{"url": "http://www.cross.bg/yilyam-hari-predi-1599247.html", "text": "/КРОСС/ Уилям потърсил съвет от херцогът на Единбург преди да реши окончателно да отдели домакинството си от това на брат си - принц Хари съобщава в. „Дейли мейл\". Принцът се обадил на 97-годишния Филип в имението Сандрингам преди няколко седмици, защото цени „мъдрите му напътствия\".Уилям знае, че отделянето от по-малкия му брат е неизбежно, но бил загрижен как ще се изтълкува от обществото и искал да се увери, че Хари ще получи подкрепата на Бъкингамския дворец. Според принца и бъдещ крал на Великобритания никой не би му дал по-добър и по-безпристрастен съвет от неговия дядо. В четвъртък беше официално съобщено, че Хари и Меган ще отделят домакинството си от това на Уилям и Кейт - една от най-големите кралски раздели за последните години. Херцозите на Съсекс ще преместят офисите и персонала си в Бъкингамския дворец, докато херцозите на Кеймбридж ще останат в двореца Кенсингтън. Официалното съобщение от страна на кралското семейство е, че подобна стъпка е била не просто необходима, но и неизбежна, с оглед на факта, че Уилям като първороден син ще трябва да поеме ролята на принц на Уелс, когато баща му Чарлс се възкачи на трона, а след това самият той не стане монарх. Херцозите на Кеймбридж дадоха ясно да се разбере, че ще останат в двореца Кенсингтън и няма да се преместят да живеят в Кларънс хаус, както направи Чарлс. Хари и Меган също отказаха имението с мотива, че според тях новата им резиденция в Уиндзор - Фрогмор котидж е „идеалният дом за тях\".", "date": "2019.03.16", "title": " Уилям се съветвал с дядо си преди да отдели семейството си от това на брат си "}
{"url": "http://www.cross.bg/avtogarata-bili-gara-1599257.html", "text": "/КРОСС/ Централна жп гара и автогарата в София са евакуирани заради подаден сигнал за поставено взривно устройство.Обаждането е получено около 17.30 ч. Районът веднага е бил отцепен от полиция. Пътниците са били помолени да напуснат сградите, а пристигащите автобуси не са били допуснати до автогарата, съобщи за Dir.bg жена, която е пътувала в автобус от Велико Търново до София.По думите й, всички пристигащи автобуси са били отклонявани за спиране на самия бул. \"Мария Луиза\".При претърсването на Централната жп гара и автогарата бомба не е открита. ", "date": "2019.03.16", "title": "Евакуираха Централна жп гара и автогарата в София"}
{"url": "http://www.cross.bg/demonstranti-suobshti-magazini-1599243.html", "text": "/КРОСС/ Демонстранти запалиха пожар в банка и обраха магазини в Париж при поредната събота на протести на \"жълтите жилетки\" във Франция срещу президента Еманюел Макрон и неговите либерални икономически реформи, съобщи Ройтерс.Полицията използва сълзотворен газ и водни оръдия, за да овладее насилието, което избухна след две седмици на относително затишие и намаляване на броя на участниците.Клон на банка \"Тарно\" и два репа за вестници бяха подпалени на централния бул. \"Шан-з-Елизе\", което наложи намесата на пожарната.Майка и дете бяха спасени от огнеборците, тъй като имаше опасност пожарът да обхване горния етаж на сградата, където те живеят.Единайсет души, включително двама пожарникари, са пострадали при пожара, съобщи говорител на парижката служба за пожарна безопасност, цитиран от Асошиейтед прес.Край Триумфалната арка демонстранти хвърляха павета по полицаи за борба с безредиците, които отвърнаха със сълзотворен газ.Полицията е арестувала до момента над 80 души.Демонстранти изпотрошиха и разграбиха магазини, както и луксозния ресторант \"Фуке\", на емблематичния парижки булевард.  Френският министър на вътрешните работи Кристоф Кастанер съобщи, че броят на демонстрантите в столицата е 8000.\"Сред тези 8000 човека обаче има над 1500 буйстващи хора, които са там само за да трошат, да се бият и да нападат\", каза Кастанер. Той добави, че са мобилизирани 1400 полицаи. ", "date": "2019.03.16", "title": "Демонстранти в Париж подпалиха банка и обраха магазини"}
{"url": "http://www.cross.bg/deripaska-zhalbata-godina-1599236.html", "text": "/КРОСС/ Руският бизнесмен Олег Дерипаска подаде жалба в съда на окръг Колумбия срещу финансовото министерство на САЩ, съобщиха Ройтерс и Блумбърг, на които се позова БТА.В жалбата си Дерипаска пише, че е станал жертва на \"политическата борба и продължаващите реакции на предполагаемата намеса на Русия\" в изборите за президент в САЩ през 2016 година. Според бизнесмена той е бил включен в санкционния списък несправедливо, а поради тази причина активите му са намалели със 7,5 милиарда долара.Освен това в жалбата си Дерипаска оспорва определянето му като олигарх.Санкциите срещу Дерипаска бяха въведени през април 2018 година. След това той намали дела си в главния си актив - групата Ен+ (En+), в която влиза производителят на алуминий Русал. ", "date": "2019.03.16", "title": "Руският олигарх Олег Дерипаска съди САЩ заради санкциите"}
{"url": "http://www.cross.bg/hill-cypress-miliona-1599232.html", "text": "/КРОСС/ Рап легендите Cypress Hill идват за концерт в София на 24 юни в зала „Универсиада\". Страната ни е спирка от турнето на бандата, на което ще представят новия си албум „Elephants on Acid\", който излезе през 2018 г. след осемгодишно затишие.Турнето им вече започна с концерти в САЩ и ще продължи с участия в Германия, Гърция, Унгария, Финландия, Холандия, Русия, Франция, Люксембург и Великобритания. За радост на родните фенове включиха и България в европейската си обиколка.Легендарните американци заемат свое собствено място в света на музиката. Сред най-известните им парчета са „Insane in the Brain\", „I Wanna Get High\", „Tequila Sunrise\", „How I Could Just Kill a Man\", „I'm Not Goin 'Like That\", „Throw Your Set in the Air\", „Dr. Greenthumb\".Cypress Hill са новатори в музиката и смело смесват хип-хоп с рок звучене. Дебютният им едноименен албум е издаден на 13 август 1991 г. и достига двоен платинен статус в САЩ с продажби над 2 милиона копия. „Black Sunday\" излиза две години по-късно и придобива троен платинен статут като бележи над 3,4 милиона продажби.През годините те продават над 20 милиона копия по цял свят. Свирят в препълнени зали и по стадиони. Номинирани са за наградите „Грами\" три поредни пъти. През 2019 г. дори получават и своя златна звезда на холивудската Алея на славата.Билетите за концерта на Cypress Hill в София са вече в продажба на цени от 65 лв., 72 лв., 82 лв., както и VIP пропуски за централната ложа на залата с отделен вход на цени от 102 лв. ", "date": "2019.03.16", "title": "Cypress Hill с концерт в София през юни "}
{"url": "http://www.cross.bg/suvet-ministerskiya-shestvie-1599244.html", "text": "/КРОСС/ Протестно шествие в София обиколи главните институции. Протестът е организиран в социалните мрежи, а хората, които се включиха в него, се обявиха за смяна на управлението, нова конституция и борба с корупцията.Основното им искане е провеждане на национален референдум за промяна на системата на управление към пряка демокрация.Недоволните граждани настояват и за оставката на правителството и нови избори.Протестното шествие мина през Народното събрание, Министерския съвет и Президентството, след което се отправи към бул. „Витоша\".Пред Министерския съвет протестиращите се опитаха да пробият полицейския кордон и униформените са използвали лютив спрей. При спречкването няма пострадали.  ", "date": "2019.03.16", "title": "Протестиращи в София поискаха смяна на управлението "}
{"url": "http://www.cross.bg/azaryan-kyrkinski-tazi-1599225.html", "text": "/КРОСС/ Мариус Куркински е тазгодишният носител на наградата, учредена през 2018 г. от фондация „Проф. Крикор Азарян\", която се връчва за ярко постижение в театралното изкуство. Награждаването е част от инициативите, с които всяка година НДК отбелязва рождението на големия режисьор.Отличието беше връчено на сцената на театър Азарян лично от актьора Димитър Маринов, станал известен напоследък като част от актьорският състав на „Зелената книга\", който получи „Оскар\" за най-добър филм тази година.Маринов, както и Куркински, са сред учениците на проф. Азарян, които с обич и преклонение си спомнят за работата и безценните уроци, научени от него: „Благодаря ви за тази чест! Знам, че той все още ни гледа от втори балкон. Аз продадох вишневата си градина, взех си трите сестри - вяра надежда и любов и заминах, за да разбера, че не съм нищо повече от една чайка. Истината е, че аз отидох, за да го направя по моя начин. Защото той ми каза, че винаги трябва да имаме нашия начин в себе си\".Дълбоко развълнуван и трогнат, Мариус Куркински сподели: „След това, което чух от професора тази вечер и след изпълнението на тези големи актьори, които прекрасно играха, тук, в център на театъра, който носи името Азарян, аз нямам право да кажа нищо друго освен: „Професоре, смирено благодаря!\", и докато гледах представлението ми се прииска да се провикна: „Вярвам, Господи, помогни на неверието ни!\" Благодаря!\".Тази година освен връчването на наградата, публиката видя уникалният спектакъл „Чехов х 3\", създаден специално за 85-годишнината на режисьора. Заглавието е свързано със знаменитата трилогия по А.П.Чехов, която проф. Азарян успя да реализира, въпреки напредването на болестта си. Едни от най-обичаните съвременни български актьори пресъздадоха емоционални моменти от \"Чайка\" в Театър „Българска армия\", \"Три сестри\" в Младежки театър \"Н.Бинев\" и \"Вишнева градина\" в Народен театър \"Иван Вазов\", по идея и реализация на Антоанета Бачурова и Владимир Люцканов.Във фоайето на Театър Азарян пък е разположена изложба с плакати от постановки на Крикор Азарян през годините, писма от негови приятели, бележки от работата му по Чехов, както и прочутите 10 заповеди към учениците му. ", "date": "2019.03.16", "title": "Мариус Куркински с награда за ярко постижение в театралното изкуство"}
{"url": "http://www.cross.bg/zvytzite-myzikata-yzryal-1599245.html", "text": "/КРОСС/ Ементалът е чувствителен към музиката - това е заключението от продължил няколко месеца експеримент на Висшето училище по изкуствата в Берн, Швейцария, предаде Франс прес.Опитът е извършен в пещера в Бургдорф в западната част на страната. След шест месеца и половина на зреене под звуците на рок класиката \"Stairway to Heaven\" на \"Лед цепелин\", \"Вълшебната флейта\" на Моцарт или хип-хопа на \"А трайб колд куест\", организаторите съобщават, че питите на производителя Бийт Вампфлер имат различен вкус в зависимост от музиката, която са \"слушали\".\"Направихме две проучвания - едното научно, а другото на кулинарни експерти. Заключението и от двете е, че има различия във вкуса и аромата на ементала в зависимост от музиката, под звуците на която е узрял. Положителният резултат от експеримента ни радва много\", казва Петер Краут от Висшето училище по изкуствата в Берн в качеството си на говорител на журито.В експеримента са \"участвали\" и контролен ементал, който не е \"слушал\" музика, докато зрее, както и пити, подложени на звуци с различна честота. \"Във вкуса на ементала, който е слушал хип-хоп и нискочестотни звуци, се долавят повече сладост и флорални нотки\", казва кулинарен експерт от журито. Заключението е, че ементалът, узрял под звуците на хип-хоп, се различава съществено от останалите мостри.Бийт Вампфлер е очарован от резултата, тъй като се надяваше именно ементалът, \"слушал\" хип-хоп, да се открои.\"Така младото поколение ще прояви по-голям интерес към дегустацията на продукта\", отбелязва производителят. Вампфрел допълва с усмивка, че млади хора са го питали също дали има ементал, узрял под звуците на балканска музика, блус или AC/DC. ", "date": "2019.03.16", "title": "Музиката влияе върху вкуса на ементала "}
{"url": "http://www.cross.bg/shotlandiya-vreme-chast-1599246.html", "text": "/КРОСС/ Лошото време се завърна в Шотландия, съобщава Би Би Си. Националната метеорологична служба издаде жълт код за лошо време за голяма част британската провинция. В северната част на Шотландия е издадено предупреждение за поледици и шофьорите бяха посъветвани да са особено внимателни. Около 10-сантиметрова снежна покривка натрупа в повечето населени места на север. Причина за лошото време стана бурята Гарет, която премина над страната преди няколко дни.", "date": "2019.03.16", "title": "Сняг и жълт код за опасност от поледици в Шотландия "}
{"url": "http://www.cross.bg/kerchenskiya-proliv-zaradi-1599235.html", "text": "/КРОСС/ Русия задължително ще отговори на новите антируски санкции, наложени от ЕС срещу руски граждани заради инцидента в Керченския пролив. Това се посочва в публикувано днес комюнике на руското външно министерство, цитирано от ТАСС.В средата на миналия месец ЕС реши да наложи санкции на осем руснаци заради инцидентите в Азовско море през ноември. На санкционираните се забранява да влизат на територията на Европейския съюз, а евентуалните им авоари под негова юрисдикция ще бъдат замразени.\"Мотивът за включването на наши сънародници в незаконните санкционни списъци на ЕС поразява с лицемерието си и цинизма. По същество става дума за сътрудници на граничната служба на Федералната служба за сигурност на Руската федерация, които мъжествено изпълняват своя дълг за защита на държавната граница на нашата страна.\"Вината\" на нашите граничари е в това, че със своите решителни действия те са се противопоставили на грубата провокация в района на Керченския пролив, организирана от киевските власти на 25 ноември 2018 година. Руската страна няма да остави без отговор враждебната акция на ЕС\", се посочва в комюникето на руското външно министерство. ", "date": "2019.03.16", "title": "Москва: Няма да оставим без отговор санкциите на ЕС за инцидента в Керченския пролив"}
{"url": "http://www.cross.bg/marihyana-surbiya-kolichestvo-1599234.html", "text": "/КРОСС/ На изхода на ГКПП Градина към България снощи бе предотвратен опит за контрабанда на рекордно количество марихуана - около 1,1 тона, съобщи Танюг, като се позова на сръбското Управление митници.Това количество дрога е най-голямото, залавяно наведнъж досега на граничните пунктове на Сърбия.Акцията е извършена успешно благодарение на сътрудничеството между Управление митници, министерството на вътрешните работи и разузнавателната служба БИА.Марихуаната е открита при детайлна проверка на два камиона с полуремаркета със сръбски регистрационни номера, извършена на около 100 метра от граничния пункт Градина, на паркинга на мотел \"Кинг\".В първия камион с номер от Нови Сад били открити 804,85 кг марихуана, а във втория, също с новосадски номер, около 300 кг марихуана.Министърът на вътрешните работи на Сърбия Небойша Стефанович заяви днес за държавната телевизия РТС, че заловеното количество дрога е найа-голямото залавяно досега на сръбска територия за последните десетина, а може би дори 20 години. По думите му дрогата идва от Косово и е била предназначена за турския пазар. Арестуваните петима души, сръбски граждани, имат \"очертанията на организирана престъпна група\".Министърът подчерта, че борбата против търговията с наркотици трябва да бъде най-сериозното нещо в Сърбия. ", "date": "2019.03.16", "title": "Хванаха 1,1 тона марихуана на път към България"}
{"url": "http://www.cross.bg/sofiya-selo-pargov-1599238.html", "text": "/КРОСС/ Председателят на БСП - София Калоян Паргов присъства на конните надбягвания и на тържеството по случай Тодоровден в софийското село Мрамор. Заедно с кмета Ивайло Иванов и с председателя на Районния съвет на БСП във Връбница Христиан Кръстев той се включи в честването на един от най-хубавите църковни празници на прага на пролетта.\"За мен вече е традиция на Тодоровден да съм в село Мрамор, коментира Калоян Паргов. - Това е едно от местата в София, където местните полагат огромни усилия, за да съхранят българските обичаи. Впечатляващи и респектиращи са огромното желание и сърдечност, с които организират кушията, официалната и забавната програма на площада. Поколения наред тези красиви български обичаи се предават от бащи на синове, от майки - на дъщери, от баби и дядовци - на внуци. Вековните истории, свързани с тях, до днес вълнуват истински всеки, който ги чува за пръв път. По този начин запазваме българщината, съхраняваме културата си и оставяме богато наследство на идните поколения\".След тържеството Калоян Паргов поговори с хората, дошли на площада в село Мрамор. \"Празникът си е празник, но работата трябва да бъде свършена, коментира той. - В София има достатъчно нерешени проблеми, най-вече в крайните райони, и е напълно нормално хората да се интересуват, да питат, да настояват неудобствата им да бъдат отстранени. От години говорим, че София не е само идеалният център. За съжаление, крайните квартали са невидими за управленското късогледство на ГЕРБ в София\". ", "date": "2019.03.16", "title": "На Тодоровден Калоян Паргов гостува в село Мрамор"}
{"url": "http://www.cross.bg/polovinata-obikolka-yuzhniya-1599239.html", "text": "/КРОСС/ Руският изследовател Фьодор Конюхов, който се отправи на пътешествие с едноместната си гребна лодка в бурните води на Южния Пасифик, успя да прекоси половината океан за 100 дни, съобщава „Рашъ тудей\".Известният приключенец започна околосветската си обиколка на 6 декември в Дунедин, Нова Зеландия. Въпреки тежките атмосферни условия Конюхов успява да се придвижва с доста добра скорост. В момента се е насочил към Южна Америка и възнамерява да премине през протока Дрейк.В последния си пост в Инстаграм руснакът посочва, че е на около 1800 морски мили от нос Хорн - най-южната точка на континента. 67-годишният приключенец, който е и православен свещеник, планира да приключи 27 000-километровата си околосветска обиколка до 2020 година.", "date": "2019.03.16", "title": " ​Руснак успя да прекоси половината от Южния Пасифик за 100 дни "}
{"url": "http://www.cross.bg/bulgariya-velik-tamplierite-1599237.html", "text": "/КРОСС/ Тамплиерите от България ще дарят икона на папа Франциск. Това обяви на пресконференция в пресклуба на БТА акад.генерал-майор Румен Ралчев, Велик Приор на Велик Приорат България.Българският реставратор Климент Атанасов, който е част от Ордена, ще позлати дървения трон на Светия отец, който ще бъде поставен на централния площад в Македония, втората страна включена в апостолическото посещение.Орденът на тамплиерите организира по време на посещението на папа Франциск в България между 5 и 7 май международен хоров фестивал за църковна музика в столицата. Шест хора - три български и по един от Хърватия, Гърция и Сърбия ще се представят с изпълнения в аулата на Софийския университет.Днес в Стара Загора се откри двудневен духовен събор на Ордена на тамплиерите. В него ще бъдат представени доклади на български учени, които ще представят християнската история и християнските ценности, посочи акад.генерал-майор Румен Ралчев, Велик Приор на Велик Приорат България.Броят на тамплиерите в нашата страна е 500. Голям е интересът от академичните среди в България, които искат да станат част от нашата организация, изтъкна Светлозар Стефанов, Велик секретар на Ордена.През тази година в Стара Загора ще бъде поставен паметен знак по повод 900 години от основаването на Ордена. Паметен знак по повод юбилея вече се издига на Околовръстния път в столицата. ", "date": "2019.03.16", "title": "Тамплиерите от България даряват икона на папа Франциск "}
{"url": "http://www.cross.bg/stoiichev-beshe-svetoven-1599241.html", "text": "/КРОСС/ Носителят на 11 световни купи по плувен маратон - Петър Стойчев, стана световен шампион по ледено плуване! Той успя да защити титлата си в кралската дистанция 1000 м от 2017 г., която спечели навръх Богоявление в Бургхаузен, Германия.Българинът бе най-добър в ледените води на Семьоновское езеро в северния руски град Мурманск.Стойчев постигна убедително победата за 12 минути и 10 секунди. Това е и нов световен рекорд в най-дългата дисциплина. Предишното върхово постижение също беше на неговата сметка. В Русия днес (16 март) той беше с 5 секунди по-бърз от рекордното си плуване в предишното издание на шампионата.Още от самото начало българинът, който е световен шампион и на 25 км в открити води от 2011 г., показа, че е фаворит в своята серия. Организаторите от самото начало го поставяха след най-добрите и той доказа, че мястото му е на най-високото стъпало на почетната стълбичка по време на награждаването тази вечер. Представянето на Стойчев смая и коментатора на състезанието, който през повечето време го наричаше \"машина\".Стойчев замина за Мурманск - град, който се намира по-близо до Северния полюс, отколкото до Москва, в сряда (13 март) и направи няколко тренировки във водите, преди да се впусне в леденото предизвикателство. Организаторите бяха преобразили езерото, което преди седмица беше покрито с лед, който достигаше дебелина 80 см. То имаше 10 коридора и беше с дължина 25 метра. Така Стойчев направи 40 дължини преди да вдигне победоносно ръце. ", "date": "2019.03.16", "title": "Петър Стойчев отново е световен шампион в ледени води"}
{"url": "http://www.cross.bg/-ya-rozhden-longoriya-1599240.html", "text": "/КРОСС/ Ева Лонгория отпразнува 44-я си рожден ден по-най-добрият начин - със семейството си, пише в. „Дейли мейл\". А най-страхотният подарък за нея са целувките на 8-месечния ѝ син Сантяго.Актрисата сподели снимка от щастливия момент със сина си в Интаграм, под която написа: „Получих много целувки от моето бебе Санти\".", "date": "2019.03.16", "title": "Ева Лонгория отпразнува 44-я си рожден ден "}
{"url": "http://www.cross.bg/sili-operatzii-brigada-1599242.html", "text": "/КРОСС/ Специалните сили на армията да получат нови задачи в подпомагане на МВР в антитерористични операции и тежки криминални престъпления, предвижда поправка в Закона за отбраната и въоръжените сили.Предложението за промяната в Закона за отбраната и въоръжените сили, което трансформира 68-мя бригада в Пловдив в Командване на силите за специални операции и дава нови задачи на командосите е качено за обществено обсъждане на сайта на Министерство на отбраната и в strategy.bg.То гласи: „С приемане на законодателните промени ще се регламентират функциите на СКСО по подбор, подготовка на личен състав и формирования, планиране, координиране, осигуряване на взаимодействието и централизираното провеждане, командване и управление на пълния спектър от специални операции, самостоятелно, в състава на съвместни сили, така и във взаимодействие с други държавни структури от архитектурата за националната сигурност\".Навръх 76-тата година от създаването на парашутната дружина, специалните сили се очаква да се разраснат от бригада до Командване, като задачите ще бъдат свързани и с помощ на МВР, в случаи когато е нужна специалната им подготовка по разузнаване, издирване и залавяне на особено опасни лица. Поправките са наложени от случаите, в които командосите от парашутната бригада бяха ползвани в операцията по издирване на убиеца в Пещера и в Нови Искър.Военният министър и силов вицепремиер Красимир Каракачанов очаква от Комисията по отбрана в Народното събрание да се произнесе по предложението, което ще позволи на специалните сили да подпомагат МВР със специфичните си умения при възникнала необходимост. Той се мотивира със ситуации, които вече са възникнали около издирването на шесторния убиец в Нови Искър и убиеца от Пещера, когато бяха ползвани военни полицаи и командоси от специалните сили в Пловдив. ", "date": "2019.03.16", "title": "Командосите от армията да участват в акции на МВР, иска военното министерство"}
{"url": "http://www.cross.bg/zatvora-godishna-zhelaniya-1599218.html", "text": "/КРОСС/ Във Великобритания 104-годишна обитателка на старчески дом поиска да попадне в затвора, съобщи местния в. Bristol Post.„Аз съм на 104 г. и винаги съм била на страната на закона, така че сега искам да бъда в тъмната страна\", заяви Ан Броукънброу. Домът за възрастни Stokeleigh Care Home в Бристъл, в който живее пенсионерката, реши да поглези обитателите си с благотворителна акции. Те написаха на листа хартия какви желания искат да им бъдат изпълнени, като посочват и контакти за връзка. След това листчетата бяха изпратени в търговските вериги, където се окачваха на видими места, за да могат посетителите да изпълнят желанията на пенсионерите.Местната полиция реагира радостно на необичайното пожелание на Броукънброу. Служителите обещаха да дойдат в дома на 20 март и да откарат под стража възрастната жена, уточнява „Дейли мейл\".В списъка на нестандартните желания фигурираше още возене с „Ролс ройс\", посещение в мотоклуб, масаж и прегръдка с пудел.", "date": "2019.03.16", "title": "104-годишна британка влиза в затвора от любопитство "}
{"url": "http://www.cross.bg/islyam-nego-zayavi-1599222.html", "text": "/КРОСС/ На територията на Балканските страни върви една радикализация. Това е установено, има и случаи на терористични дейности, на завръщащи се чуждестранни бойци от Сирия. Обикновено говорим за радикален ислям. В случая говорим за антимюсюлманска радикална проява, която е също толкова опасна, колкото и радикалният ислям\". Така експертът Йордан Божилов от Софийския форум за сигурност коментира връзката на атентатора от Нова Зеландия с България пред NOVA.След нападението в две джамии в Нова Зеландия, стана ясно, че терористът Брентън Тарант е бил на обиколка в България. Тарант е крайнодесен австралийски екстремист. Преди атаката в Крайстчърч, той обявява, че с действията си иска да отмъсти на мюсюлманите за редица атентати и исторически събития от миналото. Сред посочените от него зверства на мюсюлманите са боевете при Шипка през 1877 година и битката при Булаир през 1913 г.„Трябва да се провери какво е правил тук и какви са били мотивите, ясно е вече къде е ходил, не е ясно с кого се е срещал и каква е била целта на посещението. Добре, че той е задържан и може да се получи информация от него\", коментира още Божилов.Запитан дали трябва да се притесняваме, експертът Тихомир Стойчев заяви, че трябва.„Ние сме притеснени отдавна. В главите на представителите на радикалния ислям светът се дели на две - мястото, където е разположен мюсюлманският свят, и земята на войната. Досега „земята на войната\" не реагираше по никакъв начин, тя беше виктимизирана. Отдавна в разузнавателните служби се заговори за въставащите идентичности. И нашите служби работят по тези прогнози\", заяви Стойчев.Според него България трябва да отговори много бързо на това, което се случи в Нова Зеландия.„На пълнителите има освен български надписи, има и на грузински, арменски. Както Грузия декларативно обяви, че пълноценно ще се включи в разследването, ние да искаме по официален път да научим повече за профила на тези извършители. Ние засега се фиксираме върху един\", заяви Стойчев. ", "date": "2019.03.16", "title": "Има ли заплаха за националната ни сигурност? "}
{"url": "http://www.cross.bg/proekta-dogovora-protzedyra-1599221.html", "text": "/КРОСС/ Проектната компания ICGB завърши успешно обществената поръчка за избор на инженер-консултант за изграждане на междусистемната газова връзка Гърция - България, съобщиха от компанията.След открита процедура, комисията, сформирана от възложителя, консорциум \"ТИБЕИ\" е избран за изпълнител на проекта, допълниха от ICGB.Ролята на инженер-консултанта е ключова за управлението и контрола на реализацията на проекта във фазата на подготовката и изпълнението на строителния процес. Ангажиментът е за оказване на съдействие на възложителя за реализацията на проекта по време на строителството до момента на пускане на газопровода в експлоатация, както и управление на всички свързани с проекта основни договори - включително договора за доставка на линейни тръби и договора за възлагане на работното проектиране, строителството и доставки, уточниха от ICGB.Предложението на \"ТИБЕИ\" е за най-икономичната цена за основния пакет услуги - 5 670 000,00 евро, посочиха от ICGB. Консорциумът е обединение от чуждестранни и български компании.Откритата процедура беше обявена още в края на 2017 г., но поради обжалвания беше спряна за период от около 10 месеца. През септември 2018 г. дванадесет фирми и обединения подадоха оферти за участие в процедурата, се припомня в съобщението. ", "date": "2019.03.16", "title": "Избраха инженер-консултант за газовата връзка с Гърция "}
{"url": "http://www.cross.bg/tzirkut-zhivotni-izkystvo-1599224.html", "text": "/КРОСС/ Следва цялото интервю:Отговор: \"Болшой Московский Цирк\" се завръща в България с двучасов спектакъл \"OFU - Приземяването\", който ще бъде показан пред българска публика за първи път. Премиерните представления ще бъдат на 21 март в Русе Арена \"Монбат\", на 24 март в Пловдив \"Колодрум\", на 26 март в София в Арена \"Армеец\".Шоу спектакълът \"OFU - Приземяването\" ще остави трайна следа в съзнанието на българските зрители с невиждани циркови номера, каскади с животни, впечатляващи видео и лазерни ефекти, пищни костюми, авторска музика и много други изненади.Бих искал да апелирам към хората да се отнасят обективно и позитивно към цирка, към великото цирково изкуство. Трябва да се оценява наследствеността и приемствеността, която цели поколения и династии продължават в името на това циркът да пребъде. Дълбоко се надявам, че българският зрител един ден ще има отново възможността да види цирковото изкуство пълнометражно, в цялата му красота, предавана от присъствието на дивите животни на манежа.Отговор: Този път ще покажем нещо не просто ново, а напълно иновативно - един спектакъл, пълен с изненади и непоказвани циркови каскади и номера. Спектакълът беше направен конкретно за тези гастроли и никога не е игран преди това в чужбина. Изключително сме щастливи стремглаво да се \"приземим\" отново в България, този път с разтърсващ спектакъл, пълен с изненади. Българската публика винаги ни е посрещала с интерес, но този път сме убедени, че любопитството към \"OFU - Приземяването\" ще е в пъти по-голямо, предвид сюрпризите, които сме приготвили. Предстои невероятно приключение с \"извънземни\" и техните авантюри на земята. Този проект е логично продължение на предишния спектакъл, с който Ви гостувахме - UFO. Ако проследите изписването на буквите, то ще забележите, че ние ги обърнахме наопаки и направихме огледален сценарий. В предходния спектакъл ставаше дума за един човек, попаднал случайно на летяща чиния, която го отнася в Космоса. И всичките приключения на този човек бяха в орбитата на Космоса, в тази летяща чиния из Вселената и сблъсъците му с извънземните. Човекът непрекъснато се стремеше да избяга от борда на летящата чиния, той бе търсен от извънземен професор, който го преследваше, за да го изследва на хирургичната маса. Това беше семпла, но доста колоритна история, която се хареса много на зрителите по света, в това число и на българските фенове на цирковото изкуство.В България и двата ни предходни спектакъла - високотехнологичните програми \"Circus 2.0\" и \"UFO\", се увенчаха с невероятен успех. Програмата \"OFU - Приземяването\" обръща сюжета наопаки и разказва за извънземно, случайно попаднало на планетата Земя. Неочаквани сюжетни обрати, изненади, рискови ситуации, опасни приключения, каскади с коне и кучета, \"агенти в черно\" и едно изгубено извънземно за два часа ще пренесат българския зрител в един приказен свят, от който няма да му се иска да си тръгне.Отговор: Космическата тематика е толкова безкрайна и неизчерпаема от творческа гледна точка, колкото е безкраен и самият Космос. От друга страна, толкова много сюжети има с космическа тематика, че на зрителите им се струва, че едва ли може да се измисли нещо ново. Затова аз се стремих да направя точно това ново, иновативно, невиждано шоу, което до момента никой друг не е правил. И като автор, създател на шоуто и сценарист, реших да пофантазирам, а какво би се случило, ако обърна предишния сценарий наопаки. Извънземното ще стъпи на нашата Земя и ще видим какво ще му се случи. Извънземното ще се страхува от хората, ще се крие, докато не го намерят и към всичките негови приключения публиката ще е съпричастна. Извънземното непрекъснато произнася един специфичен дрезгав звук, като \"ОФУ\" и от тук произлиза и неговото име OFU, с което нарекохме спектакъла.Така че, очаква ви много интересна колоритна история, с много интригуващи, забавни, смешни и нелепи ситуации. Една такава космическа история може да се превърне или в сражение на цивилизациите, или в комедийна история. Ние решихме, че на хората им е писнало от сражения и битки на цивилизациите, и затова ще направим космическа комедия. Извънземното OFU непрекъснато ще се придвижва по планетата Земя, сблъсквайки се с различни хора от най-различни професии и попадайки в невероятно комични ситуации. И тук вече е разковничето на целия хумор. Когато OFU се окаже в музея, то ще съживява картините и статуите, а когато някъде ще избухне пожар, то OFU ще се окаже в хаоса на пожарникарите. Убеден съм, че сюжетът много ще се хареса на зрителите, тъй като попадането на извънземното OFU в най-различни ситуации и места: на строежа, в цирка, в пожара, винаги ще е център на вниманието, преследван от \"мъжете в черно\" и спецслужбите. И тук също ще има един луд професор, който ще преследва извънземното OFU с огромното желание да го хване и да го изследва.Отговор: В мащабната продукция участват повече от 100 души - акробати, еквилибристи, фокусници, клоуни и дресьори на животни. На арената на цирка ще излязат едни от най-добрите циркови артисти в света - водещи имена на руския цирк, лауреати на престижни фестивали и майстори на спорта от международна класа.Това е изключително сериозен мащабен и скъп проект с огромно количество декори и реквизит, атрактивни и скъпи костюми. Премиерата на този спектакъл беше на 29 декември 2018 г. в Двореца на спорта \"Лужники\" в Москва. А извън Русия този грандиозен проект ще бъде показан първо в България. Така че българските зрители ще са първите, които ще видят това уникално шоу. Декорите на спектакъла надвишат очакванията и на най-разглезения зрител. На арената ще кацнат гигантска летяща чиния, огромен лунапарк, строителен кран, хиподрум, декоративен съветски цирк, Третяковска галерия и лаборатория за изследване на извънземни.Отговор: Да, разбира се. Как без екстрим и покачване на адреналина. В това шоу се завръща световноизвестният руски акробат Олег Александров. Той ще демонстрира без предпазен колан смъртоносно опасен номер по време на цирковото шоуто у нас. Олег Александров е на 29 г. Той е потомствен дресьор и акробат. Работи с кучета и мечки. Майка му е въздушен акробат. Стъпва за първи път на манежа, когато е едва 4-годишен заедно с баща си. Олег живее \"втори живот\" в буквалния смисъл на думата. На 2 юни 2017 г. той пада от 18 метра по време на репетиция преди поредния спектакъл. Остава жив по чудо, но напълно потрошен - чупи много кости. Следват няколко изключително сложни операции и продължително лечение в Германия. Лекарите напълно го отписват от кариерата. Затворен в болницата, той отново мечтае за манежа. И въпреки, че лекарите му казват, че никога повече няма да може да се занимава с цирково изкуство, той не се отказва. Волята, инатът и вярата надделяват и Олег побеждава недъга. С физиотерапия, търпение, труд и сила на волята само след година и половина той се завръща на манежа и отново лети във въздуха без страх. Номерът му се казва \"Стройка\" в превод \"Строежът\", където Олег прави изключително опасни каскади във въздуха на огромна височина без предпазен колан. Ще си позволя да цитирам самият Олег, който казва: \"Циркът, акробатиката е адреналин. Веднъж вкусиш ли го, няма отказване. Акробатиката е моят живот, ако не летя във въздуха, ако не усещам дишането на публиката по време на номера ми не бих могъл да живея. Екстремната акробатика е моят Феникс, който ме възроди от пепелта. Искам да усетя затаения дъх и на българската публика, защото това, което ще ви покажа никъде другаде няма да го видите!\"Отговор: Такъв един проект ни отнема година работа. Първо се ражда идеята. Докато работим над един проект, вече сме замислили следващия. И така, всеки нов спектакъл буквално се застъпва с предходния. Идеята се ражда и започва работата по нея, за да се превърне в спектакъл. Активният период на репетиции е половин година, после вече е отработване на детайлите.Отговор: За съжаление, в България този проект ще бъде без диви животни поради законите, наложени от ЕС. Контактът на човека с дивите зверове е ограничен, уви. Но домашните животни, които в България са позволени да участват в такъв род спектакли, ще присъстват. Така че зрителите няма да бъдат лишени от невероятната дресура на домашните животни и от майсторството на нашите дресьори, известни по цял свят. В Русия нямаме никакви ограничени от гледна точка на дивите животни, и там спектакълът изглежда по друг начин. При вас ще се ограничим само с разрешените т.нар. домашни питомни животни.Отговор: Аз съм четвърто поколение цирков артист. Може да се каже, че съм роден в цирка, израснал съм на манежа. Циркът за мен е образ на живот! Безумно обичам цирка. Това е велико изкуство, което се е формирало с хилядолетия. Циркът е най-зрелищното изкуство, ако не говорим за киното. Освен това циркът притежава уникалната възможност за пряко общуване с най-необичайните животни в природата. Циркът дава възможност да се демонстрира индивидуалната работа с тези животни, отборната работа и възможността на човека не просто да общува с тях, но да работи с тези животни. Циркът е жив от хилядолетия, и съм сигурен, че ще живее още хилядолетия! Циркът е най-мобилното и гъвкаво изкуство, което най-бързо се приспособява и адаптира към съответното време.Отговор: Преди всичко циркът дава огромен спектър от най-различни емоции събрани на едно място - под купола. Мотивацията е една от движещите сили в живота. Точно емоциите ни правят хора. А тези емоции са събрани всичките на едно място - в цирка. Циркът развива човека, тъй като показва неограничените възможности на човешкото тяло и дух, на общуването на човек с човек, както и на общуването на човек с животните. Циркът възпитава и закалява. Циркът е изкуство, което показва красотата и грацията и по този начин възпитава в красота, изящност, грация. Циркът учи на доброта. Не познавам цирков спектакъл, който да не е с \"хеппи енд\" или да не е позитивен. Няма такъв. Всеки цирков спектакъл е пълен с позитив, с положителни емоции, с много смях, хумор, човещина, доброта. Хората винаги излизат от цирка усмихнати до уши и много позитивни, в прекрасно настроение, а хубавото настроение, положителните емоции и смехът удължават живота, това го знаем всички.Циркът формира от самото детство у човека позитивна настройка към живота. Има два типа хора - съзидатели, градивни и разрушители, деструктивни. Циркът определено формира доброто общество на съзидатели. А това се формира и възпитава през първите седем години.Циркът показва истинската обективна реалност на човешките възможности. Точно в това е неговата прелест. В цирка всички супер герои са реални, истински и техните възможности също са реални. Освен това циркът е мултиезичен, мултилингуал - това е изкуство понятно, разбираемо за абсолютно всички, независимо от националността, народността, религията и възрастта. Всяка една идея е напълно разбираема без превод. Циркът е най-масовото изкуство, достъпно за всички хора от всички социални прослойки. Циркът е семейно изкуство. Циркът сплотява семействата, защото на цирк хората идват с цялото си семейство и на всички им е еднакво интересно. За всеки има по нещо. Циркът е разтоварващ антидепресант. Циркът е най-позитивното място в напрегнатото ежедневие. Циркът е глътката въздух за малки и големи. Циркът е просто прекрасен!Отговор: Още след първото ни гостуване в България почувствах топлотата на зрителите и взаимната любов. На нас ни харесва да покажем нашата култура, съвременното руско цирково изкуство, което датира отдавна, но се развива непрекъснато. На предходното шоу българският зрител ни оцени много топло с бурни аплодисменти. Надявам се този спектакъл още повече да се хареса на българската публика. Преди всичко бих искал да пожелая на българския зрител да дойде, да ни посети, да види спектакъла \"OFU - Приземяването\". Убеден съм, че това качество, оригиналност и уникалност, която ще покажем на манежа, няма как да не се хареса на българския зрител, който е добър познавач и любител на цирковото изкуство. Надявам се един ден да гастролираме в България с пълноценно шоу без ограничения. Обичайте цирка, защото циркът ви обича, той е за вас!Интервю на ", "date": "2019.03.16", "title": "Асколд Запашний: Циркът е най-позитивното място в напрегнатото ежедневие"}
{"url": "http://www.cross.bg/karayancheva-zashtoto-horata-1599220.html", "text": "/КРОСС/ Не мога да давам оценка на службите, защото не съм навътре в дейността им и се надявам, че си вършат добре работата. Това коментира Цвета Караянчева пред Дарик във връзка с терористичната атака в Нова Зеландия, извършена от човек, който е бил миналата година в България.По повод опрощаването, а после решението за отлагане до 10 години на плащанията на дълговете и лихвите на мюсюлманското вероизповедание, председателят на НС заяви, че то е в тежко финансово състояние и заради това се е пристъпило към подобно решение - защото духовните лица не са взимали заплати с месеци.Караянчева посочи, че специалисти са изказали мнение, че българските мюсюлмани трябва да бъдат подкрепени, защото са възможна защита от проникването на ислямски фундаменталистки идеи.Лихвите по натрупаните дългове ще се разглеждат по общо основание, обясни шефът на Народното събрание. Няма ортаклък с ДПС, категорична бе Караянчева, отговоряйки на онези, които внушават, че има съглашателство между ГЕРБ и ДПС. Никола Чанев ще е кандидат на ГЕРБ за кмет на Кърджали, обяви Караянчева, коментирайки ситуацията в този регион на страната, откъдето тя е и депутат.Идеите за промените в законодателството идват от министерствата, от неправителствените организации, и според нея, те се правят, за да се отговори на нуждите и промените в обществото.Караянчева призова да не се критикуват така остро народните представители, защото те са избрани от хората по места и познават проблемите на хората там,  работят тези хора да живеят по-добре.Според председателят на НС има закони, които трябва да се приемат бързо, но има и закони, които могат да изчакват и с месеци. ", "date": "2019.03.16", "title": " Караянчева: Българските мюсюлмани трябва да бъдат подкрепени "}
{"url": "http://www.cross.bg/trump-veto-donald-1599223.html", "text": "/КРОСС/ Американският президент Доналд Тръмп наложи вето на решението на Конгреса да отмени извънредното положение по границата с Мексико, съобщава Би Би Си.Законодателите, включително 12 републиканци, изненадващо гласуваха за спиране на изграждането на стена по южната граница на САЩ.Сега Конгресът ще се нуждае от мнозинство от две трети и в двете камари, за да преодолее ветото, което е малко вероятно да се случи.Това е първият път, в който Доналд Тръмп налага президентско вето от встъпването си в длъжност в Белия дом през януари 2017 г. „Като президент защитата на нацията е мое най-голямо задължение\", подчерта Тръмп. ", "date": "2019.03.16", "title": "Доналд ​Тръмп с първо президентско вето"}
{"url": "http://www.cross.bg/politziya-sdvr-serdika-1599227.html", "text": "/КРОСС/ С традиционните състезания полицаите от група „Конна полиция\" от столичната дирекция на МВР почетоха Тодоровден. Пред много гости и колеги участниците в празничното честване, организирано от СДВР с подкрепата на Столична община, бяха поздравени от главния секретар на МВР Ивайло Иванов, директора на СДВР старши комисар Георги Хаджиев и кмета на район Сердика Тодор  Кръстев. Тържественото откриване на надпреварата започна на площада в квартал „Бенковски\" с празничен ритуал и водосвет. В състезанията и демонстрациите служителите от група „Конна полиция\" премериха майсторство в ездата и надскачането на препятствия. След оспорвана надпревара бяха отличени най-добрите ездачи. Главния секретар на МВР Ивайло Иванов връчи отличието на първенеца Светлана Търнева с  кобила Аида. Второто място зае Димитър Милушев с кон Аркан, който получи наградата си от директора на ГД „Национална полиция\" главен комисар Христо Терзийски. На трето място се класира  Любомир Златанов с кобила Дагда. Наградата му бе връчена от кмета на община Сердика  Тодор Кръстев.След края на състезанията и демонстрациите деца имаха възможност да се запознаят с полицаите, да пояздят служебните коне, да се снимат с тях и да им се порадват. ", "date": "2019.03.16", "title": "Конни полицаи от СДВР показаха майсторска езда на Тодоровден"}
{"url": "http://www.cross.bg/zhiletki-parizh-dyshi-1599230.html", "text": "/КРОСС/ Френските \"жълти жилетки\" влязоха в сблъсъци с полицията в района на Триумфалната арка в Париж в 18-ия пореден уикенд от демонстрации срещу президента Еманюел Макрон, предаде Асошиейтед прес.Протестиращите хвърляха димки и други предмети по полицаите и започнаха да блъскат по стъклата на полицейски микробус. Служителите на реда съобщиха за 20 ареста. Франс прес съобщи, че е имало и грабежи на магазини по \"Шанз Елизе\".След намалелия брой на участниците в протестите през последните уикенди групите на \"жълтите жилетки\" организираха десетки митинги и шествия за днес в столицата и други градове.В социалните мрежи днешната акция е наречена \"Акт-18 - Ултиматум - Цяла Франция в Париж\". Един от лидерите на \"жълтите жилетки\" Ерик Друе, каза, коментирайки днешната акция, че очаква активизиране на протестите тази събота. Миналата седмица, на 9 март, според данни на вътрешното министерство в демонстрациите в цялата страна са се включили по-малко от 30 000 души. Това бе най-слабата активност на движението в цялата му история. В първия протест, на 17 ноември, участваха 282 000 души. ", "date": "2019.03.16", "title": "„Жълтите жилетки“ влязоха в сблъсъци с полицията в Париж "}
{"url": "http://www.cross.bg/gradysa-predimno-temperatyri-1599231.html", "text": "/КРОСС/ Слънчево време, с повече облаци преди обяд над източната половина от страната, ни очаква в неделя. Вятърът ще е слаб, предимно от запад. Затоплянето ще продължи и максималните температури ще са предимно между 19 и 24 градуса, по-ниски по морския брягНад Черноморието ще преобладава слънчево време. Повече облаци ще има в сутрешните часове, но валежи не се очакват. Ще духа слаб до умерен вятър от западната четвърт.Максимални температури предимно между 12 и 15 градуса, на места в южните райони до 18-20 градуса. Температурата на морската вода е 7-9 градуса. Вълнението на морето ще е 1-2 бала.Над планините ще бъде предимно слънчево. Ще духа до умерен западен вятър, който привечер ще се ориентира от югозапад и ще отслабне. Максималната температура на височина 1200 метра ще е около 14, на 2000 метра - около 8 градуса. ", "date": "2019.03.16", "title": "Пролетни температури и слънце в неделя"}
{"url": "http://www.cross.bg/stoki-opasni-margaritov-1599229.html", "text": "/КРОСС/ Има определени изисквания и стандарти за безопасност. Съпоставянето на конкретните стоки с тези изисквания - най-често това се извършва в специални изпитвателни лаборатории, посочва недостатъците и несъответствията им. Отделно от това има изисквания при внос и при продажба продуктите да бъдат придружавани от сертификати и документи с информация за вида и произхода на материалите, асемблирането на дадените стоки и т.н. Ако нашите проверки установят липса на тези документи, имаме основание да се съмняваме, че това са опасни стоки. Това обясни председателят на Комисията за защита на потребителите (КЗП) Димитър Маргаритов в предаването „Директно\" по телевизия Bulgaria ON Air, поканен да разясни и коментира основните права на гражданите при покупки на различен тип стоки.Той подчерта, че Комисията поставя акцент върху превенцията и нейните усилия са насочени към предотвратяване разпространението на пазара на опасни стоки, като целта е те да бъдат задържани още на границите. По думите му благодарение на двустранно подписана инструкция за взаимодействие с Агенция „Митници\" контролният орган успява да не допусне изобщо навлизането на пазара на огромната част от стоките, за които се установява, че са опасни. „Такива, които все пак са стигнали до търговската мрежа, ги изтегляме, забраняваме тяхната продажба и се налагат санкции\", допълни Маргаритов.„Дрехите за деца може да имат дълги връзки, които при закачане за предмети или превозни средства да предизвикат опасности от задушаване или други травми. Може да имат дребни частици, които лесно да се откъснат и да бъдат погълнати. Т.нар. стоки, имитиращи храни от пластмаса или стиропор също могат да се срещнат на пазара и при определени условия да доведат до рискове за инциденти, най-вече по отношение на децата\", даде примери председателят на КЗП.В студиото на „Директно\" Димитър Маргаритов посочи, че има европейска система за оповестяване наличието на опасни стоки, която се нарича RAPEX. По нея институциите обменят информация за всички открити на пазарите на различните държави членки рискови продукти, а България е една от най-активните страни по системата.На въпрос на водещия могат ли потребителите да познаят опасните стоки, Маргаритов отговори, че те по-скоро биха могли да се усъмнят и да подадат сигнал към КЗП, което обаче не се случва особено често. Когато Комисията установява наличието на опасни стоки, обикновено е при планираните проверки по това направление или по обменената информация от Агенция „Митници\" и по системата RAPEX. „Всеки потребител, който желае да повиши информираността си относно това кои са най-често срещаните опасни стоки, какви са рисковете при тях, може да посети поддържания на сайта ни специален регистър на забранените продукти у нас и в Европа\", допълни председателят на КЗП.Понякога става дума не за опасни стоки, а за дефектни. В тези случаи сред по-често срещаните нарушения е търговците да препращат потребителите към сервизите, с които директно да осъществяват комуникация. „Това не може да бъде така, тъй като законодателят на първо място е дал - тъй като сделката се осъществява между потребителя и търговеца - търговецът да поеме отговорността за дефектите, които са настъпили в гаранционния срок. Той вече какви взаимоотношения има с тези, които поправят стоката - това е негов въпрос\", направи важно уточнение Маргаритов. Той добави също, че предявяването на рекламация пред търговец с верига от обекти,  може да стане навсякъде, а не непременно там, откъдето е била закупена стоката. ", "date": "2019.03.16", "title": "КЗП: „Усилията ни са насочени към недопускането на опасни стоки на пазара“"}
{"url": "http://www.cross.bg/lecheva-vesela-levitzata-1599228.html", "text": "/КРОСС/ \"Фокусът на вниманието трябва да е насочен към парламента, като най-висш орган в държавата. Тревожно е това, което се случва там. Доверието в него клони към нула. Той е загуба и на време, и на ресурси\", това заяви по БНТ зам.-председателят на ПГ на \"БСП за България\" Весела Лечева. Според нея за БСП са най-важни проблемите на хората, а депутатите от левицата изпълняват обещаното към гражданите. Тя припомни, че редица законопроекти на БСП не са били приети от управляващото мнозинство. \"Ние приложихме всички парламентарни механизми, за да реализираме нашата програма и нашите виждания, въпросите, свързани с дневния ред на българските граждани. Нищо от това не беше възприето. Ето защо се наложи много ясно и категорично да заявим нашата позиция, да бъде разбрана и видяна от всички, от цялото българско общество, че такъв парламент е вреден и безполезен за българските граждани. Всеки ден се приемат поправки на приети предния ден закони\", каза Лечева и добави, че парламентът не е в услуга на българското законодателство. Тя припомни, че излизането на левицата от парламента е следствие на решение на Националния съвет на партията.\"Националният съвет на БСП ще реши кой да е водачът на листата за предстоящите европейски избори\", каза Весела Лечева. Тя изрази личното си мнение, че Елена Йончева е подходящ европредставител на левицата. \"Изключително подготвен, мотивиран и доказан професионалист, който може да отстоява каузи\", добави Лечева. \"Сергей Станишев беше 13 години лидер на БСП и имаше своята възможност и период да работи, да действа и да се докаже като лидер. Всеки има своя потенциал и пик в живота си. Сега Елена Йончева има своя пик и има възможност да е добър водач на тази листа\", поясни Весела Лечева.", "date": "2019.03.16", "title": "Весела Лечева: Тревожно е случващото се в парламента"}
{"url": "http://www.cross.bg/bulgariya-danni-deiinost-1599212.html", "text": "/КРОСС/ Основният заподозрян за терористичното нападение в Нова Зеландия - 28-годишният австралиец Брентън Тарант, е пътувал в България като турист и основно е посещавал исторически обекти, потвърди днес главният секретар на МВР Ивайло Иванов.Към момента няма никакви данни, които да доказват дейност на австралиеца, свързана с тероризъм у нас.\"През нощта колегите не са спрели да работят. Установен е контакт с партньорските служби, установен е целият маршрут на движение на територията за страната, сега се проверяват конкретни данни и връзки. Искам да успокоя всички, че до този момент категорично няма данни за някаква дейност, която да е свързана с тероризъм на територията на България. Засега данните, които имаме е, че той е идвал в България като турист. Сега проверяваме местата, където е преспивал той, имаме информация\", заяви Иванов.Тарант е бил у нас през ноември 2018 г., като част от обиколката му в няколко балкански държави. В България той е посетил София, Пловдив, Плевен, Благоевград, Бачково, Асеновград и др.В атаката над две джамии в новозеландския град Крайстчърч загинаха 49 души, а още толкова са ранените. ", "date": "2019.03.16", "title": "МВР: Атентаторът от Нова Зеландия пътувал до България като турист, няма данни за терористична дейност"}
{"url": "http://www.cross.bg/tyrizmut-insentiv-insentiv-1599213.html", "text": "/КРОСС/ Инсентив туризмът набира все по-голяма скорост в последните години. Той се организира за служители в дадена компания или просто за група приятели и представлява  поощрителни, стимулиращи или мотивиращи пътувания с цел отърсване от напрегнатото ежедневие и зареждане с положителни емоции.Изследвания показват, че подобни пътувания повишават продуктивността на служителите. Ето защо инсентив туризмът е не само мощно средство за сплотяване на екипите, но и идеален инструмент за нематериално поощрение. Пътуванията от типа инсентив се отличават от стандартните корпоративни почивки и екскурзии, с наличието на обединяващи тематики, сценарии или нестандартни активности.Първата задача е да привлекат вниманието, да предизвикат интерес и да вдъхновят. Формата им позволява да се създаде неповторима атмосфера.Самите участници стават част от програмата. Инсентив туризмът е интерактивен - обяснява Веселин Дургов, който е планински водач и екскурзовод. - Прилича на тиймбилдинг. Задаваме на хората някакво предизвикателство и те трябва да се справят с него. Самите туристи се превръщат в приключенци, а при успех получават награди.Подходящите места за инсентив туризъм се характеризират с разнообразие на флората и на релефа. За разлика от преди време, вече работодателят трябва да мисли повече за възстановаването и за вдъхновяването на своите служители, убеден е Веселин Дургов. ", "date": "2019.03.16", "title": "Инсентив туризмът е нещо повече от тийм билдинг "}
{"url": "http://www.cross.bg/vremir-yaiitza-vida-1599208.html", "text": "/КРОСС/ Крокодилите и птиците може и да не изглеждат най-очевидните приятели, но учените твърдят, че находка на праисторическа вкаменелост в Румъния сочи, че в определен момент двата вида са могли да споделят гнезда.През 2011 г. румънският палеонтолог Матияс Времир е открил вкаменени яйца и фрагменти от яйчени черупки, датиращи от около 68 милиона години, на брега на река в района Оарда де Джос в централна Румъния. Около 2 милиона години по-късно сухоземните динозаври са били унищожени от катастрофално събитие, вероятно вследствие на удар от астероид, който може би е предизвикал и масивна вулканична дейност.Времир анализира находката с международен екип от изследователи, които установяват, че яйцата принадлежат на два вида птици, както и на два вида влечуги, предци на съвременните крокодили и гекони.Екипът публикува заключенията си този месец в списанието Nature Scientific Reports, заявявайки, че находката е „уникална по отношение на вкаменелостите на гръбначни животни и представлява най-ранната информация за различни по вид животни, които имат една и съща гнездова зона\".Изследователите са открили 13 цели яйца, заедно с хиляди фрагменти от яйчени черупки, включително тези на крокодили.Времир каза, че много подобни вкаменелости все още могат да бъдат изкопани.„Птичите яйца са с размери 2,5 на 4 сантиметра, а яйцата на крокодилите са малко по-малки от топка за пинг-понг\", каза Времир за АФП, добавяйки, че самите влечуги са достигали между 1 и 2,5 метра.„Тази находка не е просто интересна купчина камъни, а всъщност представлява история, в която все още има много тайни, които предстои да бъдат открити\", каза той. ", "date": "2019.03.16", "title": "Крокодилите и птиците са били „праисторически приятели“"}
{"url": "http://www.cross.bg/restoranti-zahar-izpolzvaneto-1599198.html", "text": "/КРОСС/ По масите в турските ресторанти вече няма да има солници, съобщи Анадолската агенция. Агенцията се позовава на Айкут Йенидже, председател на Федерацията на собствениците на ресторанти и сладкарници.Мярката била одобрена, след като федерацията подписа протокол с министерство на здравеопазването за намаляване използването на сол и захар. Йенидже заявил, че след подписването на протокола е започнало обучение на майсторите готвачи, за да бъде намалено използването на сол и захар.Според Световната здравна организация човек трябва да консумира дневно най-много по една чаена лъжичка сол, докато в Турция надвишават два пъти тази норма. ", "date": "2019.03.16", "title": "Вече няма да има солници в турските ресторанти"}
{"url": "http://www.cross.bg/mesetza-debat-frantziya-1599204.html", "text": "/КРОСС/ Франция се готви днес за пореден протест на движението на \"жълтите жилетки\", зародило се преди четири месеца, но отслабващо в последните няколко съботи, съобщи БТА. От началото на протестите загинаха 11 души, основно в инциденти при пътни блокади на протестиращите. През четирите месеца на протести бяха ранени 1500 членове на силите на реда и 2200 протестиращи.Осемнайсетата събота на протести съвпада с края на първия етап от големия национален дебат, подет преди два месеца от френския президент Еманюел Макрон в опит да успокои гнева на сънародниците си. През двата месеца от първия етап от този дебат, Макрон обиколи Франция и събра много предложения на гражданите за реформи. Сега управляващите ще трябва да ги обсъдят и да вземат решения по тях.Правителството определи националния дебат като успех и като невиждан епизод в историята на френската демокрация. Дебатът протече в над 10 000 населени места, а сайтът му регистрира 1,4 милиона предложения. През двата месеца на дебата бяха обсъдени теми като образование, здравеопазване, култура, тоест дебатът се разпростря отвъд първоначално предложените теми като данъчна политика, покупателна способност, пенсии и екологичен преход. Част от френската политическа класа и много представители на \"жълтите жилетки\" критикуват обаче дебата и го наричат \"маскарад\", отбелязва агенцията. ", "date": "2019.03.16", "title": " Франция се готви за 18-и протест на \"жълтите жилетки\""}
{"url": "http://www.cross.bg/hisarluka-park-dobrovoltzi-1599215.html", "text": "/КРОСС/ Група доброволци, сред които и деца, започнаха преди обяд почистване по парк \"Хисарлъка\" над Кюстендил. Те предвиждат да почистят от отпадъци и боклук поне основните алеи и кътове за отдих по парка с площ ото около 1300 декара. Преди големия празник на града \"Първа пролет\", когато и на Хисарлъка ще има празненства и стотици посетители.В почивния съботен и празничен ден - Тодоровден, организирани в соцалната мрежа доброволци започнаха почистване от подходите към парк \"Хисарлъка\" при градския стадион \"Осогово\". За съжаление се натъкват на безразборно хвърляни празни бутилки, хартии, цигарени кутии, найлонови торби, даже стари дрехи. ", "date": "2019.03.16", "title": "Доброволци чистят парк \"Хисарлъка\" преди \"Първа пролет\""}
{"url": "http://www.cross.bg/tochki-vuzhe-byhalki-1599217.html", "text": "/КРОСС/ Ева Брезалиева спечели бронзов медал във финала с лента при девойките на турнира по художествена гимнастика „Дерюгина къп\"  в Киев (Украйна). Възпитаничката на Елена Симеонова раздели третото място с представителката на домакините Никол Красюк, като и двете получиха оценки от по 16.900 точки. Победителка е рускинята Анастасия Симакова с резултат 18.800 точки.Във финалите с въже, топка и бухалки Брезалиева допусна грешки, които я оставиха извън призовата тройка. Българката получи оценки от 14.250 точки за композицията с въже и 16.300 точки за тази с топка, които и отредиха 6-то място в подреждането. Във финала с бухалки заради излизане извън килима, като на гимнастичката, така и на уреда националката ни остана 7-ма с резултат от 14.550 точки.Шампионка във финалите с въже и с топка е рускинята София Агафонова (17.750 точки - въже и 18.700 точки - топка), а в този с бухалки първа нейната сънародничка  Анастасия Симакова с оценка от 18.850 точки. ", "date": "2019.03.16", "title": "Ева Брезалиева с бронзов медал във финала с лента на турнира в Киев "}
{"url": "http://www.cross.bg/veliko-trabant-turnovo-1599216.html", "text": "/КРОСС/ Над 100 собственици ще представят своите автомобили \"Трабант\" днес във Велико Търново по време на 10-то юбилейно издание на фестивала, посветен на спрения от производство преди 28 години източногермански автомобил.С \"Трабант фест\"  във Велико Търново започват празниците на източно-германския автомобил в страната. Най-интересната част е изложението на автомобилите в центъра на града, обясни депутатът от Обединени патриоти доц. Милен Михов от организаторите на празника и собственик на \"Трабант\" от 31 години.\"Гражданите и гостите на Велико Търново ще имат възможност да разгледат всички автомобили, да разговарят със собственици, да обсъждат спомени. Децата ще могат да се качат и да пипнат волана на този много симпатичен и радостен автомобил\".В подножието на крепостта \"Царевец\" ще се проведе турнир по майсторско шофиране. ", "date": "2019.03.16", "title": "Над 100 “Трабанта“ на \"Трабант фест“ във Велико Търново"}
{"url": "http://www.cross.bg/radev-evropa-valentin-1599219.html", "text": "/КРОСС/ Службите в България работят добре. Ние сме най-стабилната държава на Балканите, заяви депутатът от ГЕРБ Валентин Радев пред БНТ.Няма по-добра защита срещу страховете на хората от казването на истината, без да пречи на разследването, добави Радев. По думите му, добрите отношения между България и Турция трябва да продължават.Радев призна, че потенциалната опасност от бежанска вълна остава. Европа не може да говори, че кризата с миграцията е свършила. Близо 90% е намалял натискът, но това не означава, че Европа е станала по-притегателно място.\"Кризата не е приключила. Пикът е преминал. Европа работи малко бавно, но взехме правилните решения. Трябва да направим това, което премиерът постоянно говори - там, където се случват нещата, да дадем пари и инвестиции, да опазим границите\", коментира депутатът от ГЕРБ. ", "date": "2019.03.16", "title": "Валентин Радев: Ние сме най-стабилната държава на Балканите "}
{"url": "http://www.cross.bg/sustezanieto-proektite-proekti-1599214.html", "text": "/КРОСС/ 45 отбора с над 200 ученици от технологичното училище „Електронни системи\" към Техническия университет в София се включват в петия училищен хекатон. Тридневното състезание започна вчера и ще продължи до 17 март. Координаторът на ученическия екип и организатор на състезанието Теодора Йовчева разказа пред БНР:„Това е 3-дневно състезание. Състезават се отбори, които правят проекти и се занимават с програмиране и микрокомпютърни системи\".Тази година темата на състезанието е „Технологии за всеки\". „Искаме да накараме нашите съученици да разработват проекти в две насоки - за професионалната среда и за всекидневните технологии, които използват хората. На състезанието разработват проекти, правят се игри, уеб приложения, мобилни приложения\", каза Теодора Йочева.Тя обясни, че след състезанието някои ученици доразработват проектите си и ги представят като свои курсови работи. Бизнесът отличава някои от проектите със специални награди и учениците получават покани за стаж.46-47% от проектите стават реални и имат възможност да се реализират, отчете Йовчева. ", "date": "2019.03.16", "title": "Маратон по програмиране "}
{"url": "http://www.cross.bg/gradini-yasli-detskite-1599205.html", "text": "/КРОСС/ На 17 март млади социалисти от столичния район „Триадица\" организират акция в подкрепа на петицията „Срещу липсата на места в детските градини в София\". До момента инициативата е подкрепена от 387 души.Организаторите, които са млади родители от района, поставят следните въпроси на  институциите и кмета на район „Триадица\" Николай Терзиев: 1. Защо за миналата година на територията на района имаше само 50 свободни места в детските ясли? 2. Защо за поредна година се обещава, че ще се строят така нужните за жителите на района детски градини и ясли, но това така и не се случва, а общинските терени си стоят обрасли и запустели? 3. Ще започне ли изобщо в близко бъдеще строеж на нови детски градини и ясли или те ще останат мираж? 4. До кога в България да имаш дете, което да отгледаш, обучиш и да израсне в една „нормална\" среда ще бъде привилегия само за избраните?Събитието ще се състои от 10.00 часа на входа на Южния парк от страната на бул. „Витоша\". ", "date": "2019.03.16", "title": "Млади социалисти организират акция в подкрепа на петицията „Срещу липсата на места в детските градини в София“"}
{"url": "http://www.cross.bg/krim-rysiya-ykraiina-1599203.html", "text": "/КРОСС/ На 16 март 2014 г. в Крим се проведе референдум за присъединяване към Русия на полуострова, който бе в границите на Украйна. Резултатите не бяха признати от международната общност, но това не попречи на Владимир Путин да подпише с новата власт в Крим договор за присъединяване към Русия. На 20 март този договор бе ратифициран от Държавната дума.Оттогава изминаха точно 5 години, промениха се много неща и светът вече не е същият.През 2013-2014 година в страната бе назрял въпросът за смяна на силния човек в Кремъл, имаше очакване на наследник на президента, който бе начело на държавата от 1999 година, казва Алексей Макаркин, вицепрезидент на руския Център за политически технологии. Според него, след присъединяването на Крим и поставянето на страната в положение на обсадена крепост, този въпрос минава на заден план.\"Последваха четири години в неблагоприятни икономически условия, но хората възприемаха президента като комендант на обсадената крепост. Рейтингът му скочи до невероятни стойности, което позволи спокойни и успешни за него и Единна Русия избори\", казва политологът.Според него, това продължава до обявяване на пенсионната реформа в страната през 2018 година. Сега одобрението за Путин е 32% при 92% в еуфорията около Крим. Шеста година подред реалните доходи на хората намаляват заради санкциите и стагниращата икономика. Така че и лоши новини не липсват.Друго негативно събитие, което вече излиза извън рамките на Русия и обхваща на практика целия свят, е новата Студена война. Икономически и политически санкции срещу Русия бяха наложени и продължават да действат и днес от страна на Европейския съюз, САЩ, Канада и още ред страни, а там където не ги обявиха официално, спазваха негласно ограниченията.Що се отнася до Украйна, последствията от загубата на Крим бяха много повече и по-негативни. Страната загуби не само територия и военна база, а бе силно накърнено и доверието към армията. Страната и до днес живее с пълна неяснота за източните си граници, което е огромна пречка за интегрирането й в НАТО и ЕС. Промени се и електоралната картина. Хората с руско самосъзнание или преминаха на територията на двете самопровъзгласили се републики в Донбас, или спряха да гласуват. И ако преди 2014 година Източна и Западна Украйна имаха приблизителен паритет в изборите като гласове и представители на върха на властта в Киев, сега Западните части преобладаващо определят кой да управлява страната.Всичко започна на 27 февруари 2014 г., когато \"зелени човечета\" - руски войници за специални операции и парашутисти в униформи без знаци - завзеха сградата на Висшия съвет на Крим и на Министерския съвет, а също така издигнаха бариери на най-важните сухопътни артерии, свързващи Крим с останалата част на Украйна. Тези действия, които започнаха веднага след едноседмичен местен протест срещу свалянето на Виктор Янукович, в крайна сметка доведоха до промени в ръководството на Крим, както и до референдума за присъединяване към Русия.За Русия придобиването на Крим е свързано с големи загуби. След като пое контрол и подкрепи сепаратистки групи в Донбас в Източна Украйна, Москва се отчужди от Киев. Преди създаването на протестното движение Евромайдан Украйна се въздържаше от недвусмислено асоцииране със Запада или с Кремъл. Вместо това прозападните и проруските правителства се редуваха на върха на властта последователно. Но след анексирането на Крим и откъсването на Донецк и Луганск - украинските региони с най-висока концентрация на проруски избиратели, Москва загуби всяка надежда за проруски партии на власт в Украйна. По този начин Москва тласна Украйна към Запада и вкара Киев към орбитата на Европейския съюз и НАТО.Завръщането на Крим в състава на Русия стана символ на единението и сплотяването на цялото руско общество. Това заяви в регионалната столица Симферопол председателят на Държавната дума Вячеслав Володин на празничен митинг по повод петгодишнината от Кримската пролет.\"Крим \"обедини и леви, и десни. Крим обедини и сплоти страната ни, цялото гражданско общество\", каза руският държавник. Володин припомни, че през петте изминали години \"е направено много\" за възстановяване на полуострова - \"болници, училища, Кримският мост, енергетиката, която дава днес възможност за пълноценен живот. \"За нас е от значение тази съзидателна дейност да ни обединява и занапред\", заяви той и поздрави във връзка с юбилея жителите на Крим, събрали се пред сградата на републиканския Държавен съвет.\"Видяхме с очите си колко ви радва завръщането в Русия. Защото Крим е Русия\", заяви на митинга Тиери Мариани, председател на дружеството \"Френско-руски диалог\" и кандидат за евродепутат.Френският политик, пристигнал на полуострова заяви, че Крим \"се движи напред\", и пожела на местните жители процъфтяване и мир. Той припомни, че първата чуждестранна делегация, пристигнала в руски Крим, бе от френски депутати.Във връзка с петгодишнината от приемането на Крим в състава на Руската федерация там пристигна и делегация от Москва, включваща над 40 депутати от федералния парламент и министри. Програмата на работната визита предвижда съвместно заседание с властите на Крим, после и с тези на Севастопол, също станал отделен субект на федерацията.Това обаче е официалното съобщение. Преглед на водещите руски централни медии показва, че отразяването на петте години \"Крым наш\" не е централна тема. Предвид силната зависимост на тези медии от властта, не е трудно да се предположи, че това е официалната политика на Кремъл. Отразяване и повече патетика има в регионални медии, които са малко популярни в градове като Москва и Санкт Петербург.Да, Владимир Путин ще бъде на 18 март в Крим и това ще бъде отразено подобаващо, смятат експерти. Но липсата на предварително подгряване на публиката за събитието е достатъчно силен факт, който няма да се промени с няколкочасовото присъствие на руския президент.Те непрекъснато се подновяват и разширяват. Преди дни бяха обявени нови руски граждани, включени в санкциите на ЕС заради инцидента в Керченския проток, останалите мерки бяха препотвърдени. САЩ готвят нови мерки срещу Кремъл и лично срещу Владимир Путин, като този път може да бъде засегнат и банковия сектор на Русия, както и емитирането на държавен дълг от нейното Министерство на финансите. Противопоставянето между Русия и Запада продължава и по нови допирни точки - актуални сега са Венецуела, Сирия и Иран.Това не е добре за световната икономика, изостря отношенията и води до непредсказуеми точки на конфликт. САЩ увеличават своите войски в Европа, Русия превръща Крим в нещо като непотопяем самолетоносач и разполага все нови и нови военни части на полуострова. Дрънкането на оръжие никога не е водило до нещо добро и това добре се знае от историята на Студената война между НАТО и Варшавския договор. Сега обаче съотношението на силите е различно, Русия няма сериозни съюзници, има такива по определени общи, но временни интереси. НАТО се разшири и включи или е на път да присъедини почти всички бивши държави от Източна Европа, без Сърбия. Никой не е сигурен дали няма някъде да пламне искра, която да доведе до пожар с непредсказуеми последици.Засега обаче изглежда, че животът си върви нормално. Дегизирани в камуфлажни военни униформи активисти излязоха по улиците на кримския град Симферопол и раздаваха цветя на жените по случай Международния женски ден 8 март и петата годишнина от анексирането на черноморския полуостров от Русия, предаде Ройтерс.Акцията на активистите бе подкрепена от местен депутат. Самите те обясниха, че са облечени като \"вежливите хора\" - термин, с който в Русия през 2014 г. бяха наричани руските войници в необозначени униформи, които светкавично установиха контрол над украинския полуостров, след като проруското правителство в Киев бе свалено от масово народно въстание.Появилите се \"вежливи хора\" в бойни облекла казаха, че раздават червени лалета на жените като напомняне за ролята, изиграна от руските войници преди 5 г.Москва първоначално отричаше, че завземането на Крим е дело на нейни войски, но по-късно призна този факт. \"През 2014 г. жените харесаха \"вежливите хора\", защото с тях се чувстваха защитени\", каза един от активистите във военна униформа. Някои от жените днес се снимаха с тях от благодарност за получените цветя. Ройтерс припомня, че през 2016 г. местните руски власти в Крим откриха паметник на \"вежливите хора\" в регионалната столица Симферопол.Тържествата в Крим ще отминат. Полуостровът ще продължи да е под руска административна власт, да гълта огромни средства от бюджета на Русия. Украйна ще продължи да обвинява Москва в агресия и ще бъде подкрепяна от повечето държави в света. Що се отнася до САЩ, те вече приеха закон, с който забраняват на своите управници да признаят Крим за руски. Спорът продължава, краят му не се вижда. А 5 години са само миг в историята на света и никой не знае как ще изглежда тази част от Европа след 20-30 години. Дано да има кой да види това. ", "date": "2019.03.16", "title": "5 години от присъединяването на Крим към Русия"}
{"url": "http://www.cross.bg/avariiino-vuzstanovyavane-byrgas-1599202.html", "text": "/КРОСС/ Над 4,3 млн. лв. от Фонд „Солидарност\" получават Бургас и Камено по решение на Националния координатор на безвъзмездната финансова помощ - заместник-министъра на регионалното развитие и благоустройството Деница Николова. Средствата са предназначени за справяне с последствията от наводненията в област Бургас през м. октомври 2017 г.По проекта на община Бургас на обща стойност над 2,57 млн. лв. е одобрено финансирането на общо 5 обекта. Два от тях са изпълнени аварийно непосредствено след бедствието. Те са за частично възстановяване на улиците „Амур\" и „Дружба\" в кв. Горно Езерово и на улици в м.с. Върли бряг. Останалите обекти на местната администрация, които предстои да бъдат реализирани, са за аварийно възстановяване на улици в с. Равнец, улици, отводнителни и укрепителни съоръжения в ж.к. „Меден рудник\" - частично по ул. „Захари Стоянов\", както и аварийно възстановяване на улица „Владимир Вазов\" в кв. „Победа\".Община Камено ще получи финансова помощ от фонд „Солидарност\" в размер на 1,73 млн. лв. Средствата са предназначени за аварийно укрепване на местния път между селата Полски извор и Черни връх, частичен ремонт и аварийно възстановяване на пътя с. Константиново - с. Тръстиково - с. Ливада и аварийно възстановяване на главната улица в село Ливада.Предоставеният финансов ресурс на Бургас и Камено ще допринесе за намаляване на разходите на държавата за възстановяване на основна обществена инфраструктура. ", "date": "2019.03.16", "title": "Бургас и Камено получават над 4,3 млн. лв. от фонд „Солидарност”"}
{"url": "http://www.cross.bg/haskovo-zhilishte-sotzialno-1599201.html", "text": "/КРОСС/ Заместник-кмет на Хасково живее в общинско жилище за социално слаби хора, без да е социално слаб. Десетки нарушения в ползването на общински жилища бяха установени в града. Едно от жилищата дори е продадено, без в общината да знаят за това.Вече половин година прокуратурата разследва договори за наеми, за които се смята, че са фалшиви. А преди дни от Върховната административна прокуратура казаха, че са открили множество нарушения при ползването на общински жилища на различни места в страната. Оказва се, че по места си приемат наредби, които действат на практика въпреки закона, който забранява такова ползване от хора, които не са бедни, болни или останали без домовете си след бедствия например.Голяма част от общинските жилища в Хасково се намират в блокчета, построени преди малко повече от 10 години, по всички изисквания на модерното строителство. Голяма част от апартаментите са предвидени за социално слаби, които чакат да бъдат настанени. В същото време, оказва се, в част от тези апартаменти се настаняват общински служители.Когато започва работа в Община Хасково миналата есен, Милена Янузова е на граждански договор като специалист по енергийна ефективност. Тогава й дават общинско жилище, тъй като не е от града.„Първият ми договор за наем беше сключен на 21 ноември, когато дойдох в Община Хасково да работя на граждански договор\", потвърждава Янузова.Месец по-късно тя вече е заместник-кмет и остава да живее в същия апартамент.„Госпожа Янузова е настанена в такова жилище като служител на Община Хасково, а не като зам.-кмет. Това е служител, който е привлечен от друго населено място и не разполага с жилище в Хасково. Това, че в последствие беше назначена и като зам.-кмет е препъни камъка и повод да направим това интервю. Тогава е било необходимо да бъде взето решение на общински съвет да остане в това жилище\", обясни Янко Петев, директор „Общинска собственост\", Община Хасково.„ Аз дори не съм имала представа, че съм настанена в жилище за социално слаби, да не говорим, че на етажа, на който живея, семействата, които са ми съседи, нямат вид на социално слаби\", заяви Янузова.Оказва се, че това не е единственият такъв случай. Причината била, че в жилищата, предвидени за служители, имало настанени социално слаби.„ За да не причиним това преместване на хората, затова и е предприето действието да се настаняват в тези жилища\", обясни Петев.До месец заместник - кметът трябва да напусне апартамента и да си търси друг.„Това, което следва и което аз считам да предприема като стъпка, съгласувано с кмета на Община Хасково, е в едномесечен срок да напусна жилището и да си търся начин как да се устроя в този град по начин такъв, че да не ощетявам интереса на хората, които населяват тази община и по-конкретно семейства, които са социално слаби\"ы заяви Янузова.Междувременно са констатирани близо 10 случая, в които има съмнение за нередности с общинските жилища в Хасково. Един от случаите е за апартамент, който е продаден без в общината да знаят. За него се разбрало, когато пратили писмо на наемателя, че закъснява с плащанията.„И при получаването му наемателят е дошъл в касовия салон да представи документ, с който той е станал собственик на това жилище и беше учуден защо дължи наем за това жилище\", заяви Петев.Предполага се, че нарушенията са ставали с помощта на бивша общинска служителка, която прокуратурата разследва вече половин година, но все още няма повдигнати обвинения.Всички документи за нередности, които са констатирани в дирекция „Общинска собственост\", вече са предадени на разследващите органи и се очакват резултатите от проверките.Източник: Димитър Иванов , Нова тв ", "date": "2019.03.16", "title": "Зам.-кмет на Хасково живее в общинско жилище за социално слаби"}
{"url": "http://www.cross.bg/kola-botevgrad-e--1599206.html", "text": "/КРОСС/ Тежка катастрофа взе жертва на главния път Е-79. Инцидентът е станал тази сутрин около 8.00 ч. между Ботевград и село Скравена.Ударили са се тежкотоварен камион и лека кола. По неизяснени засега причини шофьорът на автомобила е навлязъл в насрещното платно и се ударил челно в идващия тир. Загинал е на място. Шофьорът на камиона е с отрицателна проба за алкохол. Движението в участъка е затворено. Откъм Ботевград се е образувала колона от камиони. ", "date": "2019.03.16", "title": "Един човек загина при челен удар между тир и кола на Е-79"}
{"url": "http://www.cross.bg/asenovgrad-yavrovo-sela-1599200.html", "text": "/КРОСС/ Пътят за Асеновата крепост може да се окаже напълно блокиран, ако не се вземат мерки. Причината е старо свлачище, което се активизира отново. Проблемът е и за местните жители в района, а и за туристите, които особено през пролетта и лятото, тръгват натам.Има реална опасност трите родопски села - Лясково, Яврово, Добралък, да бъдат откъснати от света, ако пътят не бъде укрепен. Срутището е засегнало част от едното платно на пътя и то се намира в дерето, а асфалтът е отнесен.\"Свлачището не е активно, а като предстои снеготопене, пролетни дъждове, всеки един момент може да се активизира и да пропадне пътният участък. Има опасност целият път да пропадне при едни обилни водни количества\", каза пред камерата на \"Събуди се\" главният инженер на Община Асеновград Атанас Тошев.Тошев обясни, че мерките, които са взели за проблема, са свързани най-вече с обезопасяването на пропадналия участък чрез пътни знаци, сигнални ленти и чували с пясък, които да спират повърхностните води да попадат в свлачищното тяло.\"Има ограничения за преминаване на тежкотоварни МПС-та, а достъпът до тези села на тежкотоварна техника е ограничен. Туристите могат пеша да стигат до Асеновата крепост\", каза още той.Кметът на село Яврово обясни, че за да се стигне до селото има алтернативен път, който обаче е много труден, черен и стръмен.\"За пожарните коли, линейките е невъзможно да се премине. Специализирани автомобили могат при определени условия да минат. Ако пътят бъде прекъснат, оставаме без хранителни продукти\", добави той.Главният инженер на Асеновград и кметът на село Яврово добавиха, че са подали искане към Междуведомствената комисия за финансиране през октомври 2018 година, но до този момент нямат отпуснати средства.\"Предното ни искане беше за 250 000 лв., а сега най-вероятно ще бъдат повече, предвид това, че през зимния сезон има промяна в участъка на свлачището, така че над 300 000 ще бъде сумата за необходимия проект за укрепването\", каза Тошев.Община Асеновград чака финансова помощ от държавата, за да укрепи свлачището и да реши проблема за много хора, както за туристите, така и за жителите на много родопски села. ", "date": "2019.03.16", "title": " Свлачище заплашва пътя към Асеновата крепост"}
{"url": "http://www.cross.bg/hranene-menyuto-vreme-1599226.html", "text": "/КРОСС/ \"Супер храните\" не трябва да имат основно място в менюто ни по време на Великденския пост. Това препоръчват специалистите по здравословно хранене. Ако сме решили да се лишим от месото и млечните продукти през следващите седмици, трябва да обогатим храненето си основно с плодове, зеленчуци и варива, които са отгледани предимно на българска земя, съветват специалистите. Всеки камък си тежи на мястото. Тази поговорка важи в пълна сила и за храните, които включваме в менюто си по време на поста. Всеки народ е с вековни традиции по отношение на храната, а хранителните ензими на хората са пригодени да разграждат най-добре продуктите, расли на родната им земя. Затова е препоръчително да не правим екзотичните супер храни главните герои в постната ни чиния. Така например вместо популярната киноа, можем да се храним с българско просо.Проф. Донка Байкова - специалист по хранене и диетика: \"Няма нищо лошо да опитваме или понякога да обогатяваме менюто, да го допълваме с малки количества такива деликатесни екзотични храни, но те са предимно допълнение към нашия традиционен модел на хранене. В никакъв случай не могат да станат основни наши храни\".От здравословна гледна точка, постите са отличен метод за детоксикация след зимните месеци. Те не се препоръчват на бременни или кърмещи жени, подрастващи, възрастни или преболедували инфекциозни болести. Разнообразие - това е ключовата дума за здравословното хранене по време на пости.Проф. Донка Байкова - специалист по хранене и диетика: \"Би трябвало да комбинираме храните подходящо и да използваме най-голямото възможно разнообразие от растителни продукти в менюто на поста\".Освен с вредните токсини, в края на поста можем да се разделим и с излишни килограми. За да се случи това обаче трябва да се храним разумно.Проф. Донка Байкова - специалист по хранене и диетика: \"Рискът да качим килограми е понякога факт, поради причината, че консумираме еднообразни храни, за да сме сити повече хляб, за да сме сити много по-голямо количество растителна мазнина или маслини, а всички те са носители на повече калории\".Специалистите препоръчват да ядем по 5 пъти на ден по време на поста в по-малки количества храна. А моделът за детоксикиране можем да продължим през цялата година - да изключваме месото и млечните продукти от менюто си два пъти седмично. ", "date": "2019.03.16", "title": "Здравословното хранене по време на Великденския пост"}
{"url": "http://www.cross.bg/chachov-strelcha-napyskane-1599207.html", "text": "/КРОСС/ Акцията срещу мен е една демонстрация, за да може да бъда омаскарен за предстоящите избори през октомври. Това заяви в предаването „Тази събота\" кметът на Стрелча Стойно Чачов, наричайки случилото се фарс.Преди дни Икономическа полиция влезе в сградата на Община Стрелча, за да проверява кмета. Полицията нахлу там по сигнал, че когато е встъпил в длъжност, той е накарал цялата общинска администрация да подпише молби за напускане без вписана дата.„Не може да се правят такива показни неща заради това, че един служител е преценил, че е уволнен неправомерно\", заяви Чачов.Той попита защо, след като от три години, както твърди въпросният служител, има натиск от негова страна, чак сега, няколко месеца преди изборите, излиза наяве всичко.Чачов заяви, че няма спомен да е освобождавал главния инженер на общината заради неподчинение.„Той дойде и си подаде молбата за напускане по взаимно съгласие, а аз я приех\", каза кметът на Стрелча, допълвайки, че политиката му към служителите винаги е била „либерална и коректна, граничеща с приятелство\".„След като видях, че има някаква напрежение и няма ефективност, направих най-коректното нещо към моите служители, за да не ги уволнявам. Предложих тези от тях, които нямат желание, не искат да работят в този екип и не се чувстват добре, просто да си подадат молба за напускане и да дойдат други хора\", поясни Чачов.Той обясни, че още няколко души са си подали молбите за напускане, а той им е казал да си помислят преди да го направят. Част от тях са си тръгнали, а други - не.„Не съм уволнил нито един човек, откакто съм кмет\", категоричен бе Стойно Чачов, допълвайки, че не се притеснява от проверката, защото съвестта му е чиста.„Това не е първата проверка срещу мен. Много преписки са приключили без основание. Гледам хората с чиста съвест в очите, защото знам как работя. Аз съм честен и отговорен човек. Въпрос на време е да се докаже, че всичко е нормално. Не очаквам да ми бъдат повдигнати никакви обвинения\", допълни кметът на Стрелча. ", "date": "2019.03.16", "title": "Кметът на Стрелча: Политиката към служителите ми е либерална, граничеща с приятелство"}
{"url": "http://www.cross.bg/dvizhenieto-dyshi-aktziya-1599210.html", "text": "/КРОСС/ Участниците в движението \"жълтите жилетки\" започнаха да се събират в центъра на френската столица от 8 часа местно време, часове преди началото на 18-ата седмична протестна акция. Десетки протестиращи са блокирали движението в горната част на авеню \"Шанз Елизе\". Според данни на телевизионния канал Бе Еф Ем на площад \"Шарл дьо Гол\" са се събрали вече над 300 души.Полицейски отряди са поставили железни заграждения в долната част на парижкия булевард. Мобилни щитове са поставени и пред близките правителствени сгради.В социалните мрежи предстоящата акция е наречена \"Акт-18 - Ултиматум - Цяла Франция в Париж\". Един от лидерите на \"жълтите жилетки\" Eрик Друе, каза, коментирайки днешната акция, че очаква активизиране на протестите тази събота. Миналата седмица, на 9 март, според данни на вътрешното министерство в демонстрациите в цялата страна са се включили по-малко от 30 000 души. Това бе най-слабата активност на движението в цялата му история. В първия протест, на 17 ноември, участваха 282 000 души, припомня ТАСС. ", "date": "2019.03.16", "title": "„Жълтите жилетки“ блокираха движението на „Шанз Елизе“"}
{"url": "http://www.cross.bg/stara-zagora-oblast-1599209.html", "text": "/КРОСС/ Журналистът и говорителят  на ПГ на \"БСП за България\" Елена Йончева е с най-много номинации от област Стара Загора  за кандидат за депутат в Европейския парламент. Това стана ясно по време на заседанието на Областния съвет на БСП - Стара Загора. През м. март се проведоха  11 конференции на общинските партийни организации, съобразно правилата за номиниране в БСП. 49 са общо предложените кандидати за евродепутати, които да влязат в листата на левицата. Партийните форуми номинираха лидерът Корнелия Нинова, зам.-председателят на парламентарната група на левицата Драгомир Стойнев, досегашните евродепутати Сергей Станишев, Момчил Неков, Петър Курумбашев и Георги Пирински. Номинации получиха Деница Златева, Румен Гечев, Георги Гьоков, Александър Симов, Иван Кръстев, Крум Зарков, Антон Кутев, Николай Бериевски и др.„Водачът на листата за евроизборите ще бъде  гласуван утре на заседанието на Националния съвет, предстои  в началото на април да бъде подредена и евролистата на БСП\", каза Драгомир Стойнев, член на ИБ на НС на БСП. Той определи като изключително важни евроизборите. „До тогава ще станем свидетели на още събития, които да докажат правотата ни за излизането от парламента. Всеки ден има събития, които разобличават задкулисната коалиция между ГЕРБ и ДПС. Срещите ни с хората  по места продължават\", заяви Стойнев.Председателите на общински съвети докладваха на заседанието готовността на структурите за провеждане на изборите за ЕП. „БСП ще вложи усилия и енергия да постигне успешния вот на избирателите на 26 май, който да я изведе като първа политическа сила в област Стара Загора. Очакваме  резултатите да доведат до промяна на статуквото и в България наесен\", каза председателят на Областния съвет на БСП Румяна Динева. ", "date": "2019.03.16", "title": "Елена Йончева е с най-много номинации в област Стара Загора  за евролистата "}
{"url": "http://www.cross.bg/ychastuka-grafa-liniya-1599211.html", "text": "/КРОСС/ Столичната улица „Граф Игнатиев\" ще бъде затворена за движение от днес до 15 април в участъка от \"Алабин\" до бул. \"Васил Левски\" включително и през кръстовищата на Графа и ул. „Солунска\" и на ул. „6-ти септември\", съобщи Столична община.Забраната не се отнася за трамваите. Заради ремонтните действия се затваря и кръстовището на Графа с \"Любен Каравелов\" в участъка от бул. „Васил Левски\" до бул. „Евлоги и Христо Георгиеви\". Отваря се за движение обаче кръстовището на ул. ул. „Граф Игнатиев\" с ул. „Иван Денкоглу\" - при площад „Гарибалди\".От 8 до 16 часа днес и утре „Столичен електротранспорт\" - ЕАД ще извърши текущ ремонт и профилактика на релсовия път и контактно кабелната мрежа по трамвайна линия № 8 в участъка от спирка „ж.п. прелез\" до трамвайното колело „Люлин\". За времето на ремонтите ЦГМ променя маршрута на трамвайна линия № 8, като мотрисите ще пътуват от Съдебна палата до ж.к. Западен парк. След 16.00 часа движението ще се възстанови по нормалния маршрут.Разкрива се временна автобусна линия № 8-ТМ с маршрут: от трамвайно обръщателно колело \"Люлин\" по бул. \"Добринова скала\", бул. \"Д-р Петър Дертлиев\", бул. \"Панчо Владигеров\", бул. \"Царица Йоана\", ул. \"Булина ливада\", бул. \"Александър Стамболийски\", бул. \"Вардар\" и по бул. \"Царица Йоана\" по маршрута двупосочно ", "date": "2019.03.16", "title": "Затварят кръстовища на Графа за коли до 15 април"}
{"url": "http://www.cross.bg/tyrtziya-nova-zelandiya-1599233.html", "text": "/КРОСС/ Извършителят на нападенията срещу две джамии в Нова Зеландия австралиецът Брентън Тарант, който уби 49 души и рани десетки хора, е пребивавал известно време в Турция. Това съобщи турският телевизионен канал НТВ, като се позова на източници от турското разузнаване. Терористът от Крайстчърч на два пъти - общо 47 дни, е бил в Турция в периода между март 2016 г. и септември-октомври същата година, съобщи за БТА Нахиде Дениз. Тарант е бил засечен на телевизионните камери на истанбулското летище \"Ататюрк\".Първото посещение на терориста в Истанбул е между 17-20 март 2016 г., посочват източниците. Точно по това време - на 19 март 2016 г., на централния булевард \"Истиклял\" в Истанбул бе извършено нападение срещу група израелски туристи. Убити бяха петима души и бяха ранени 39 души.На 20 март нападателят от Крайстчърч си е заминал от Истанбул. Във връзка с атентата на 19 март 2016 г. бяха разпратени предупреждения до всички валийства в Турция за повишена бдителност поради риск от терористични атаки.Турското разузнаване разследва пребиваването на атентатора в Турция - къде е ходил, с кого се е срещал. Съществуват съмнения, че терористът вероятно е планирал нападение срещу джамии или молитвени домове в Турция. През периода, в който Тарант е пребивавал в Турция, турският президент Реджеп Тайип Ердоган е имал интензивна програма в различни градове. Турското разузнаване разследвало и хипотезата, че е възможно терористът да е подготвял нападение срещу Ердоган. Днес Ердоган заклейми стрелеца, споменал и Истанбул в публикувания си манифест в социалните мрежи. Той е идвал в Истанбул... Какви са връзките му? Ще разберем\", закани се на митинг в Текирдаг президентът, цитиран от Анадолската агенция и \"Фокус\".\"Как може един убиец на другия край на света да действа с такава злоба срещу мюсюлманите и турците\", запита Ердоган. Той описа инцидента в Нова Зеландия като \"клане' и призова властите да привлекат под отговорност виновните.Президентският говорител Ибрахим Калън в отговор на заплахите на убиеца от Крайстчърч, огласени в неговия манифест - \"Ще дойдем в Константинопол и ще съборим всички джамии и минарета\", заяви: \"Ние сме тук. Нека дойдат, ако им стигат силите\".Трима турски граждани са били ранени при терористичната атака в Нова Зеландия. Ердоган е разговарял по телефона снощи с единия от ранените - Мустафа Бозташ, спонсор на турския национален отбор по хокей на лед. Съобщено бе, че състоянието на тримата ранени турски граждани е добро.Междувременно турският визепрезидент Фуат Актай и външният министър Мевлют Чавушоглу заминаха за Нова Зеландия. Преди да отпътува Актай Исля заяви, че ислямофобията, ксенофобията, расизмът и подхранваният от тях тероризъм, са едно от най-големите изпитания, пред които е изправено съвременното човечество.Оттук ние приканване целия свят да се вдигне на крак срещу радикализма и расизма, призова вицепрезидентът. Той добави, че Турция очаква международната общност да поеме отговорност и да направи, това, което зависи от нея.След терористичния акт в Нова Зеландия протести срещу нападението заливат Турция.Фружин и Боят при Булаир от 1913 г. също присъстват сред надписите върху пълнителите на оръжието на единия от нападателите, убили 49 души при нападенията срещу две джамии в Нова Зеландия, съобщи вчера в. \"Дейли сабах\".Надписите се отнасят до исторически личности и събития, свързани с борбата срещу нашествията на Османската империя.Снимки на оръжия, върху които има надписи, бяха публикувани в акаунт в  Туитър, в който нападателят публикувал и расистки манифест.Сред надписите на кирилица се чете \"Фружин\" и \"Бой при Булаир 1913\",  като очевидно се визират синът на цар Иван Шишман, останал в историята с  въстание от 15 в. за отхвърляне на османското господство, и победата на  българите над османците при битката през 1913 г. под командването на  генерал-майор Георги Тодоров. ", "date": "2019.03.16", "title": "Разследването в Турция: Тарант оглеждал истанбулски джамии"}
{"url": "http://www.cross.bg/film-pavlikovski-oskar-1599186.html", "text": "/КРОСС/ Световноизвестният режисьор Павел Павликовски - носител на \"Оскар\" е специален гост на \"София филм фест\". Павликовски ще представи лично своя филм \"Студена война\", който получи три номинации за \"Оскар\" от американската киноакадемия.„Студена война\" е страстна любовна история за мъж и жена, които се срещат сред руините на следвоенна Полша. С различно минало и различни характери.„Това е история за любов, но за трудна любов, когато хората искат да за заедно, но не могат да бъдат. В началото са много щастливи, особено Зула. После с идването на комунизма те са принудени да емигрират. За Зула е трудно да бъде сама във Франция и започва да се самоунищожава\", разказва актирсата Йоана Кулинг.На фона на студената война през 50-те години в Полша, Германия, Югославия и Франция двойката е разделена от политика, различия в характерите и неочаквани обрати на съдбата.\"Студена война\" грабна наградата за режисура от Кан, пет награди от Европейската филмова академия и е обявен за Европейски филм на годината. И въпреки, че не спечели нито един от тазгодишните \"Оскар\"-и, филмът печели сърцата на публиката след всяка прожекция.През 2015-а Павликовски беше удостоен с \"Оскар\" за най-добър чуждоезичен филм за лентата \"Ида\". Филмът разказва за млада послушница, готвеща се да стане монахиня. Срещата с леля ѝ разкрива мрачното минало на семейството им. \"Ида\" също е включен в програмата на „София филм фест\". ", "date": "2019.03.16", "title": "Носителят на \"Оскар\" Павел Павликовски на \"София филм фест\""}
{"url": "http://www.cross.bg/selo-barytin-vuzpomenatelen-1599192.html", "text": "/КРОСС/ Възпоменателен митинг, посветен на 47-годишнината от жертвите от Възродителния процес, ще се проведе в доспатското село Барутин. Програмата ще започне с обща молитва в джамията в селото. Ще бъдат поднесени венци и цветя пред паметника на загиналите в събитията през 1972 година.Организатор на честванията е политическата партия ДПС. На събитието се очаква да присъства централното ръководство на партията. ", "date": "2019.03.16", "title": " Възпоменателен митинг за жертвите от Възродителния процес в село Барутин "}
{"url": "http://www.cross.bg/kvalifikatziyata-lyuis-hamiltun-1599191.html", "text": "/КРОСС/ Люис Хамилтън с Мерцедес\" спечели квалификацията за място преди утрешното състезание за Голямата награда на Австралия, първи старт за сезона в световния шампионат по автомобилизъм във Формула 1. Световният шампион за шеста поредна година ще потегли от първа позиция в надпреварата на пистата „Албърт парк\". В квалификацията британецът изпревари своя съотборник Валтери Ботас.„Треперя. Бяха много малки разликите. Страхотна работа на организаторите. Благодаря на феновете. Страхотна работа на Валтери Ботас. Нямаше да стигна до тук ако нямах подкрепата на своето семейство, което е тук\", това заяви Люис Хамилтън след края на квалификацията.От трето място утре в първия кръг за сезона ще потегли Себастиан Фетел с „Ферари\", а от четвърта  -  Макс Верстапен с \"Ред Бул\". Пети ще е новият пилот в екипа на „черните кончета\" Шарл Льоклер. ", "date": "2019.03.16", "title": " Люис Хамилтън  спечели квалификацията на „Алберт парк“ "}
{"url": "http://www.cross.bg/tantz-sotzialnite-svoite-1599194.html", "text": "/КРОСС/ Ново предизвикателство е на път да завладее социалните мрежи.  Става въпрос за така наречения \"триъгълен танц\". Хореографията не е особено сложна. Танцът представлява скачане напред, назад и встрани.Важното е да внимавате да не се сблъскате със своите партньори. \"Триъгълният танц\" не спира да набира популярност.Хиляди хора се включиха в предизвикателството, публикувайки записи на своите изпълнения. ", "date": "2019.03.16", "title": "\"Триъгълен танц\" завладява социалните мрежи"}
{"url": "http://www.cross.bg/viza-gurtziya-evro-1599193.html", "text": "/КРОСС/ С 250 000 евро, инвестирани в недвижим имот, руснаци, китайци и турци си купуват \"златна виза\" за Гърция и свободата да живеят в Европейския съюз. За пет години гръцкият бюджет набъбна с близо милиард. Мнозина обаче смятат тази практика за съмнителна.Мечтаете за нов живот в Гърция или в ЕС? Рекламата за неевропейски граждани е разположена на видно място пред парламента в Атина. Много китайци, руснаци и турци се възползват от нея. ЕС е в нозете на всеки, който инвестира в Гърция поне 250 000 евро в недвижим имот. Никъде другаде европейският паспорт не е толкова евтин, колкото в южната ни съседка. Шефът на \"Enterprise Greece\", който рекламира т.нар. \"златна виза\", твърди обаче, че нещата не са толкова лесни.„Има строг контрол от страна на посолствата и банките, които проверяват произхода на парите и биографиите на хората. Има случаи, в които проверките траят по две години. Бих се изненадал, ако има дори един случай на нарушаване на закона, при който въпреки това да е издадена „златна виза\", обясни Стеригулис.Бизнесът със „златните визи\" обаче бележи бум и търсенето расте постоянно. Всъщност китайците имат право да изнасят от страната само по 50 000 евро на човек. Брокерите не крият, че винаги има начини за заобикаляне на правилата.Нито китайското консулство, нито гръцката служба, която разследва прането на пари, пожелаха да отговорят на въпросите ни.Срещаме се с икономическия консултант Йенс Бастиян в богатия квартал на Атина „Колонaки\". Там китайците инвестират с удоволствие, но жилищата често стоят празни. През последните пет години са издадени почти 10 000 гръцки паспорта и в гръцката хазна са се влели около 1 милиард евро.„Гърция отново получава инвестиции по програмата \"златна виза\" и то не само от китайци, а и от руснаци, и турци. Но произходът на тези пари и репутацията на онези, които купуват недвижими имоти, трябва да бъдат по-сериозно проверявани. А често това не се случва\", коментира Йенс Бастиан.Корупция, пране на пари, отлив на капитали, укриване на данъци - така звучат обвиненията във връзка с продажбата на паспорти. Въпреки това бизнесът с гражданството се превърна в сериозен източник на приходи в много страни-членки на ЕС. ", "date": "2019.03.16", "title": "„Златна виза” за Гърция срещу 250 000 евро инвестиция в имот"}
{"url": "http://www.cross.bg/gradysa-temperatyri-raiioni-1599196.html", "text": "/КРОСС/ Днес облачността ще бъде висока и средна, по-значителна над северните райони. В Дунавската равнина ще се появи и усили умевен и  временно силен западен вятър.Максималните температури ще достигнат стойности в интервала от 15 до 20 градуса, на места в западната част на Дунавската равнина до 21.В неделя минималните температури ще са от 5 до 10, 11 градуса, а дневните ще се повишат още и ще достигнат 19 до 23, 24 градуса. Вятърът ще бъде слаб, в Дунавската равнина - до умерен, от запад. Слънчево време, с временни увеличения на облачността.В планините ще има добри условия за туризъм. На 1200  метра надморска височина температурите днес ще достигнат десетина градуса, а утре - до около 13 градуса.В понеделник ще остане доста топло за средата на март. В източната половина на страната ще се появи вятър от юг - слаб до умерен. Максималните температури ще достигнат 20 до 24, 25 градуса. Високи ще останат и минималните температури.Във вторник вятърът ще се ориентираот ново от запад-северозапад и дневните температури с;або ще се понижат до стойности от 18 до 22, 23 градуса.В сряда и четвъртък от североизток ще прониква по-студен въздух и температурите ще се понижат с 6 до 8 градуса. Облачността ще бъде значителна, макар че ще има и интервали с повече слънце в някои райони. Температурите ще бъдат от около 9 до 14 градуса, 1-2 градуса по-ниски в четвъртък.На места ще превали дъжд, предимно слаб и без да оставя съществени валежни количества. Ще духа слаб до умерен североизточен вятър.В петък и събота температурите слабо ще се повишат и ще бъдат около обичайните, от 12 до 17, 18 градуса. Облачността ще намалява, но сутрин около реките не са изключени краткотрайни мъгли.В петък, според сегашните предварителни сценарии, минималните температури ще са от около 1-2 до 5-6 градуса на повечето места и слаби слани са възможни на места по високите полета и котловини. В събота такива все още не са изключени, но вероятността за тях намалява.В следващите няколко дни, заради значително по-високите от обичайните, температури, масов цъфтеж на най-ранните овощни видове или начало на тази фаза, ще настъпи в много райони в Тракия и Дунавската равнина.За съжаление, съществени валежи в повечето райони на страната няма да има. По няколко литра на квадратен метър са възможни само локално около и северно от планините от вторник до четвъртък. ", "date": "2019.03.16", "title": "Пролетта напредва: топло и сухо през следващите дни"}
{"url": "http://www.cross.bg/aiinshtaiin-gytfroiind-stranitza-1599197.html", "text": "/КРОСС/ „Загадка\" на Алберт Айнщайн е решена благодарение на липсващата страница на ръкопис, която се появява в набор негови писма, придобити от Еврейския университет в Йерусалим. Страницата, написана на ръка, е част от приложение към статия от 1930 г. за усилията на носителя на Нобелова награда за унифицирана теория на полето, бе открита сред 110-те страници на архивите на Алберт Айнщайн, получени преди около три седмици.Повечето документи представляват ръкописни математически изчисления по научните трудове на Айнщайн в края на 40-те години. Има и писма, в които роденият в германия Айнщайн пише на сътрудници, които се занимават с редица научни и лични въпроси, включително и едно до неговия син, Ханс Алберт. Писмото от 1935 г. до сина му изразява загриженост за възхода на нацистката партия в Германия.Почти всички документи са били известни на изследователите и са достъпни под формата на копия - „понякога по-добри копия, понякога много калпави копия\", каза Ханох Гутфройнд, научен съветник по университетските архиви на Айнщайн. Гутфройнд, който е професор по физика и бивш президент на университета, заяви, че приложението от осем страници на единната теория от 1930 г. никога не е било публикувано, въпреки че изследователите са имали копия от него.„Но в копията, които имахме, липсваше една страница и това беше проблем. Това беше пъзел\", каза Гутфройнд пред AФП. „И за наша изненада, за наша радост, тази страница вече е тук. Дойде с новия материал\", каза той.От университета казват: „Тази статия е един от многото в опитите на Айнщайн да обедини силите на природата в една единствена теория и той посвети последните 30 години от живота си на това усилие.\" Колекцията, придобита чрез дарение от фондация Crown-Goodman в Чикаго, е купена от Гари Бергер, лекар от Северна Каролина, който има частна колекция от писанията на Айнщайн. Гутфройнд отказа да разкрие сумата, платена за 110 документа. ", "date": "2019.03.16", "title": "Открита липсваща страница реши „загадка“ на Айнщайн"}
{"url": "http://www.cross.bg/stanishev-nominatzii-zayavi-1599199.html", "text": "/КРОСС/ „БСП е демократична партия. Вече повече от 1 месец в страната върви процес на номинации на кандидати. Над 200 конференции са минали, но не са приключили всички. Това, което знам, е, че имам номинации в, може би, 85% от общините. Очевиден е един факт - аз и Елена имаме най-много номинации от всички останали от партийните структури\". Това заяви в предаването „Събуди се\" лидерът на ПЕС Сергей Станишев.В неделя предстои пленум на Националния съвет на  БСП, на който ще бъде определен водачът на листата за евровота. Сред най-коментираните имена са Сергей Станишев и Елена Йончева. Станишев определи номинациите си като „голяма отговорност\".„На мен не ми е на всяка цена да съм водач на листата на БСП. Но имам няколко каузи  и няколко принципни разбирания. БСП трябва да се яви с ясна политическа физиономия на тези избори\", заяви Станишев. „Ако някой мисли, че ще ни сблъска с Елена - няма да му се получи, ние сме приятели\".„Второ, трябва да имаме хора в европейския парламент, които могат да защитят българския интерес. Смятам, че го умея и съм го доказал с действия и резултати\", заяви още Станишев. „Трето, смятам, че трябва да покажем, че БСП може да бъде алтернатива на ГЕРБ\".„Залогът на евроизборите не е само кой ще има 5, кой ще има 6 депутати, а това дали ще има предсрочни парламентарни избори и как ще се отиде към местните избори\", заяви още Станишев.По думите му процесът на номинации в БСП продължава прекалено дълго. Той смята, че реалната кампания сред хората трябва да започне възможно най-бързо. ", "date": "2019.03.16", "title": "Сергей Станишев: Знам, че имам номинации в 85% от общините"}
{"url": "http://www.cross.bg/ryski-osem-litza-1599185.html", "text": "/КРОСС/ Брюксел наложи санкции на още осем руски официални лица, защото са замесени в залавянето на украински кораби и екипажа им през ноември по време инцидента в Керченския пролив, предаде БГНЕС.Еврокомисията замразява активите и забранява влизането в ЕС на осем лица заради \"действия, които подкопават или застрашават териториалната цялост, суверенитета и независимостта на Украйна\".Отделно САЩ включиха в черния списък шест руски граждани и осем руски компании заради \"продължаващата агресия\" на Москва срещу Украйна. ", "date": "2019.03.16", "title": "ЕС с нови санкции срещу Русия"}
{"url": "http://www.cross.bg/dzhihadisti-sili-siriya-1599182.html", "text": "/КРОСС/ Самоубийствено нападение беше извършено днес срещу хора, напускащи село Багуз, последния бастион на \"Ислямска държава\" в Източна Сирия. Това съобщи Ройтерс, като се позовава на очевидец и представители на подкрепяната от САЩ въоръжена коалиция \"Сирийски демократични сили\", които щурмуват позициите на джихадистите в Багуз.Очевидецът заявил, че три жени детонирали експлозиви на сборния пункт за мирните жители и предали се джихадисти, напускащи Багуз по предоставения от коалицията безопасен коридор. По предварителни данни в резултат на нападението има убити и ранени.\"Сирийските демократични сили\" съобщиха, че е било извършено самоубийствено нападение, но не посочиха подробности.Над 370 000 души са убити от началото на войната в Сирия, навлизаща днес в деветата си година. Това сочи нова равносметка, публикувана от Сирийския център за наблюдение на човешките права (СЦНЧП), предаде Франс прес.Сред жертвите има 112 623 цивилни, включително повече от 21 000 деца и 13 000 жени, посочват правозащитниците, разполагащи с обширна мрежа от източници в цялата страна.Избухнал по време на предприети от режима кръвопролитни репресии срещу мирни продемократични демонстрации, конфликтът в Сирия се превърна с течение на годините в комплексна война с участието на бунтовнически групировки, джихадистки движения и чуждестранни сили, водена на все по-разпокъсана територия, констатира АФП.Убити са около 125 000 войници от сирийската армия и от съюзени с нея милиции, сочат новите данни на СЦНЧП. Загинали са и 67 000 бойци от други, например кюрдски сили.Освен това са убити и близо 66 000 джихадисти, по-специално от групировките \"Ислямска държава\" и Хаят Тахрир аш Шам, бившия сирийски клон на Ал Каида, добавят правозащитниците.Същевременно конфликтът е изпратил милиони сирийци в изгнание. Неправителствените организации все още информират за нови зверства и посегателства срещу правата на човека от страна на режима, обвиняван в смъртоносни химически атаки, изтезания и произволни арести.Общо около 13 милиона сирийци са били разселени или са избягали в други страни.През последните години режимът на Башар Асад успя да си върне много изгубени територии, превзети преди време от бунтовници и джихадисти, благодарение на основните си съюзнници - Русия и Иран, но една трета от земите на страната все още не са под контрола на Дамаск.Войната причини масови разрушения на инфраструктури и унищожи редица ключови сектори от икономиката, включително петролния.Щетите се оценяват на 400 милиарда долара (353 милиарда евро).Президентът Асад заяви в неделя, че страната му е в \"икономическа блокада\" заради международните санкции, наложени на режима от началото на войната.Изцяло в дипломатическа изолация от 2011 г. насам, сирийският режим от известно време плахо се завръща на регионалната сцена, заключава АФП във връзка със скорошните съобщения от Обединените арабски емирства и Бахрейн, че откриват отново посолствата си в Дамаск. ", "date": "2019.03.16", "title": "Три жeни се взривиха сред тълпа, напускаща последната джихадистка крепост"}
{"url": "http://www.cross.bg/tarant-atakata-sigyrnost-1599187.html", "text": "/КРОСС/ Мъжът, който стреля в две джамии в Нова Зеландия, се яви в съда тази нощ. Повдигнато му е обвинение в убийство. Според разследващите ще има и други обвинения към него. 28-годишният австралиец Брентън Тарант влезе в съдебната зала с белезници и бяла затворническа риза. От съображения за сигурност съдебното заседание беше закрито. Стрелецът не е имал криминално досие, стана ясно още. Според местните власти до вчера не е имало никакъв повод той да бъде наблюдаван от службите за сигурност. Купил е оръжията, с които е извършил атаката, напълно законно. Същевременно продължава мащабната операция на полицията и специалните служби след атентата, при който Тарант атакува две джамии и уби 49 души. Ранени са най-малко 40 души, поне 11 от тях са в тежко състояние и се борят за живота си. Информацията е на министър-председателя Джасинда Ардерн. Сред жертвите и сред пострадалите има и деца. Загинали са много чужденци - граждани на Йордания, Турция, Бангладеш, Саудитска Арабия, Индонезия. Според премиера нападателят е смятал да продължи атаката си, преди да бъде задържан.Мерките за сигурност в страната са изключителни, претърсват се адреси, разпитват се свидетели, местните власти призоваха временно да не се влиза в храмовете. Органите на реда се страхуват от действия на евентуални последователи или подражатели на извършителя. Тарант е крайнодесен австралийски екстремист. Той е бил в България само няколко месеца преди атаката - през ноември 2018 година. Това стана ясно след спешна среща на ръководителите на служби и прокуратурата при премиера Борисов в петък вечерта. Той е обикалял исторически обекти у нас.Преди атаката в Крайстчърч, Брентън Тарант обявява, че с действията си иска да отмъсти на мюсюлманите за редица атентати и исторически събития от миналото. Сред посочените от него зверства на мюсюлманите са боевете при Шипка през 1877 година и битката при Булаир през 1913 г.Атентаторът е пристигнал у нас с полет от Дубай. След България продължил към Румъния и Унгария. Според гласния прокурор Сотир Цацаров, няма данни за терористична дейност и контакти на наша територия. Две години по-рано- през 2016-та, Брентън Тарант отново е бил на Балканите, но тогава е посетил Сърбия, Хърватия, Черна гора, Босна и Херцеговина. ", "date": "2019.03.16", "title": "Изправиха пред съда мъжа, стрелял в 2 джамии в Нова Зеландия"}
{"url": "http://www.cross.bg/dyshi-strani-prebivavali-1599188.html", "text": "/КРОСС/ Към 1 януари 2018 г. у нас са пребивавали около 71 хил. граждани на страни извън ЕС, което е около 1 % от българското население, наброяващо 7 050 000 жители към въпросната дата. Това показват данни от анализ на Евростат за миграционните процеси в страните на общността към 1 януари 2018 г, съобщи БТА.В същото време в страната ни са пребивавали и около 13 хил. граждани на страни от ЕС-28, което съставлява едва 0,2 % от българското население. Регистрирани са и 1 870 чужденци, които са пребивавали без поданство у нас, показва европейската статистика.Според анализа в Топ 5 на страните, които са имали най-много жители пребиваващи у нас - най-многочислена е била групата у нас с произход Русия - около 22 хил. души. Следващите по численост групи са представители на Турция и Сирия - по около 12 800 души, на Украйна - около 6 хил. души и на други страни.В същото време страната ни е била сред държавите в общността със сравнително нисък миграционен натиск през последните една-две години - през 2018 г. общо 2 536 лица са потърсили закрила у нас, като само на 317 е бил предоставен статут на бежанец, а отказ са получили 1 362 лица.За първия месец на тази година у нас са потърсили закрила само 147 души, като на 26 от тях е бил предоставен статут на бежанец. ", "date": "2019.03.16", "title": "Евростат: Около 1 % от българското население е от страни извън ЕС, руснаците у нас са 22 000 "}
{"url": "http://www.cross.bg/chasa-samo-pishe-1599181.html", "text": "/КРОСС/ Основна тема на днешните вестници е атаката срещу две джамии в Крайстчърч, Нова Зеландия, при която бяха убити 49 души, а над 40 бяха ранени.\"Нов Брайвик изби десетки с автомат с надпис Шипка 1877-78\", пише в заглавие \"24 часа\". Арестувани са 4-ма души, а срещу един от тях - Брентън Тарант са повдигнати обвинения.Преди атаката той е публикувал видеообръщение и 74 страници манифест. В тях той описва мотивите за постъпката си със желанието да отмъсти на имигрантите в Нова Зеландия, в частност тези от мюсюлманското вероизповедание, отбелязва \"Труд\".Тарант е бил в България в края на миналата година, като е възможно да е установил и връзка с паравоенни формирования, информира \"24 часа\".\"Телеграф\" уточнява, че терористът е обикалял у нас исторически места, свързани с битки между християнски и османски държави.\"Който краде ток, плаща за още 180 денонощия\", пише на първа страница \"24 часа\". До 180 денонощия е срокът за начисляване на краден ток, ако някой се е закачил за мрежата и го хванат. Това предвижда проект на КЕВР за правилата за измерване на електроенергията. При повечето нарушения обратното броене обаче ще е само 3 месеца, уточнява изданието.Експерти коментират, че все още е изгодно на крадците да ползват електричество без да плащат, но само през деня.Приготвянето на лекарства за деца в аптеките трябва да бъде възстановено като масова практика, за да се гарантира рационалното им лечение. Около тази идея се обединиха лекари и фармацевти на международна педиатрична конференция във Варна, съобщава на първата си страница \"Труд\". Целта на специалистите е да се спре употребата на лекарства за възрастни в по-ниски дози при децата.Агнешкото месо вече ще се продава в магазина само с табелка за произход, пише \"Труд\". Образците вече са готови и ще се въведат още за този Великден. Целта е потребителят да има информиран избор, когато пазарува в магазина.От днес до 15 април част от улица \"Граф Игнатиев\" в София отново ще бъде затворена за движение, съобщава \"24 часа\".Този път обаче забраната няма да важи за трамваите, които минават по нея. Причината за затварянето е ремонтът, който тече близо година. ", "date": "2019.03.16", "title": "Преглед на вестниците "}
{"url": "http://www.cross.bg/fizika-lazera-eli-np-1599183.html", "text": "/КРОСС/ По време на тестовете през тази седмица лазерът в Мъгуреле, на границата с България,  достигна върхова мощност от 10 петавата.Румънският компонент на европейския проект ELI е съсредоточен в областта на ядрената физика и се изгражда в южния румънски град, в рамките на Института по физика и ядрено инженерство - „Horia Hulubei\" (IFIN-HH).Инсталирането на системата в сградата на ELI-NP, започнало през септември 2016 г., е в крайната процедура на изпитания с планираната мощност от 10 петавата - най-голямата, постигана досега от хората и около една десета от тази на слънчевата светлина, достигаща нашата планета.Носителят на Нобелова награда за физика, професор Жерар Муро наскоро подчерта важната роля на системата в Румъния за науката.ELI-NP е най-големият изследователски проект в света за лазери и е част от паневропейска инициатива. Общата стойност на лазерите в Мъгуреле е 356,2 млн. евро. Проектът е съфинансиран с 311 млн. евро от европейските фондове.Това ще бъде най-модерното в света изследователско съоръжение фокусирано върху изучаването на фотоядрената физика и нейните приложения, включващо два лазера с много висока интензивност и два по-слаби импулсни лазера. Двата мощни лазера могат да достигат интензивност от 1023 вата на квадратен сантиметър и да генерират електрически полета от 1015 волта на метър.Тази уникална експериментална комбинация ще даде възможност на ELI-NP да се заеме с широк кръг от научни проблеми в областта на фундаменталната физика, ядрената физика и астрофизиката, както и приложни изследвания в областта на материалите, радиацията и т. н. ", "date": "2019.03.16", "title": "Румъния тества най-мощния лазер в света"}
{"url": "http://www.cross.bg/zaradi-brekzit-velikobritaniya-1599189.html", "text": "/КРОСС/ Цените в магазините във Великобритания ще се повишат заради Брекзит, предупреди пред \"Хоризонт\" Джонатан Портес от лондонския мозъчен тръст \"Обединеното кралство в променяща се Европа\".По думите му несигурността около развода между Лондон и Брюксел е накарала част от чуждите инвеститори да се изтеглят от страната, а и компаниите, и потребителите да се презапасяват с продукти от първа необходимост заради евентуално излизане на Великобритания без сделка и нарушаване на търговските потоци:\"За момента икономическите последици са разрушителни, но ограничени. Огромният ефект се вижда върху инвестициите, защото компаниите изчакват с инвестициите си в Обединеното кралство заради несигурността. В същото време съм убеден, че повечето бизнеси ще предпочетат продължаваща несигурност вместо Брекзит без сделка\". ", "date": "2019.03.16", "title": "Цените във Великобритания ще се повишат заради Брекзит "}
{"url": "http://www.cross.bg/chasa-provede-todorovden-1599179.html", "text": "/КРОСС/ Банско.От 10.00 часа на Шилигарника ще се състои 10-о Състезание по ски за Купата на министъра на външните работи на Р България с личното участие на вицепремиера и министър на външните работи Екатерина Захариева.***София.От 09.00 часа Белоградчишкият епископ Поликарп ще отслужи Божествената света Литургия в катедралата „Св. вмца Неделя\" по повод Тодороден.***София.От 09.00 часа в Гранд Хотел София ще се проведе Европейска среща на „TAG Alliances\" - международна мрежа на независими адвокатски, счетоводни и одиторски кантори, която има членове в над 100 държави.***София.От 09.00 часа в аулата на Аджибадем Сити Клиник Болница Токуда ще се проведе научно-практически семинар, посветен на Световния ден на съня.***София.От 10.00 часа в галерия „Сердика\" (Женски пазар) ще започне вторият ден на конференция в рамките на проекта „Обединени чрез изкуство\".*** София.От 10.00 часа на площада в кв. „Бенковски\" се състои празнично честване на Тодоровден. В 10.30 часа на стадиона в квартала ще започнат традиционни състезания и демонстрации с участието на група „Конна полиция\" - СДВР.***Асеновград.От 09.00 часа от изравнителния басейн в квартал „Изток\" ще тръгне шествие до параклиса „Свети Тодор\" в местността Параколово, където бъдат извършени водосвет и служба за здраве по повод Тодоровден.***Асеновград.От 17.00 часа в конферентната зала на хотел „Сани\" ГЕРБ - Пловдив област организира среща с евродепутата от ГЕРБ/ЕНП Ева Майдел.***Благоевград.От 09.00 часа в Спортен комплекс „Пирин\" ще започне Трети международен турнир по плуване „Пирин\"-Благоевград.***Благоевград.От 11.30 часа в Регионален исторически музей -Благоевград Сдружение „Движение - Ние, жените\" организира среща-дискусия с Ели Логинова.***Бургас.От 09.00 часа в спортна зала „Младост\" ще се проведе Държавното първенство по художествена гимнастика за приз „Жулиета Шишманова\".***Варна.От 09.30 часа в Заседателната зала на ВСУ „Черноризец Храбър\" ще се проведе пресконференция с участието на Ариел Коен, акад. Ст. Воденичаров, Владимир Бронфенбренер, Денис Баринов, проф. Петър Христов - ректор на Варненския свободен учиверситет, проф. Теодора Бакърджиева - зам.-ректор и ръководител на програма „Киберсигурност\" и доц. Галина Милева - ръководител на програма „Интелигентни системиза сигурност\".***Варна.От 10.00 часа на паркинга до един от големите магазини на ул. „Атанас Москов\" ще се проведе Дамско автомобилно състезание за майсторско управление.***Варна.От 11.00 часа в Конната база в квартал „Виница\" ще се проведе кушия за Тодоровден.***Велико Търново.От 09.00 часа в Mall Veliko Turnovo ще се проведе доброволна кръводарителска кампания под надслов „В кръвта ти е да спасяваш животи\" на Отделението по трансфуционна хематология при МОБАЛ „Д-р Стефан Черкезов\".***Велико Търново.От 11.00 часа пред Община Велико Търново ще бъде открит „Трабант Фест\" - 2019, ще бъдат представени автомобилите, а след това ще се проведе парад.***Велико Търново./АрбанасиОт 11.30 часа за 29-ти път в село Арбанаси ще бъде отбелязан Тодоровден. В 11.30 часа Негово Високопреосвещенство Великотърновският митрополит Григорий ще отслужи водосвет, след което ще се проведе конкурс за най-гиздав кон и ездач. В 13.00 часа са предвидени демонстрации на конно-спортна база „Калоян\".***Враца.От 09.00 часа Врачанският митрополит Григорий ще оглави Архиерейска света Литургия в митрополитския храм „Св. Николай\" на Тодоровден.***Габрово.От 09.00 часа иконата с чудотворните мощи на свети Ефрем Нови ще пристигне в храм „Успение Богородично\" и ще престои там през целия ден. От 17.00 часа ще бъде отслужен молебен за здраве, а от 17.30 часа отново в храма ще бъдат представени и книгите за свети Ефрем Нови - „Свети великомъченик и чудотворец Ефрем Нови\" и детската „Светецът светкавица\".***Кюстендил.От 9.00 часа в лесопарк „Хисарлъка\" ще се състои акция за почистване.***Кюстендил.От 13.00 часа в местността „Хисарлъка\" ще започне традиционното посрещане на Девойка „Кюстендилска пролет\" и концерт със специалното участие на носителката на 5 награди от „Пирин фолк\"- Сандански за 2018 г., Цвети Веселинова и местни танцови състави.***Кюстендил.От 19.00 часа на пл. „Велбъжд\" ще се проведе 53-тият конкурс за избор на „Девойка Кюстендилска пролет\" 2019.***Панагюрище./с. Баня.От 10.30 часа в панагюрското село Баня ще започне традиционния празник „Тодоровден по нашенски\".***Перник/с. Богданово.От 10.00 часа в центъра на село Богданово ще бъде отслужен водосвет за Тодоровден, след което ще започнат конни състезания.***Перник/с. Дивотино.От 11.00 часа в местността „Поляна\" ще се проведе конно състезание.***Перник/с. Драгичево.От 10.00 часа в центъра на село Драгичево ще бъде отбелязан Тодоровден. От 11.00 часа ще има водосвет в черквата, а стартът на конните надбягвания ще бъде даден в 12.00 часа в местността \"Старо село\".***Пловдив.От 13.00 часа в зала „България\" на Конгресния център на Пловдивския панаир ще се проведе редовно заседание на Градската партийна конференция на БСП - Пловдив.***Русе.От 11.00 часа евродепутатът от групата на ЕНП/ГЕРБ Ева Майдел ще присъства на проверката на инфраструктурни проекти на бул. „Придунавски\".***Русе./Две могили.От 10.30 часа на местния земеделски пазар Ева Майдел ще се срещне с граждани от района.***Симитли.От 11.00 часа в местността Беглико между селата Крупник и Черниче ще се проведат традиционните кушии за Тодоровден.***Смолян.От 09.00 часа Архимандрит Висарион ще отслужи св. Златоустова Литургия за Тодоровден в храм „Св. великомъченица Неделя\".***Смолян./Момчиловци.От 11.00 часа на площада в селото ще бъде отпразнуван Тодоровден.***Смолян./с. Смилян.От 10.00 часа за шеста поредна година село Смилян ще отбележи Тодоровден с конни състезания. Събитието ще се проведе на „Трошачката\" в местността Балабаньо.***Стара Загора.От 09.00 часа в Регионалния пресклуб на БТА ще се проведе пресконференция на Ордена на рицарите тамплиери.***Стара Загора./с. Михайлово.От 10.00 часа ще се проведе празнично весели по повод Тодоровден.***Търговище.От 11.00 часа на площад „Свобода\" ще бъде отслужен водосвет от ставрофорен иконом Славчо Проданов по повод Тодоровден. На площада пред Общината в рамките на празничната програма художниците от ОДК ще разположат кътове за детска творческа работилница***Чепеларе.От 10.00 часа в района на старата автогара Община Чепеларе и Сдружението на коневъдите организират Тодоровден в града.*** Шумен.От 9.30 часа на закрития манеж на Хиподрума в Шумен ще се проведат традиционните конни надбягвания по повод Тодоровден.  ", "date": "2019.03.16", "title": "Предстоящи събития в страната на 16 март  "}
{"url": "http://www.cross.bg/nyama-svilenski-podcherta-1599184.html", "text": "/КРОСС/ „От този парламент няма полза, той се е превърнал в битак\". Това заяви пред БНТ зам.-председателят на ПГ на \"БСП за България\" Георги Свиленски. Той подчерта, че с промените в Изборния кодекс е застрашен стълбът на демокрацията - изборният процес. Председателят на Националния предизборен щаб на левицата попита-  колко могат да издържат пред обществото тези стъпки встрани, които правят сега управляващите? „Гражданите са изпратили 240 народни представители не да правят компоримиси и чупки в кръста и да се покланят на ляво и на дясно, не да обикалят парламентарните стаи да търсят задкулисна подкрепа. Те са изпратили там  политически субекти с ясна политическа програма, за да я изпълняват\", категоричен бе той. Според него сега ГЕРБ твърдят, че никога не са управлявали с ДПС, а те не са спирали да управляват с движението. Той подчерта, че дори ДПС сутрин да не се регистрира, след това подкрепя всички законопроекти на управляващите, които не могат да минат без техните гласове. „ГЕРБ сега управляват задкулисно, обикаляйки по кабинетите, г-н Цветанов да търси 122-я глас. Това се вижда от българските граждани и няма как да се отрича\", категоричен бе той. Георги Свиленски заяви, че от този парламент няма полза, там няма политика. Той припомни, че се предлага закон, а Цветанов лъже че е наясно колко са задълженията на вероизповеданията у нас, сумата била обща и бил принципен въпросът. „Ясно е още от първия ден, че 8, 57 млн. лв. са задълженията на Мюфтийството, а 200 хил. лв. са на останалите 5 вероизповедания. Защо го крият?\", попита зам.-председателят на ПГ на левицата. Според него, когато един човек има задължения, никой няма да му ги опрости.  „Опитват се да го направят етнически и религиозен проблем, а той не е такъв. Българските мюсюлмани си плашат данъците, те са почтени както останалите български граждани. Това, че даден субект, пък бил той и Мюфтийство, има задължения не означава, че законите в тази страна не трябва да се спазват. За коя друга организация е правен специален закон?\"- попита още той.Георги Свиленски подчерта, че крайната цел на БСП е в България да се върне нормалността в политиката, българският парламент да започне да приема закони на първо и второ четене, след предварителен анализ и оценка на въздействието и преди да се внася искане за отсрочка, да се знае каква сума се отсрочва. „Това минава през нови избори, с ново мнозинство и нови субекти\", подчерта той.На въпрос за подготовката за предстоящите избори, Свиленски обясни, че в БСП номинациите за кандидати за евродепутати продължават. Той допълни, че има ясни правила, по които ще бъдат определени- водачът на листата и местата на коалиционните партньори се определят от Националния съвет на партията, което ще стане на заседанието в неделя, а номинациите за самата листа ще бъдат разгледани на 7 април. „БСП е консолидирара и е единствената партия, която към момента има и платформа, и демократична процедура за номинации, която тече\", заключи Георги Свиленски.  ", "date": "2019.03.16", "title": "Георги Свиленски: От този парламент няма полза, превърнал се е в битак"}
{"url": "http://www.cross.bg/zelandiya-nova-bulgariya-1599180.html", "text": "/КРОСС/ Задържаният за терористичната атака в Нова Зеландия, при която в две джамии бяха убити 49 души, е бил в България през ноември миналата година. Това съобщи главният прокурор Сотир Цацаров след съвещание на спецслужбите, което беше свикано от премиера Бойко Борисов в Министерски съвет.Както вече стана ясно, по време на атентата в Крайстчърч терористът е носил пълнители за автомати с надписи на сръбски език, част от които засягат и България. Те са за битки в Руско-Турската, както и Балканската война, при които сме побеждавали турците.28-годишният австралиец Брентън Тарант е бил у нас в периода 9-15 ноември 2018 г. На 9 ноември пристигнал с полет от Дубай на летище София. На следващия ден наел автомобил и пътувал до исторически места, свързани с историята на Балканските страни и с битки с османската армия. Посетил Дряново, Плевен, Велико Търново, Благоевград, Пловдив, Асеновград, Бачково, Казанлък, Банско.На 15 ноември заминал за Букурещ, където отново наел кола и от румънска територия със самолет се придвижил до Унгария.Цацаров уточни, че няма данни за евентуална терористична дейност или връзки на Тарант на наша територия. Въпреки това ще се проверява възможността той да е осъществил връзки с паравоенни организации.И добави, че атентаторът е посетил Балканския полуостров за първи път през 2016 г.\"За периода от 28 до 30 декември 2016 г. бе установено негово пътуване до Република Сърбия. То е осъществено през Черна гора, преминато е през Босна и Херцеговина, и Хърватска. Тогава е пътувал с автобус и не е преминавал през територията на България\", каза той.\"И в момента продължават всички действия по изясняване на маршрути, места, на които той е отсядал.  Това може да се каже на този етап. Постоянна е връзката с разследването, което се извършва на място в Нова Зеландия и Австралия\", добави главният прокурор.Той поясни, че е осъществена връзка и с партньорите от САЩ, ОАЕ и Балкански държави.\"Няма данни престоят на нападателя в Нова Зеландия в България да е извън сферата на туризма\", допълни министърът на вътрешните работи Младен Маринов по време на брифинга след съвещанието.\"Една от задачите е наистина да установим дали е имал контакти с български граждани и дали е имало лица, които са го съпровождали. Контратерористичният център работи от момента на извършване на това престъпление. Предстои тази вечер да получим допълнителна информация с оглед развитие на разследването в Нова Зеландия, по отношение на личността на извършителите, евентуално ако има други лица, които те са установили. Да извършим проверка дали те са пребивавали на територията на България. Това зависи от информацията, която ще ни подават колегите от Нова Зеландия\", каза той.Към момента нямаме новопостъпили данни за атентатора, които да променят въведените мерки за сигурност в страната ни, заяви още Маринов.\"Следим развитието. Важна е информацията, която идва от Нова Зеландия. Там колегите работят със самите лица. Всичко, което те ни изпратят като данни, ще го проверим и ще ви върнем информацията\", допълни той.Външният министър Екатерина Захариева пък каза:\"Искам да подчертая, че осъждаме всеки такъв акт, извършен срещу невинни хора, независимо от тяхната религия. По никакъв начин не желаем този акт да бъде свързван с България и българската история. Ние сме толерантен народ, живеем в мир и разбирателство с различни етноси и религии\".Тя изтъкна, че сме пример за етническа толерантност и изрази съболезнования на семействата на жертвите в атентата.Българка в Нова Зеландия: Снимките с надписи на кирилица не са популярни тукСнимки на оръжието с надписи на кирилица не са популярни в местните медии, каза българка, живееща в Нова Зеландия на метри от една от нападнатите джамии. Йоана Бонева в разказа пред bTV, че не е чула изстрели, но суматохата привлякла вниманието й. Пострадали наши сънародници няма.\"Чух линейките, полиция, хеликоптери. Хората се изплашиха. Даваха постоянно по новините. Беше много жестоко. Започна да стреля като в компютърна игра. Виждаше се само оръжието и беше доста страшно\", сподели тя.Властите реагират бързо и обезопасяват района. Предупреждават местните да не напускат домовете си. Йоана и съседите й следват инструкциите, защото се страхуват.\"Всичко е затворено. Всичките магазини. Казват, че дори на улицата няма как да се излиза. Хората са притеснени. Седят си вкъщи. Те са наистина задружни и си помагат много. След като това се случи, в интернет групата попитаха дали всички са защитени и започнаха да си помагат с храна\", обясни българката.Властите са пестеливи с информацията и се стремят да не всяват паника. ", "date": "2019.03.16", "title": "Терористът от Нова Зеландия е бил в България миналата година"}
{"url": "http://www.cross.bg/dryg-supernitzite-chesto-1599173.html", "text": "/КРОСС/ Съперниците често пъти се нуждаят един от друг повече, отколкото приятелите... без вятър мелницата не работи.          Херман Хесе  ", "date": "2019.03.16", "title": "Съперниците често пъти се нуждаят един от друг"}
{"url": "http://www.cross.bg/todorova-subota-sv-mchtzi-savin-i-papa-1599174.html", "text": "/КРОСС/ Св. Савин бил старейшина на египетския град Хермопол. По време на Диоклетиановото гонение на християните той се оттеглил край едно далечно село и се затворил в колиба, където прекарвал в пост и молитва. Един просяк, на когото Савин бил сторил голямо добро, го издал на властта. Савин и още шестима християни били хванати от царските войници и отведени на съд. След големи мъки Савин бил хвърлен и удавен в река Нил през 299 година. Свети Папа заради изповядването на Христовата вяра също бил измъчван.", "date": "2019.03.16", "title": "Тодорова събота. Св. мчци Савин и Папа"}
{"url": "http://www.cross.bg/stava-zagivat-voiina-1599175.html", "text": "/КРОСС/ На днешната дата през 1521 г. Фернандо Магелан пристига на Филипините, пресичайки Тихия океан.През 1769 г. френският мореплавател Луи Антоан дьо Бугенвил завършва околосветското си пътешествие в пристанище Сен Мало.През 1792 г. е извършен атентат срещу краля на Швеция Густав III, който умира 2 седмици по-късно.През 1802 г. е създадена американската военна академия Уест Пойнт.През 1907 г. е съставено 29 Правителство на България, начело с Петър Гудев.През 1911 г. Иван Гешов става министър-председател на България.През 1913 г. след обединение на няколко по-малки варненски футболни клуба е създаден СК Тича, като датата се приема и за дата на основаването на ФК Черно море.През 1917 г. приключва Февруарската революция и е създадено Временното руско правителство.През 1925 г. е изменен Законът за защита на държавата.През 1935 г. в нарушение на Версайския договор Нацистка Германия въвежда всеобща военна повинност, а германските въоръжени сили получават името Вермахт.През 1939 г. в кралския дворец в Прага Адолф Хитлер обявява Бохемия и Моравия за германски протекторат.През 1945 г. - Втората световна война: Британската авиация извършва масирана бомбардировка на германския град Вюрцбург - за 20 минути са разрушени 90 % от сградите и загиват над 5 000 жители.През 1963 г. при изригване на вулкана Агунг на остров Бали (Индонезия) загиват 11 000 души.През 1978 г. самолет Ту-134 на БГА Балкан катастрофира край селата Тлачене и Габаре, извършвайки редовен полет София-Варшава, при което загиват 73 души - 27 българи, 39 поляци и 7-членния екипаж.През 1978 г. премиерът на Италия Алдо Моро е отвлечен от лява терористична групировка и по-късно убит.През 1988 г. - Ирано-иракска война: Град Халабджа в Ирак е атакуван от режима на Саддам Хюсеин с бойни отровни газове, в резултат на което загиват 5 000 кюрди.През 1994 г. Йозеф Моравчик става министър-председател на Словакия.1995 г. - Норман Тагард става първият американски астронавт, стъпил на съветска орбитална станция.1995 г. - Мисисипи става последният американски щат, който ратифицира 13-ата поправка в Конституцията, забраняваща робството.През 1998 г. папа Йоан Павел II поднася извинението на Ватикана за мълчанието на Римокатолическата църква по времето на Холокоста през Втората световна война.", "date": "2019.03.16", "title": "16 март  в историята"}
{"url": "http://www.cross.bg/tema-subydi-subota-1599177.html", "text": "/КРОСС/Тема:  Кризи и авторитети в държавата. Говори конституционният съдия проф. Атанас СемовТема:  Европейска политика за мигрантите - Валентин Радев от ГЕРБТема:  Защо е огорчен Симеон Втори? Разговор с Асен Ошанов, адвокатТема:  Усмивката й отива: Хилда КазасянТема:  300 пъти \"Хъшове\" в Народния театърТема:  Емил Димитров и вечното вдъхновение - разговор с Ники АприловБТВ,  съботното издание на \"Тази събота и неделя\"Тема: В събота „Събуди се\" празнува Тодоровден. На живо зрителите ще видят парадите на конете и оспорваните  кушии за празника.Тема: Изборите са на хоризонта. За споровете, номинациите и неизвестните говори евродепутатът и лидер на ПЕС Сергей Станишев.Тема: От банковия офис до нивата на село. Историята на семейство от София, което започна да отглежда шафран далеч от големия град.Тема: Тя записа песен с баща си 11 години след смъртта му. Очаквайте Дара Екимова тази събота в „Събуди се\". ", "date": "2019.03.16", "title": "Теми и гости в сутрешните блокове на телевизиите"}
{"url": "http://www.cross.bg/hristiyanite-todorovden-yulian-1599176.html", "text": "/КРОСС/  Тодороведен се отбелязва в първата събота от Великденските пости. Тази година той се празнува на 16 март.На този ден църквата почита паметта на Свети Теодор Тирон.Според поверието по време на гоненията на християните император Юлиан Отстъпник продължавал да иска връщането на езичеството. Знаейки, че 40 дни преди Великден християните спазват строг пост, той решил да се подиграе с тях и да ги застави да ядат идоложертвена храна. Юлиан наредил на градоначалника на Константинопол да напръска тайно с кръв от езически жертвоприношения всички постни храни на пазара, така че християните, макар и без да знаят това, да се осквернят и да бъдат подиграни. Тогава Свети Теодор Тирон се явил на патриарх Евдоксий и му известил наредбата на Юлиан Отстъпник.Предупредени своевременно, християните се хранили с варено жито. Юлиан разбрал, че замисълът му е разкрит, останал посрамен и пуснал неосквернена от езичниците стока на пазара.Легендата разказва, че на този ден светецът отивал при Бог да моли за лято, облечен с девет кожуха.Традиции и поверия на ТодоровденТодоровден се нарича още Тудорица или Конски Великден. Отбелязва се с тържествено почитане на коня и с кушии (надбягвания с коне). С венец се окичва победителят в състезанието, а в дома на стопанина му се извива дълго хоро. На този празник жените правят и раздават обредни питки за здраве. Питките се наричат \"конче\" или \"копито\" и върху тях се изработват желаните фигурки.На трапезата задължително трябва да присъстват: картофи, пита, гъбена чорба, варена царевица, супа от леща.Преданията разказват, че на този ден светецът обличал девет кожуха и отивал при Бога да проси за лято.Във връзка с изградената представа за светеца на този ден стават надбягванията с коне. Отличилият се кон бива накичен с венец и тръгва пръв за село, причакван вкъщи от мома или млада булка. В къщата на щастливия домакин се спретва и хорото. На този ден жените месят и раздават обредни питки и хлябове, наречени „конче\" или „копито\", на които от тесто се измайсторяват съответните фигурки. Хлябът се раздава на роднини и съседи за здраве на конете.Много от пролетните ни празници са запазили елементи от по-стари езически вярвания. Християнската религия се е приспособила към тези стародавни практики, като е наложила върху тях патронажа на някой християнски светец. Характерен пример за това е Тодоровден, който се празнува за здраве на конете и същевременно като ден на св. Тодор.Името Тодор означава \"божи дар\".На този ден имен ден празнуват Тодор, Тодорка, Теодор, Доротея, Дора, Божидар, Божидара, Юлияна, Юлиян. ", "date": "2019.03.16", "title": "Празнуваме Тодоровден - Конски Великден"}
{"url": "http://www.cross.bg/rozhdenitzi-na-mart-1599178.html", "text": "/КРОСС/ Кристина Белчева, актриса и певицаМариана Хил, преводачкаНезабравка Стоева, член на ВССНейка Кръстева, журналисткаИван Йотов, изпълнителен директор на ЕСО ЕАД Доц. д-р Тодор Попнеделев, декан на Историческия факултет на СУ „Св. Климент Охридски\"Никола Динков, депутат от БСП за България в 44-ото НС  ", "date": "2019.03.16", "title": "Рожденици на 16 март  "}
{"url": "http://www.cross.bg/posoka-vratza-avtomobili-1599190.html", "text": "/КРОСС/ Временно е ограничено движението по път I-1 Ботевград - Мездра в района на Скравена поради ПТП. Трафикът на всички автомобили в посока София се осъществява по обходен маршрут по път II-16 Ребърково - Своге - София. Автомобилите до 12 тона, движещи се в посока Враца се пропускат през банкета на пътя при Скравена. Шофьорите на тежкотоварни автомобили над 12 тона в посока Враца е необходимо да изчакват на място.  ", "date": "2019.03.16", "title": "Временни ограничения по пътя Ботевград - Мездра "}
{"url": "http://www.cross.bg/detzata-ymora-samo-1599195.html", "text": "/КРОСС/ Всяка година с настъпването на пролетта забелязвам, че децата ми стават леко раздразнителни, трайно уморени, сънливи, без апетит и с огромно желание за \"нищоправене\". Всичко това обаче има съвсем логично обяснение и то се нарича пролетна умора. Да, правилно чухте, появата на един от по-приятните годишни сезони не влияе само на възрастните, а и на малките ни съкровища.Причините за пролетната умора както при възрастните, така и при децата са няколко. През зимата нивото на серотонина, известен и като хормон на щастието, е по-ниско поради по-краткия ден и това подтиква организма ни да произвежда повече мелатонин или хормон на съня. Когато дойде пролетта, носеща по-дълги часове на слънчева светлина, тялото трябва да се приспособи. Телесната температурата се повишава, кръвоносните съдове се разширяват, а кръвното налягане се потиска. Всичко това води до освобождаване на повече серотонин, докато количеството на мелатонин е все още много високо.Тялото обаче не може да управлява процесите на адаптация за една нощ. В резултат на това някои дечица се чувстват апатични, по-малко мотивирани и уморени в края на зимния сезон. С други думи, има научна причина, поради която малките не се чувстват мега енергични през пролетта, така че проблемът не е само в родителските ни глави.Съвсем нормално майчинският инстинк автоматично ни кара да си зададем въпроса как да помогнем на детето да се справи с тази проклета пролетна умора? Разбира се, най-хубаво е това да стане по естествен начин. Моите проучвания ме отведоха към няколко практики, които са отличен помощник в тази насока.Все повече хора използват естествени лечебни билки в борбата с умората, за да снабдят оранизма си с достатъчно енергия. Това важи със същата сила и при децата. В този случай дивият чесън е с магически способности. Народът отдавна познава тази билка и я използва именно за пречистване на организма и кръвта, както и за подсилване на имунитета. Личната ми любима закуска са две препечени филийки хляб с малко масло и див чесън. А, имайки предвид последните новости около топлинната обработка на храната, съветвам ви да препечете филийките във фурна, загрята на не повече от 110°C, за да избегнете формирането на канцерогенния акриламид.Кресът, познат и като кресон, също намалява умората. Листата му са богати на витамини от групите В, А, С и К, калциеви соли, магнезий, желязо, йод и фосфор. С други думи - последният да затвори вратата.Кресонът се използва бързо и лесно. След като се измие, той може да бъде съхранен в хладилник и при нужда да се ползва в приготвянето на салати и сандвичи. Освен това може да бъде задушен, запържен или да влезе в състава на различни супи. Все пак бъдете внимателни, тъй като не се препоръчва употребата му по време на бременност, кърмене и при деца под 4 години.Добрата новина е, че тези билки могат съвсем спокойно да се отглеждат в саксия на перваза. Не знам за вас, но всеки път щом се затопли, аз започвам да градя стратегии за мини градинка с пресни подправки и билки.Много специалисти по ориенталска медицина твърдят, че липсата на чист въздух е една от основните причини децата ни да се чувстват по-уморени. Предвид чистотата на въдуха у нас напоследък, ситуацията ми се струва малко безнадеждна, но все пак да не се отказваме.Желателно е, когато времето позволява, малчуганите да прекарват повече време на открито, за да възстановят баланса на кислород в тялото си и да изпълнят мускулите си с енергия. Дотук добре. Всички обаче знаем, че не е достатъчно само климатът да позволи, а се иска и свободно време на родителите, особено на тези с малки деца, които няма как да вършеят сами навън. Ангажираните майки и татковци могат да проветряват по-често затворените помещения и да приканват децата си да дишат дълбоко през това време. Дано само не се задавим с някоя друга прахова частица!Ако се нуждаете от лесен начин да стимулирате ума и да увеличите концентрацията при детето, особено на учениците, етеричното масло от мента е точно това, което търсите. То е често използвано в ароматерапията и редица проучвания установяват, че това освежаващо етерично масло има стимулиращ ефект върху мозъка и е достатъчно мощно за лечение на напрежение и пролетна умора.Можете да го използвате под формата на рол-он или с дифузер, когато забележите, че енергията на наследника ви намалява. При учениците е изключително хитро да се ползва при сутрешния душ. Това със сигурност ще е достатъчно силен енергиен тласък преди поредното досадно контролно.Аз лично обожавам чията и често я включвам в закуската на семейството ни под различни форми. Древните маи и ацтеките поглъщали семена от чия, за да поддържат енергията и бдителността сред воините по време на ожесточени битки. За нас, простосмъртните, основните мастни киселини омега-3 и омега-6, съдържащи се в чията, подобряват качеството на съня, стимулират мозъчната сила и се борят успешно с пролетната умора. Тези магически семена ще повишат енергийните нива и ще осигурят на детското телце много хранителни вещества.В съчетание и с високите нива на протеини и фибри, които поддържат стабилността на кръвната захар, не е изненада, че семената от чия се определят като суперхрана и източник на естествена енергия.В обобщение - не се шашкайте, ако забележите промяна в здравословното състояние и тонуса на децата си. Просто хвърлете вината върху пролетната умора и пробвайте някой от изброените методи. Обещавам ви, че няма да съжалявате. При моите малчугани имаше осезаема разлика само след една седмица. Все пак аз ви пожелавам да ви се размине и да се насладите на топлите пролетни дни, които започват още от утре. Амин!  ", "date": "2019.03.16", "title": "Проклетата пролетна умора е виновна за всичко"}
