{"url": "http://www.cross.bg/markul-megan-printz-1574116.html", "text": "/КРОСС/ В отворено писмо до принц Хари братът на Меган Маркъл заяви, че нито той, нито родителите му са поканени на кралската сватба, която ще се състои на 19 май.От кралския двор веднага опровергаха твърдението и заявиха, че майката и бащата на Маркъл са поканени и младоженците чакат с нетърпение да съберат родителите си заедно. В опровержението обаче не се казва нищо за това, че братът на Меган също ще присъства на срещата и на самата сватба.„Принц Хари от Уелс и госпожица Меган Маркъл нямат търпение да поканят родителите си в замъка Уиндзор. Томас Маркъл и Дория Рагланд ще дойдат малко преди сватбата, за да могат да се опознаят със семейството на бъдещия си зет и включително и да се срещнат с кралица Елизабет II\", пише в прессъобщението, в което очевидно е пропуснат братът на бъдещата булка.В деня на сватбата кралското семейство ще пристигне в 11:30 часа, като принц Хари и неговия брат и кум принц Уилям ще се придвижат пеша, както повелява традицията.Меган Маркъл ще пренощува на тайно място, заедно с майка си и ще пристигне на церемонията, заедно със своите бъдещи племенници принц Джордж и принцеса Шарлот. ", "date": "2018.05.05", "title": "Братът на Меган Маркъл аут от сватбата на сестра си"}
{"url": "http://www.cross.bg/pily-sustoyanieto-chechiliya-1574115.html", "text": "/КРОСС/ Чернобелият котарак Пилу наследи от собственичката си 1,5 милиона евро, съобщи ТАСС.Собственичката на котарака Ана Чечилия нямала други наследници. Тя цял живот работила в администрацията на Министерския съвет. Починала на 88 години.\"С ясен ум и в пълно здраве заявявам, че искам да оставя състоянието си на котарака Пилу\" - пише тя в завещанието си.Разпоредител на състоянието е представител на депозитарния фонд. Той вече търси желаещи да приютят Пилу. Новите му собственици няма да имат право да се разпореждат със състоянието му и ще трябва да отчитат похарчените за него средства.След смъртта на Пилу състоянието му ще бъде предадено на организация за защита на животните, съгласно завещанието на Ана Чечилия.Това не е първият подобен случай в Италия. Кучета и котки са получавали не само крупни суми, но и недвижими имоти.  ", "date": "2018.05.05", "title": "Котарак наследи 1,5 милиона евро"}
{"url": "http://www.cross.bg/-godishen-medik-bolnitza-1574119.html", "text": "/КРОСС/ Задържаха мъж, нападнал лекар от Спешна помощ в Кърджали. Сигнал за инцидента е получен около 11:00 ч.По първоначални данни минути преди това медицински екип посетил адрес на ул. „Юмер Лютви\" след повикване за спешен случай с възрастна жена, живееща там.При пристигането си лекарите били посрещнати от 35-годишен мъж. Той ударил с юмрук в лицето 51-годишния медик. От удара той паднал назад по стълбите. Лекарят е настанен в болница.", "date": "2018.05.05", "title": "Арестуваха 35-годишен, пратил медик в болница"}
{"url": "http://www.cross.bg/tzska-repyblika-bulgariya-1574118.html", "text": "/КРОСС/ Президентът на Република България Румен Радев удостои със специално внимание 70-годишния юбилей на ЦСКА.\"По повод 70-годишнината от създаването на ЦСКА, за значим принос в развитието на българския спорт и спортната слава на Република България, на обединени спортни клубова ЦСКА беше връчен Почетен знак на Президента на Република България\", съобщи клубният сайт на \"червените\".Кулминацията на честванията на 70-годишнината на ЦСКА е на Националния стадион от 18:00 часа. От клуба призоваха всички привърженици да заемат своите места до 18:00 часа, за да се насладят на грандиозния спектакъл, който от месеци клубът подготвя по случай юбилея. Футболната среща между ЦСКА и \"Лудогорец\" пък ще започне 2 часа по-късно. ", "date": "2018.05.05", "title": "Президентът връчи Почетен знак на ЦСКА"}
{"url": "http://www.cross.bg/obyaviha-za-prodan-nyuiiorkskiya-hotel-plaza-1574095.html", "text": "/КРОСС/ Постигната е договорка нюйоркският хотел \"Плаза\" да бъде продаден за 600 млн. долара, съобщиха американските медии, цитирани от ДПА.След години на преговори двама инвеститори се готвят до 25 юни да финализират сделката за купуване на хотела. В САЩ хотелът, който се намира край Сентръл парк в Манхатън, е историческа забележителност. \"Ню Йорк таймс\" се позовава в съобщението си на един от директорите на компанията продавач, групата \"Сахара\".За кандидат-купувачи се сочат инвеститорите Шахал Хан и Камран Хаким, по произход иранци и едни от най-едрите частни собственици в Ню Йорк в сферата на недвижимите имоти.  ", "date": "2018.05.05", "title": "Обявиха за продан нюйоркския хотел „Плаза“"}
{"url": "http://www.cross.bg/krustovishteto-kiril-lyiza-1574102.html", "text": "/КРОСС/ Във връзка с празничната програма за Деня на храбростта и празник на Българската армия - 6-ти май от 9.45 ч. до приключване мероприятието - около 10.30ч. ще бъде преустановено движението на превозни средства по бул. „Мария Луиза\" в частта от пл. „Св. Св. Кирил и Методий\" до кръстовището с ул. „Шипка\"; бул. „Владислав Варненчик\" - в отсечката от кръстовището с бул. „Съборни\" до пл. „Св. Св. Кирил и Методий\"; Бул. „Христо Ботев\" - от кръстовището с ул. „Кракра\" до кръстовището с ул. „Бачо Киро\".Ограничение на движението на превозни средства за провеждането на тържественото шествие ще бъде въведено от 10.30ч. до приключване на мероприятието /около 11.00 ч./ на бул. „Мария Луиза\" - в частта от кръстовището с ул. „Шипка\" до кръстовището с бул. „Сливница\" (пътното платно, посока кръстовището с бул. „Цар Освободител\"; кръстовището на бул. „Сливница\" и бул. „Осми Приморски полк\".Програмата за 6-ти май - Ден храбростта и празник на Българската армия включва:10.00 ч. - Водосвет и благославяне на бойните знамена - пл. \"Св. Св. Кирил и Методий\"10.40 ч. - Шествие по маршрут от площад „Св. св. Кирил и Методий\", по бул. „Мария Луиза\", до Паметника на приморци, загинали в Сръбско-Българската война 1885г.11.00 ч. - Военен ритуал по поднасяне на венци и цветя пред Паметника на приморци ", "date": "2018.05.05", "title": "Затварят за движение центъра на Варна на 6 май"}
{"url": "http://www.cross.bg/rosneft-miliarda-protzenta-1574117.html", "text": "/КРОСС/ Катар придоби дял от близо 19 процента в Роснефт, спасявайки руския петролен гигант от неуспешна сделка с китайския конгломерат Си И Еф Си (CEFC), предаде Ройтерс.Постигнатото споразумение заздравява връзките между Москва и Доха в момент, когато Катар е бойкотиран от съседите си в Залива.Държавният Катарски инвестиционен фонд (QIA) първоначално бе купил заедно с швейцарския консорциум Гленкор (Glencore) 19,5 процента в Роснефт за 10,2 милиарда евро (12,2 милиарда долара) при частичната приватизация на руската компания през 2016 година.Миналата година обаче консорциумът се съгласи да продаде дял от 14,16 процента в Роснефт на Си И Еф Си за 9,1 милиарда долара.Смяташе се, че сделката е ключова в разширяването на отношенията между Русия и Китай - най-големия енергиен износител и съответно потребител.Сделката обаче се натъкна на проблеми, тъй като китайските власти започнаха разследване на основателя и председател на управителния съвет на китайската компания Е Цзянмин за предполагаеми икономически престъпления.Гленкор съобщи снощи, че консорциумът, който продаваше дела си в Роснефт, се разпуска и допълни, че Катар и Гленкор сега ще притежават пряко дялове. Катарският инвестиционен фонд ще контролира 18,93 процента от акциите на компанията, а Гленкор ще държи около 0,57 процента.Роснефт бе сериозно засегнат от американските санкции срещу Русия, наложени заради анексирането на Крим и заради ролята на Москва в кризата в Източна Украйна.Източници, близки до Катарския инвестиционен фонд, посочиха, че Роснефт може да се окаже изгодна дългосрочна инвестиция, като се има предвид, че огромната компания струва 65 милиарда долара, въпреки че произвежда повече петрол от американската ЕксънМобил (ExxonMobil), чиято стойност е 324 милиарда долара.  ", "date": "2018.05.05", "title": "Катар придоби 19% от Роснефт"}
{"url": "http://www.cross.bg/temperatyri-sedmitza-gradysa-1574093.html", "text": "/КРОСС/ Дъжд на Гергьовден. Това показват средносрочните модели за времето, представени в \"Дарик кафе\" преди серията от почивни дни. Валежи ще има на много места, но главно в следобедните часове.Валежите ще са краткотрайни, но интензивни, придружени с гръмотевични бури. В отделни райони ще има и градушки.В понеделник вятърът в източната половина от страната ще бъде от север-североизток, предимно умерен. Новата седмица ще започне с температури около 21 и 26 градуса.Следваща седмица ще премине под знака на типично майско време - слънце до обед, повече облаци следобед и валежи до полунощ. Очаква се понижение на дневните температури до 19 до 25 градуса. ", "date": "2018.05.05", "title": "Май ще покаже истинското си лице - слънце и дъжд ще се редуват"}
{"url": "http://www.cross.bg/evro-miliona-rybli-1574109.html", "text": "/КРОСС/ За превозването на военнослужещите за участие в традиционния парад на Червения площад са предвидени почти 150 милиона рубли, което се равнява на 2 милиона евро.Празничните концерти в столицата са на стойност два и половина милиона евро. Те са предвидени край храма „Христос Спасител\" в центъра и на Беларуската, Казанската и Рижската гара. Организирана е и среща на ветераните на Театралния площад, за която ще бъдат похарчени шест и половина милиона рубли или над 85 000 евро.Специално поръчаната георгиевска лента с дължина 5 километра ще излезе 100 000 рубли или малко над 1300 евро.Заделени са пари за разгонването на облаците над Червения площад и за празнични фойерверки там.Повече от 32 милиона рубли или над 400 000 евро са предвидени за сувенири и подаръци за ветераните. Подаръците включват комплекти спално бельо, прахосмукачки, миксери, кафеварки, сокоизстисквачки, кухненски роботи и ютии. ", "date": "2018.05.05", "title": "\"Денят на победата\" в Москва ще струва над 8 млн. евро"}
{"url": "http://www.cross.bg/detza-postradalite-dobrich-1574107.html", "text": "/КРОСС/ Четирите деца от Добрич, които пострадаха при  вчера, 4 май, са в стабилно състояние, съобщи bTV.Две от пострадалите деца са настанени в очна болница във Варна. Предстои да се установи дали децата има трайни увреждания на зрението.Други две деца се лекуват в ортопедията в Добрич. Те имат травми вследствие на ударната вълна от експлозията. Медиците в заведението се надяват, че пострадалите ще бъдат изписани до няколко дни, съобщи Нова.Междувременно разследването около случая продължава. Все още няма яснота какво е веществото, което е причинило взрива.Припомняме, пострадалите деца вчера обясниха, че са намерили буркан, пълен с бяло вещество. Те опитали да счупят буркана с камъни, при което той се взривил. Родители разказват, че децата си играели на поляната зад блока, в който живеят. Там те намерили и въпросния буркан. ", "date": "2018.05.05", "title": "Пострадалите деца в Добрич са в стабилно състояние"}
{"url": "http://www.cross.bg/reklama-google-mrezha-1574106.html", "text": "/КРОСС/ Интернет-гигантът Google възнамерява да въведе правило, което ще послужи за по-голяма прозрачност при публикуването на политическа реклама.Според нововъведението при подаването на предизборни обяви на американска територия поръчителят ще трябва да представи документ, че има законното право да живее в САЩ. От обявата трябва да става ясно кой плаща за нея, заяви Кент Уокър, вицепрезидент на Google по юридическите въпроси.Корпорацията се надява по този начин да изключи възможността за манипулации и разпространение на лъжливи новини. Освен това, Google възнамерява още през 2018 г. да съобщи кой и на каква стойност купува реклама. Подобна мярка предприема и социалната мрежа Фейсбук. От 2017 г. социалната мрежа разрешава да се публикува политическа реклама само на авторизирани клиенти, отбелязва „Дойче Веле\".По-рано бе съобщено, че специалистите на Facebook са открили около 3000 рекламни обяви, които руснаците са публикували в тази социална мрежа и в Instagram преди и след президентските избори в САЩ през ноември 2016 г. Тази реклама са могли да видят около 150 млн. потребители. Фигуриращи в разследването на американското министерство на правосъдието руски граждани са създавали фиктивни страници, които са използвали, за да повлияят на общественото мнение в страната, се казва в публикувания от ведомството обвинителен акт.Подобни случаи са регистрирали и други компании. По-конкретно, Google е открил 18 канала на видеохостинга YouTube, за които се предполага, че са поддържани от руснаци. На тези канали са публикувани над 1108 видеозаписа с общо времетраене 43 часа. Тези канали също са замразени. Редица записи е замразил и Twitter.  ", "date": "2018.05.05", "title": "Google обяви нови правила за политическата реклама"}
{"url": "http://www.cross.bg/ostrov-otnovo-vylkanut-1574110.html", "text": "/КРОСС/ Поредица от земетресения, едно от които близо 7 по Рихтер, разлюляха остров Хавай, след като вулканът Килауеа отново изригна. Няма съобщения за пострадали.Тихоокеанският център за предупреждение за цунами съобщава, че въпреки повишеното равнище на водите край острова с до 40 см, опасност от силна приливна вълна няма.По-рано вулканът на главния хавайски остров отново изригна, като изхвърли лава на над 30 метра от кратера.Няколко къщи са унищожени, а в района се появиха нови пукнатини.Службата за Гражданска защита призова жителите, които не са се евакуирали, да го направят. Хавайската национална гвардия е мобилизирана, за да помага на населението.  ", "date": "2018.05.05", "title": "Земетресения на Хаваите след вулканичното изригване"}
{"url": "http://www.cross.bg/parada-troiika-samoleti-1574108.html", "text": "/КРОСС/ Военните пилоти провеждат генералната репетиция за парада на Гергьовден утре. В него ще участват 14 самолета и хеликоптера.Освен изтребители МиГ-29, над София ще прелетят тройка щурмови самолети Су-25, тройка витлови учебни самолети „Пилатус\", както и военнотранспортният самолет „Спартан\".За първи път от много години, боен хеликоптер Ми-24 ще прелети в парада с ескорт от транспортни вертолети „Кугар\".  ", "date": "2018.05.05", "title": "Последни приготовления за парада на Гергьовден"}
{"url": "http://www.cross.bg/momiche-momicheto-iznasilvane-1574111.html", "text": "/КРОСС/ Индийската полиция арестува днес 14 души, заподозрени в отвличането, изнасилването и убийството на 16-годишно момиче в щата Джаркханд, предадоха АП и ДПА.Местният съдия Джитендера Сингх обясни, че обвиняемите са отвлекли момичето, докато било на сватба в четвъртък. Смята се, че някои от тях са го изнасилили, преди да го пуснат да се прибере.Бащата на момичето се оплакало на членовете на съвета на селото, в което живеят, но обвинените мъже били пуснати, след като получили наказание от 100 коремни преси и глоба от 50 000 рупии (750 долара), каза Сингх. В петък разгневени от жалбата, обвинените мъже пребили членове на семейството на момичето. Те залели тийнейджърката с керосин и я изгорили. Сингх допълни, че полицията издирва главния заподозрян по случая.Това е поредното подобно престъпление на фона на набиращото сила недоволство след изнасилването и убийството на 8-годишно момиче в Джаму и Кашмир и още няколко случая на сексуални посегателства срещу млади момичета през последните месеци, отбелязва ДПА. Макар правителството да прие редица закони, увеличавайки наказанието за изнасилване на възрастен до 20 години затвор, почти през няколко седмици се съобщава за поредното брутално сексуално посегателство.В отговор на нарастващия обществен гняв, породен от изнасилванията на деца, индийското правителство миналия месец одобри смъртно наказание за осъдените за изнасилване на дете под 12 години. ", "date": "2018.05.05", "title": "Арестуваха 14 души за изнасилване и изгаряне на момиче в Индия"}
{"url": "http://www.cross.bg/bulgarski-ezik-dnes-1574105.html", "text": "/КРОСС/ Любопитната надпреварата по български език, наречена \"Пазим езика си\", е първата по рода си у нас. Тя е по инициатива на Десислава Радева, съпруга на президента Румен Радев.Затова гражданско сдружение \"Живата вода на България\" организира пилотно състезание по български език и ще провери колко добре българчетата владеят родното слово. „Дори Библията започва с \"В началото бе словото...\" Словото е това, което определя човека, то е нашият инструмент, с който ние най-добре можем да изразим себе си\", коментира пред bTV Рени Стоичкова от журито.В една от задачите състезателите ще трябва да заменят чуждиците с техен аналог. Например изречението „Днес шернах в социалните мрежи месиджа, който ти ми изпрати\" трябва да звучи така... „Днес споделих в социалните мрежа съобщението, което ти ми изпрати\".За надпреварата могат да кандидатстват учениците от V, VI, VII клас от 20-те училища, показали най-добър резултат от последното националното външно оценяване. Задачи за т.нар превод ще има за по-големите, а за петокласниците - въпроси по текст и диктовка.Изпитните работи ще се оценяват от преподаватели и студенти по български език и литература. За най-добрите ще има четци и книги от български автори.Състезанието ще се проведе в два изпитни кръга - на 12 и 15 май. Крайният срок за записване е 8 май.  ", "date": "2018.05.05", "title": "Ученици мерят сили в състезание по грамотност"}
{"url": "http://www.cross.bg/dobrev-silistra-kiril-1574113.html", "text": "/КРОСС/ \"Силистра е район с потенциал, който трябва да се използва. Няма да допуснем Североизтокът да бъде новия Северозапад, по икономически и демографски показатели\". Това каза заместник-председателят на НС на БСП Кирил Добрев в Силистра пред членове и симпатизанти на левицата.\"БСП разработва нова визия за страната, която ще бъде предложена на Национално съвещание през юни. Ще предложим радикални промени в сфери на обществения живот, които налагат коренна промяна в начина на тяхното съществуване\", добави Добрев. Той посочи като пример здравеопазването и образованието. \"Защото там, където парите са водещи, всичко останало остава на втора линия, а в случая това са хората\", подчерта зам.-председателят на левицата. Той бе категоричен, че е парадоксално  в последните години да се събират и наливат 7 пъти повече пари в здравеопазването, но българинът да получава 70 пъти по-лоша услуга\".Добрев каза още, че за политики трябва да се говори много преди изборите, за да могат хората да се запознаят с това какво предлага БСП. „След това левицата трябва да представи хората, които биха провели и изпълнили тези политики и да им гласуват доверие и чак тогава идват изборите\", коментира Кирил Добрев. Той допълни, че всички заедно - от ръководството, до най-обикновения член на партията, ще трябва да мислят и да предлагат своите  кандидати - от селския кмет, до водача на листа за европарламента.В срещата участие взеха и Вяра Емилова - секретар на НС на БСП, Стоян Мирчев - народен представител от Силистра и Георги Кирилов - Областен председател на БСП. ", "date": "2018.05.05", "title": "Кирил Добрев: БСП разработва нова визия за България"}
{"url": "http://www.cross.bg/gurtziya-tyristi-bulgari-1574112.html", "text": "/КРОСС/ Събралите се 3 почивни дни изкараха близо половин милион българи на път. Повече обаче са чуждестранните туристи, които са избрали България като дестинация за почивката си. По данни на Института за анализ и оценка на туризма за трите почивни дни в българските градове и курорти се очаква да пристигнат повече от един милион чуждестранни туристи.От Института за анализ и оценка на туризма предвиждат още, че около 70 000 българи ще посетят съседни държави - Сърбия, Македония и Румъния. Най-предпочитаното място за почивка в чужбина обаче остава Гърция. Това е и причината днес трафикът по АМ \"Струма\" и главен път Е79 да бъде интензивен, предаде БНТ.Според туроператорите българите предпочитат Гърция по това време, защото преди и в началото на активния летен сезон цените там са по-ниски. Цената за три дни в хотел на all inclusive излизала не повече от 300 лева на човек. Най-предпочитаните дестинации в южната ни съседка били Кавала и остров Тасос.Туроператорите сочат и че през последните години все повече българи избират да останат в рамките на страната и да почиват на родните курорти. Една от основните причини за това е културният туризъм, който предлага България. Пример - семейните къщи и хотелите в Банско и Добринище били резервирани още преди месец.Заради засиления трафик към Гърция, по пътя за южната ни съседка ще има засилено полицейско присъствие на пътя, най-вече в Кресненското дефиле. По думите на инспектор Славчо Ангелов от \"Пътна полиция\" - Благоевград служителите на МВР ще следят главно за превишена скорост, шофиране след употреба на алкохол или наркотични вещества, както и за неплатени глоби към КАТ.Пътни полицаи ще бъдат ситуирани и по граничните пунктове с Гърция и Македония. На ГКПП \"Кулата\" ще работят достатъчен брой гишета на вход и изход, така че да не се образуват колони от чакащи автомобили и в двете посоки.Припомняме, вчера, 4 май, от \"Пътна полиция\" съобщиха, че във връзка с празниците и очакванията за по-натоварен трафик, през всички почивни дни пътни полицаи ще следят за спазването на правилата за движение по пътищата в страната. ", "date": "2018.05.05", "title": "Над 1 млн. чуждестранни туристи пристигат у нас за почивните дни"}
{"url": "http://www.cross.bg/kola-ekipi-godishen-1574114.html", "text": "/КРОСС/ 18-годишен шофьор е катастрофирал с кола, в която возел още петима души, четирима от които - непълнолетни, съобщават от МВР.Сигнал за пътния инцидент, станал малко преди разклона за село Кълново, бил получен преди  09:30 часа тази сутрин. Насочените към мястото  екипи на пътна полиция и спешна помощ установили,  че е катастрофирал 18-годишен водач на кола с варненска регистрация, който  се движил в посока от Шумен към Бургас.По първоначални данни той е загубил контрол над автомобила, след поднасяне се е  ударил  в крайпътната мантинела вляво, а след удара колата се е върнала вдясно на пътя по посоката на движението си.По същото време през този участък минавал с личната си кола полицейски служител, който не бил на работа. Виждайки, че има пострадал пътник, полицаят го натоварил на автомобила си и го откарал до болницата в Шумен. Останалите пътници също били прегледани от медицински екипи.Няма информация за сериозно пострадали. Водачът е тестван за алкохол, пробата му е отрицателна.Работата по изясняване на причините, довели до инцидента продължава.  Мястото на произшествието временно се регулира от полицейски екипи. ", "date": "2018.05.05", "title": "18-годишен удари кола, пълна с непълнолетни"}
{"url": "http://www.cross.bg/bulgari-milion-gurtziya-1574098.html", "text": "/КРОСС/ Близо половин милион българи тръгнаха на път за трите почивни дни около Гергьовден. Около 70 000 ще посетят Сърбия, Македония и Румъния, по информация на Института за анализ и оценка на туризма. Най-предпочитано място за почивка в чужбина обаче остава Гърция. Затова се очаква през целия ден трафикът по главен път Е-79 и магистрала \"Струма\" в посока южната ни съседка да бъде интензивен.По данни на туроператори през последните години все повече българи избират нашите курорти за почивка заради културния туризъм. Преди месец са направени резервации за хотелите и семейните къщи в Банско и Добринище. Много българи ще прекарат почивните дни в Гърция, където цените преди началото на активния летен сезон са по-ниски. Три дни all inclusive излиза не повече от 300 лева на човек. Предпочитаните дестинации там са Кавала и остров Тасос.През целия ден мобилен екип ще следи за спазването на правилата за движение по пътищата по един от най-опасните участъци в страната - Кресненското дефиле.Пътни полицаи ще бъдат ситуирани на граничните пунктове с Гърция и Македония. На Кулата-Промахон ще работят достатъчен брой гишета на вход и изход, така че да не се образуват колони от чакащи автомобили и в двете посоки. От Института за анализ и оценка на туризма съобщиха, че за трите почивни дни в българските градове и курорти се очаква да пристигнат повече от един милион чуждестранни туристи.  ", "date": "2018.05.05", "title": "Близо половин милион българи тръгнаха на път за трите почивни дни"}
{"url": "http://www.cross.bg/hyustun-bolnitza-godini-1574092.html", "text": "/КРОСС/ Бившият американски президент Джордж Х.У. Буш беше изписан от болница в Хюстън, след като прекара там 13 дни заради инфекция, предаде АФП.93-годишният експрезидент постъпи за лечение ден след погребението на съпругата си Барбара Буш.Говорителят на Буш - Джим Макграт, съобщи в Twitter, че според лекарите от Методистката болница в Хюстън бившият президент е добре и е щастлив да се завърне у дома.Барбара Буш почина на 92 години в дома на семейството в Хюстън на 17 април. Женени от 73 години, семейство Буш бяха президентската двойка с най-продължителен брак в американската история. ", "date": "2018.05.05", "title": "Изписаха Джордж Буш-старши след 13 дни в болница"}
{"url": "http://www.cross.bg/shose-raiiona-simeonovsko-1574096.html", "text": "/КРОСС/ Автомобил се е ударил в кран на битова колонка за газово разпределение, при което било забелязано леко изтичане на газ.От МВР информираха за \"лек пътен инцидент\" в района на бул. \"Симеоновско шосе\". Сигналът е получен в събота сутринта към 09.00 часа.На място бил изпратен екип от пожарникари, както и специалисти от частната газова компания, поддържаща съоръжението, които в рамките на десетина минути са отстранили повредата. Няма опасност за жителите в района. ", "date": "2018.05.05", "title": "Кола удари газова колонка на \"Симеоновско шосе\""}
{"url": "http://www.cross.bg/bleiik-nyama-laiivli-1574094.html", "text": "/КРОСС/ Профилът на холивудската актриса Блейк Лайвли в Instagram претърпя сериозни промени - няма и следа от нейните многобройни публикации.Нещо повече 30-годишната звезда от сериала „Клюкарката\" се отказа да следва когото и да било, включително своя съпруг Райън Рейнълдс. В момента тя „следва\" само 38 души и всички те се казват Емили Нелсън.Рейнълдс, който е прочут със своето чувство за хумор, успя да коментира ситуацията. На въпрос защо съпругата му е прекратила приятелството с него в социалната мрежа, той отговори подобаващо: „Да, тя наистина го направи. И аз съм много разстроен от това. Това е ужасен начин да научиш, че са те изгонили от дома. Просто ужасно\".В действителност почитателите на двойката няма за какво да се вълнуват. Блейк не е изпаднала в депресия, нито се е скарала с Райън. Необичайното поведение на актрисата е свързано единствено и само с промоцията на нейния предстоящ филм „A Simple Favor\", в който тя играе главната героиня - Емили Нелсън.Най-вероятно Блейк Лайвли още дълго няма да качва нищо в Instagram или поне до премиерата на филма, която е насрочена за 13 септември.  ", "date": "2018.05.05", "title": "Блейк Лайвли \"отряза\" мъжа си в Instagram"}
{"url": "http://www.cross.bg/gurtziya-fronteks-operatzii-1574097.html", "text": "/КРОСС/ Информацията за тревожно нарастване на притока на мигранти от Турция в Гърция потвърди пред БНР говорителят на \"Фронтекс\" Ева Монкър.По думите й все още е рано да се твърди, че се оформят нови бежански маршрути.\"След кризата от 2015 година, мандатът на агенцията беше засилен съществено. Един от новите инструменти е резервът от 1 500 служители за бързо реагиране. Нашите операции вече са доста по-обхватни. Имаме съществено присъствие на всички основни миграционни маршрути. Провеждаме операции в Испания, в Италия и Гърция, както и операции в България, заяви говорителят на \"Фронтекс\".  ", "date": "2018.05.05", "title": "Все повече мигранти от Турция отиват в Гърция, потвърдиха от \"Фронтекс\""}
{"url": "http://www.cross.bg/mars-taka-sondata-1574100.html", "text": "/КРОСС/ Американската космическа агенция НАСА ще изстреля днес първата си сонда-робот, която ще изследва недрата на Марс, съобщи Ройтерс. Космическият апарат е оборудван със сеизмограф, който да засича и най-леките \"марсотресения\". Възоснова на измерванията учените се надяват да установят плътността, състава и дълбочината на пластовете на Марс, отбеляза професор Том Пайк от Импириъл колидж Лондон.\"Не смятаме, че тектонните плочи на Марс са активни колкото на Земята, но в момента наистина не знаем. Така че като видим сеизмологичните измервания, това ще е изключително важна информация за нас.\"Учените смятат, че някога ядрото на Марс е било течно както земното и то осигурява магнитното поле на планетата. Сондата трябва да установи дали това още е така като използва радио оборудване, за да наблюдава оста на въртене на планетата, каза доктор Сюзън Смрекар.\"Ако вземете сварено и сурово яйце и ги завъртите, те се клатят с различна скорост заради разпределянето на течността вътре. Така че като следим сондата много внимателно, ще успеем да разберем как се поклаща Марс, което ще ни даде доста информация за ядрото му.\"Сондата \"ИнСайт\" трябва да достигне Червената планета след шест месеца, а мисията й по изследване на дълбините на Марс ще продължи около две години. ", "date": "2018.05.05", "title": "НАСА изстрелва за първи път сонда, която ще изследва недрата на Марс"}
{"url": "http://www.cross.bg/avtomagistrala-dvizhenieto-natovareno-1574103.html", "text": "/КРОСС/ По информация на „Пътна полиция\"-ГДНП, и в този час е натоварено движението по автомагистрала „Хемус\". На места там са се образували леки тапи.Интензивно е и движението на моторни превозни средства по автомагистрала „Тракия\".От полицията напомнят водачите да шофират с повишено внимание и съобразена с пътната обстановка скорост и да проявяват повече толерантност на пътя.  ", "date": "2018.05.05", "title": "Движението по магистралите остава натоварено"}
{"url": "http://www.cross.bg/leva-rezyltat-kompaniya-1574099.html", "text": "/КРОСС/ Държавните енергийни дружества отчитат подобрение на финансите си, но все още нивото на натрупания дълг в сектора остава високо. Това показват финансовите отчети на компаниите, публикувани вчера от Министерството на финансите.Най-голямата държавна компания - Български енергиен холдинг завършва първото тримесечие на тази година с печалба от 13,7 млн. лева. За сравнение за същия период на миналата година положителният резултат на компанията е бил 8,6 млн. лева. Независимо от добрия резултат компанията има да взима от своите дъщерни дружества над 3,1 млрд. лева. Най-големият длъжник остава Националната електрическа компания. Извън групата със задължения е и Топлофикация София.Единствената енергийна компания, която отчита загуба през първото тримесечие на годината, е ТЕЦ \"Марица-изток 2\" с отрицателен резултат от 19,5 млн. лева.Губещи държавни компании и от началото на годината остават БДЖ и Български пощи. Държавните железници отчитат загуба от 1,8 млн. лева като основната причина са намалелите приходи на холдинга. Отрицателният резултат на Български пощи достига до 1,3 млн. лева.  ", "date": "2018.05.05", "title": "Държавните енергийни дружества отчитат подобрение на финансите си"}
{"url": "http://www.cross.bg/koreya-severna-zona-1574104.html", "text": "/КРОСС/ Точно в 00.00 часа тази нощ часовниците в Пхенян се преместиха с 30 минути напред и така уеднаквиха часовата си зона с тази на Южна Корея, съобщи Би Би Си.Промяната е част от мирното споразумение между Северна и Южна Корея, което бе подписано в края на април от Мун Дже-ин и Ким Чен-ун.През 2015 година Северна Корея промени часовата си зона в чест на 70-годишнината от освобождението на Корея от японското управление и в знак на явно противопоставяне срещу \"японските империалисти\". ", "date": "2018.05.05", "title": "Северна и Южна Корея вече в една часова зона"}
{"url": "http://www.cross.bg/ivanov-yvelichenieto-protzenta-1574101.html", "text": "/КРОСС/ Очаква се поскъпване на тока това лято.  Цената ще се вдигне от юли с по-малко от натрупаната инфлация за годината, която е 2,8 процента.Това обяви шефът на КЕВР Иван Иванов, цитиран от \"24 Часа\". Според експерти увеличението дори ще е под 2 на сто. Енергийните дружества поискаха скок между 5 и 16 на сто.\"Като кажа, че увеличението ще бъде под инфлацията, това означава, че комисията изпълнява важната функция да не позволи произволното ѝ нарастване\", каза още Иванов.  ", "date": "2018.05.05", "title": "Токът поскъпва с до 3 процента от юли"}
{"url": "http://www.cross.bg/posochi-otbrana-borisov-1574091.html", "text": "/КРОСС/ Това, което правим на Западните Балкани е мир. Тук е имало най-много войни и продължават да действат международни мироподдържащи мисии, а между отделни държави остават нерешени проблеми. Даването на евроатлантическа перспектива пред страните от региона означава да затворим страницата с войните. Това посочи премиерът Бойко Борисов, който участва в откриването на Неформалната среща на министрите на отбраната на държавите членки на ЕС в София. Той изрази благодарност към лидерите на ЕС, че темата \"Западни Балкани\" е поставена в дневния ред на Съюза, защото възможностите за нов конфликт все още съществуват.Министър-председателят акцентира върху ефективността на разходите за отбрана. Той посочи, че Европейският съюз влага огромни усилия в тази сфера, но критерият за отделяне на 2% от БВП за отбрана не може да бъде единствено достатъчен за постигане на целите на колективната отбрана. \"Не считам, че е нужно всяка държава да купува от щанда на килограм. Може колегите от НАТО и ПЕСКО да направят точен разчет за всяка страна какво би било приоритет, за всяка една държава какъв да бъде акцентът, какво да й се даде да произвежда\", каза Борисов, обръщайки внимание и върху отговорностите по отношение на отбранителната индустрия.Българският министър-председател подчерта и усилията на страната ни в борбата с нелегалната миграция. Той посочи, че нулевият натиск по границите се дължи и на споразумението с Турция и призова за нормализиране на отношенията с този най-голям съсед на ЕС и член на НАТО, който има най-силната армия в Южния фланг на Алианса.Борисов информира министрите на отбраната и за плановете на страната за закупуване на военна техника за нуждите на Българската армия. ", "date": "2018.05.05", "title": "Борисов: Приобщаването на страните от Западните Балкани ще затвори страницата с войните в региона"}
{"url": "http://www.cross.bg/tehnicheska-nyama-greshka-1574084.html", "text": "/КРОСС/ Снощи, малко преди 22 ч. до гара Долно Езерово се запали локомотивът на бързия влак от София за Бургас.Пламъците са възникнали в долната част на локомотива и вероятна причина за инцидента е техническа неизправност, но полицаите изчакваха пожарникарите да приключат с гасенето, за да направят оглед.За потушаването на пламъците бяха необходими три пожарни автомобила, като от единия се извършваше гасенето, а останалите бяха водоснабдителни.В композицията са пътували около 70 души, няма пострадали, всички са евакуирани навреме. Повечето са се прибрали с таксита или градски транспорт.На въпрос дали инцидентът е заради техническа или човешка грешка машинистът отговори, че грешка няма.„Има си комисии, които ще кажат какво е станало, нищо не можем да ви кажем\", добави помощник-машинистът. ", "date": "2018.05.05", "title": "Вероятно е техническа причината за запалването на локомотов снощи"}
{"url": "http://www.cross.bg/putishta-ogranichitelni-sistemi-1574082.html", "text": "/КРОСС/ За последните десет години над 660 млн. лв. са инвестирани по републиканските пътища за подобряване на инфраструктурата, свързана с осигуряването на пътната безопасност.  Това става ясно от писмени отговори на министъра на регионалното развитие и благоустройството Николай Нанков до депутати.С цел повишаване безопасността на шофьорите по автомагистралните трасета и за  ограничаване тежестта на последствията от пътнотранспортни произшествия, освен ограничителни системи за пътища, на местата на разделяне на транспортните потоци се монтират и енергопоглъщащи елементи - терминали или буфери, които при удар спират автомобила и последствията за пътниците са намалени. Такива устройства се монтират на места с интензивен престой, като бензиностанции и заведения, както и граничещи с пътни платна със скорост по-висока от 50 км/ч. На мостови съоръжения, премостващи пътища, или населени места се поставят и предпазни мрежи. На новите и рехабилитираните пътни участъци се монтират ограничителни системи с по-висока удароустойчивост и еластичност. За повишаване на видимостта и пътната безопасност, пътните възли на новите големи инфраструктурни проекти са с енергоспестяващо осветление.По трасетата на автомагистралите, които в момента се ремонтират, се полага шумяща маркировка „шприц-пластик\" за предпазване на шофьорите от заспиване и излизане от пътното платно. От началото на 2015 г. по републиканската пътна мрежа са монтирани и пътни знаци с възможност за дистанционно изменение. Те дават възможност за своевременно уведомяване на шофьорите за актуалната пътна обстановка, въведените ограничения и алтернативните маршрути.Към 2017 г. участъците от автомагистралите, на които има поставени ограничителни системи за пътища, са с обща дължина 497 км. Само за миналата година за тяхната доставка и монтаж по поддържаните от АПИ републикански пътища са вложени 11 197 555 лв., от които почти 2 млн. лв. са за възстановяване на ограничителни системи, компрометирани след пътно-транспортни произшествия. През тази година за доставка и монтаж на мантинели по републиканските пътища са одобрени около 4 458 000 лв.„Държавата, в лицето на МРРБ полага неимоверни усилия за подобряване на пътната безопасност и за намаляване на жертвите по пътищата\", уверява министърът. И подчертава, че изборът на видовете ограничителни системи за пътищата, местоположението, монтажът, както и материалите, които се използват, са съобразени с изискванията на БДС EN 1317,  който е хармонизиран и е задължителен за страните от Европейския съюз.При установяване на кражба на мантинели съответното областно пътно управление, на чиято територия е установена щетата, сигнализира МВР и се възстановят от съответната пътноподдържаща фирма за нейна сметка. В участъците от републиканската пътна мрежа, чиито пътни принадлежности не подлежат на охрана, съгласно условията на договорите за поддържане, в случай че извършителят не бъде установен, откраднатите ограничителни системи се възстановяват за сметка на АПИ.През 2017 г. по републиканската пътна мрежа са откраднати общо 100 м ограничителни системи. Щетите са на обща стойност 8 636 лв.В друг отговор министър Нанков информира, че съгласно Наредба, приета през 2012-та година, върху платното за движение, в населено място, може да се изграждат или монтират изкуствени неравности и други средства за ограничаване на скоростта на движение,  разположени напречно на платното.  Изборът на видовете средства за ограничаване на скоростта се прави от комисия, в състава на която участват представители от съответната община, сектор „Пътна полиция\" към ОД на МВР и на областно пътно управление. Комисията прави оглед на участъка и взема решение за конкретните мерки, които следва да се предприемат за обезопасяването му. Монтирането на изкуствените неравности се прави най-често, когато улицата преминава покрай входове на училища, детски ясли и градини, детски и спортни площадки, здравни и културни заведения, големи търговски обекти и места, където има  масово събиране на хора; на пешеходни пътеки; на участъци от улицата с концентрация на пътно-транспортни произшествия, причината за които е превишената или несъобразената скорост.Освен повдигнатите пешеходни пътеки, предмет на Наредбата са и други видове изкуствени неравности, като например напречната шумяща маркировка. По данни от областните пътни управления в страната има монтирани към момента 428 бр. изкуствени неравности.В началото на 2018 г. бе извършена проверка на състоянието на пътната маркировка и съоръжения, ограничаващи скоростта на движение по републиканската пътна мрежа. Обект на проверката бяха трите вида пешеходни пътеки тип „Зебра\", пешеходните пътеки, регулирани от светофарна уредба, и повдигнатите пешеходни пътеки. При проверката се взе под внимание местоположението им, видът на маркировката, цветът и светлоотразяване на маркировката, видимост на пешеходната пътека, размерът, сигнализацията с пътен знак и типът пешеходна пътека. Въз основа на тези критерии изведените резултати са: общият брой на пешеходните пътеки по републиканската пътна мрежа, в това число първи, втори и трети клас пътища, е 3531 бр., от които 3000 бр. не отговарят на част от изискванията по посочените по-горе критерии, но са видими за шофьорите. До края на месец май областните пътни управления ще направят конкретни заявки за необходимите финансови средства с цел привеждане на пешеходните пътеки съгласно изискванията на наредбите. Предстои до 30 юни т.г. пешеходните пътеки по републиканските пътища да бъдат приведени в пълно съответствие с нормативната уредба, при осигурен за това финансов ресурс. ", "date": "2018.05.05", "title": "Над 660 млн. лв. са инвестирани за 10 г. по републиканските пътища"}
{"url": "http://www.cross.bg/postradal-getov-pozhara-1574088.html", "text": "/КРОСС/ И огнеборец е пострадал при големия пожар в склад в столичния ж.к. „Красна поляна\", стана ясно от импровизиран брифинг на директора на столичната пожарна старши комисар Веселин Гетов. Вчера беше съобщено за един пострадал - обгазен служител от охраната на съседната фирма, който е прегледан в „Пирогов\" и е изписан.\"Огнеборецът също е пострадал леко - леко е засегнато окото му, и е прегледан в „Пирогов\", след което обаче се е върнал на мястото на инцидента, за да продължи гасенето, добави ст. комисар Гетов.За потушаване на пожара първо са изпратени шест екипа, но предвид обстановката са поискали помощ и в крайна сметка в гасенето са се включили 16 екипа. Сложността на пожара е била заради това, че в непосредствена близост има АГ болница. Ако се беше развил в неблагоприятна посока, щеше да се наложи да евакуираме лежащо болни, което изисква сериозен ресурс, каза още Гетов, цитира bTV. ", "date": "2018.05.05", "title": "Огнеборец и охранител са пострадали при пожара в склад в София"}
{"url": "http://www.cross.bg/tzska-provedat-lydogoretz-1574085.html", "text": "/КРОСС/ ЦСКА е на 70, а половин България ликува! \"Червените\" фенове дадоха начало на грандиозните празненства за юбилея още по тъмно.В тъмна доба най-запалените привърженици се събраха на Орлов мост в София, за да запалят факли и димки и да проведат първа репетиция за песните, които ще звучат от трибуните на мача срещу \"Лудогорец\".По примера на големите европейски клубове, \"червените\" фенове озариха нощта в столицата с ефектно изпълнение, а клип от него качиха в социалните мрежи.Иначе същинските празненства за 70-годишнината започват в 10:00 ч. на стадион \"Българска армия\", където ще се проведат няколко турнира по мини футбол, както и демонстрации по различни видове спорт от възпитаници на \"червения\" клуб, радвали с изявите си цяла България.В 18:00 ч. отварят вратите на националния стадион \"Васил Левски\", за да могат над 400 легенди да получат като признание за труда си с \"червената\" фланелка плакети и признание от публиката.Кулминацията на тържествата е в 20:00 ч., когато започва мачът срещу \"Лудогорец\".  ", "date": "2018.05.05", "title": "ЦСКА става на 70 години"}
{"url": "http://www.cross.bg/pozharut-v-krasna-polyana-ne-e-zamursil-vuzdyha-1574086.html", "text": "/КРОСС/ Регионална инспекция по околната среда и водите (РИОСВ) - София уведомява гражданите, че след възникналия пожар в близост до болница Надежда, измерените стойности не превишават пределно допустимите концентрации.Експерти на инспекцията и Изпълнителната агенция по околна среда са извършили измерването на показателите с Мобилна автоматична станция. ", "date": "2018.05.05", "title": "Пожарът в \"Красна поляна\" не е замърсил въздуха"}
{"url": "http://www.cross.bg/emisii-vredni-bulgariya-1574083.html", "text": "/КРОСС/ България е на трето място в Европейския съюз по ръст на производство на вредни емисии, показват данни на Евростат, цитирани от БГНЕС.През 2017 г. производството на вредни емисии в България е нараснало с 8,3%, което ни е отредило почетното трето място отзад напред.Преди нас са само Малта /+12,8%/ и Естония /+11,3%/.В първата петица влизат още две южноевропейски държави - Испания /+7,4%/ и Португалия /+7,3%/.Скандинавските държави Финландия и Дания са отличници в класацията, където вредните емисии намаляват с близо 6%.Намаление отчитат и Великобритания, Германия и Белгия.Евростат изчислява, че през 2017 г. емисиите на въглероден диоксид (CO2) от изгарянето на изкопаеми горива са се увеличили с 1,8% в Европейския съюз (ЕС) в сравнение с предходната година.Емисиите на CO2 са основен фактор за глобалното затопляне и представляват около 80% от всички емисии на парникови газове в ЕС. ", "date": "2018.05.05", "title": "България трета в ЕС по ръст на вредни емисии"}
{"url": "http://www.cross.bg/trump-oruzhiya-pritezhatelite-1574087.html", "text": "/КРОСС/ Президентът на САЩ Доналд Тръмп ще защитава правата на притежателите на огнестрелно оръжие, докато е на поста си. Това заяви самият той в Далас, Тексас, по пред членове на Националната асоциация на притежателите на огнестрелни оръжия.Въпреки множеството протести на стотици хиляди американци, които искат по-строг контрол върху продажбата на оръжия, Тръмп все пак ще подкрепи асоциацията и настоя в училищата да има въоръжен персонал, който да защитава учениците от масовите стрелби, с които се сблъска САЩ в последните няколко месеца.През февруари стрелец уби 17 души във Флорида по време на масова стрелба в училище.След това в страната започнаха масови протести с искане да се спре свободната продажба на оръжия в страната. Тогава и Тръмп представи идеята си за въоръжен персонал.Той призова членовете на асоциацията да гласуват за републиканците по време на междинните избори през ноември тази година. ", "date": "2018.05.05", "title": "Тръмп се зарече да брани притежателите на огнестрелно оръжие"}
{"url": "http://www.cross.bg/tagarev-po-skromen-organizum-1574089.html", "text": "/КРОСС/ Гръбнакът на военната сила на нашата армия е в неустойчиво състояние. Няма обръщане на това положение, заяви в предаването „Събуди се\", бившият служебен министър на отбраната Тодор Тагарев.„Некомплектът е основно в бойните поделения на сухопътни войски. Няма как това да не ни притеснява. Изглежда, че има затруднения и в поддръжката на бойната техника. Има забавяне в новите проекти за превъоръжаване\", коментира Тагарев.По отношение на идеята за връщане на наборната служба той коментира: „Имаме организъм, който на места е гнил, на места кух. И ако към този организъм, върнем казармата, тя няма да върши работа\".Тагарев смята, че за 6 май парадът трябва да бъде по-скромен, тъй като ще бъдат похарчени пари, които могат да отидат за по-важни неща в армията. „Парадът трябва да бъде по-скромен, тъй като струва скъпо\", каза той. ", "date": "2018.05.05", "title": "Бивш военен министър: Гръбнакът на нашата армия е в неустойчиво състояние"}
{"url": "http://www.cross.bg/zemetresenie-filipinite-magnityd-1574090.html", "text": "/КРОСС/ Земетресение с магнитуд 6.1 е разтърсило Филипините, съобщи Ройтерс като цитира американския институт по геология.Епицентърът на труса е бил на дълбочина 30 км.Засега няма данни за щети и пострадали. ", "date": "2018.05.05", "title": "Земетресение с магнитуд 6.1 във Филипините"}
{"url": "http://www.cross.bg/yporit-tryd-zapochnah-1574074.html", "text": "/КРОСС/ Аз започнах от нула и с упорит труд достигнах състояние на пълна бедност. - Граучо Маркс  ", "date": "2018.05.05", "title": "Аз започнах от нула и с упорит труд..."}
{"url": "http://www.cross.bg/granitzata-dyshi-palestintzi-1574120.html", "text": "/КРОСС/ Над 1 100 души са пострадали при вчерашния протест на ивицата Газа, съобщават световните агенции. За пореден петък палестинци протестират по границата с Израел на ивицата Газа. При сблъсъците по време на протестите са пострадали 1 143 души, информира АФП.Според медиците около 82 души са били простреляни и ранени от огнестрелно оръжие, а други 800 са били лекувани заради вдишване на газ. Останалите пострадалите имали други наранявания, които получили докато са протестирали, съобщава здравното министерство на анклава.Палестинците отново са използвали горящи гуми за прикритие, за да хвърлят камъни по оградата, по която отново имало разположени израелски снайперисти.Според протестиращите те са успели да свалят с прашки 2 малки израелски наблюдателни дрона. Армията на Израел е потвърдила това.В рамките на последния 1 месец израелците са убили поне 43 палестинци на границата, пише \"Ройтерс\".Във вчерашния петъчен протест са участвали около 10 000 палестинци.Протестите на границата между Палестина и Израел продължават вече пета седмица. Палестинците настояват израелската блокада на границата да бъде прекратена. ", "date": "2018.05.05", "title": "Над 1 100 ранени след вчерашния протест на ивицата Газа"}
{"url": "http://www.cross.bg/tema-zhivo-chocho-1574077.html", "text": "/КРОСС/ Нова телевизия, „Събуди се\"Тема: Ексклузивно: Христо Стоичков.Тема: Ангел и Сузанита. На 15 и вече на ръба на скандала.Тема: Ники Кънчев, извън телевизионния образ.БТВ, „Тази събота и неделя\"Тема: Мариана Векилска, на живо от Трявна: За древните майстори, техните наследници и традициите, предавани от векове, или как всичко започва от един облог?Тема: 70 години ЦСКА: Легендата Георги Велинов и спортният деятел Валентин Михов.Тема: Магистрали или археология? Ще запази ли държавата новооткритото древно селище край Струма?Тема: Гласове от гримьорната на Чочо: Актьорски свидетелства за таланта и драматичната съдба на актьора Чочо Попйорданов..Тема: Участниците във „Фермата\" се събират на голяма среща в Троянския манастир.Тема: Теди Москов поставя нова пиеса в Куклен театър за върастни. БНТ, „Денята започва с Георги Любенов\"Тема: \"Пазим езика си\", състезание по езикова грамотност за ученици.Тема: \"Евровизия 2018\", последни новини от българския лагер в Лисабон.Тема: Психологът Ани Владимирова: Общество от функционални неграмотници.Тема: Как бившият министър Евдокия Манева стана художничка?Тема: Подполковник Ради Радев, главен диригент на Българската армия.Тема: На живо: Генерална репетиция за военния парад на Гергьовден.Тема: \"Живите архиви\": Армейски поздрави от 1970 година.Тема: Мотивацията, наречена войник. Курсантите от военното училище във В. Търново.Тема: Група П.И.Ф., с покана за театрален спектакъл.Тема: На живо: Първото конно състезание в градски условия в София. ", "date": "2018.05.05", "title": "По телевизиите в събота"}
{"url": "http://www.cross.bg/irina-bashta-penelopa-1574072.html", "text": "/КРОСС/ Православната църква почита паметта на света мъченица Ирина, ревностна служителка на християнската проповед и велика мъченица на вярата в Господ Исус Христос.Според църковните писания тя се родила в княжески род в град Магедон с името Пенелопа. Девойката била толкова красива, че баща й, княз Ликиний построил за нея кула, в която тя трябвало да остане до навършване на възраст за женене.В тази кула Пенелопа била посетена от християнина Апелиан, който по небесни поличби й казал, че е отредена да бъде Божия невеста заради целомъдрието и смирението си. Светият човек я предупредил, че в името на Бог ще бъде подложена на много страдания, но наградата й ще е място в небесното царство. Пенелопа, без да се колебае, приела Бог в сърцето си и била кръстена от презвитер Тимотей с името Ирина.Когато баща й решил да я задоми, тя отказала и така си навлякла гнева му. Научавайки, че дъщеря му се е отрекла от езическите божества, Ликиний заповядал Ирина да бъде разкъсана от буйни коне. Те обаче останали кротки, а един от тях убил самия княз. Ирина възкресила баща си с молитва и всички наоколо повярвали в силата на Господ. След това и баща й приел християнството.Още много мъчения изтърпяла светицата от царете и властниците по тези земи, които не искали да повярват, че тази, която лекувала болни и страдащи и учела хората на вярата в Христа и неговото слово, е водена от по-висша сила от техните каменни божества.Хвърлили Ирина в тъмница пълна със змии, от която тя излязла недокосната, опитвали се да я изгорят, измъчвали я по всякакви ужасни начини, но нито успели да сломят вярата й в Бог, нито да отдръпнат от нея все повечето хора, които виждайки как Ирина оцелява от изтезанията жива и с непокътната вяра, се присъединявали към християнската църква.Няколко години света мъченица Ирина проповядвала по земите на днешна Гърция и Турция, а когато стигнала до тракийския град Месемврия, тамошния княз с един удар отсякъл главата й и се провъзгласил за победител на \"чародейката\". Бог обаче възкресил своята непорочна невеста и тя продължила да проповядва християнската вяра - тя обходила разни страни да проповядва словото Божие. Извършила своето дело във втората половина на І век и началото на ІІ век до смъртта си на петия ден от месец май. ", "date": "2018.05.05", "title": "Св. вмчца Ирина. Преп. Иеракс Египетски"}
{"url": "http://www.cross.bg/zapali-se-tzeh-za-prerabotka-na-plastmasa-v-shishmantzi-1574121.html", "text": "/КРОСС/ Около 16 ч. сигнал за самовъзпламеняване в цех за преработка на пластмасови отпадъци в Шишманци, предава Plovdiv24.bg.Няма пострадали хора.Към момента няма задимяване на магистралата. На място са екипи на пожарната и полицията. ", "date": "2018.05.05", "title": "Запали се цех за преработка на пластмаса в Шишманци"}
{"url": "http://www.cross.bg/bivsh-depytat-predsedatel-1574071.html", "text": "/КРОСС/ Сергей Станишев, евродепутат, лидер на ПЕС, бивш министър-председател на България, бивш председател на БСПБорис Борисов, дипломатОтец Боян Саръев, председател на Движението за християнство и прогрес \"Св. Йоан Предтеча\"Проф. Буян Филчев, художникДимитър Телкийски, бивш футболистНиколай Младенов, пратеник на ООН за Близкия изток, бивш министър на външните работиПетьо Иванов, член на Съвета на директорите на БЕХПетър Кадиев, депутатСалим Салимов, боксьорЮлиан Ангелов, депутат ", "date": "2018.05.05", "title": "Родени на 5 май"}
{"url": "http://www.cross.bg/chasa-provede-zapochne-1574078.html", "text": "/КРОСС/ ***София.От 16.00 часа в Гербова зала на „Дондуков\" 2 държавният глава Румен Радев ще удостои генерал-лейтенант Андрей Боцев с висше офицерско звание „генерал\".***Благоевград./ с. Покровник.От 15.00 часа министърът на регионалното развитие и благоустройството Николай Нанков ще направи оглед на участъка от АМ „Струма\", при който до с. Покровник бяха открити останки от древно селище. Очаква се на проверката да присъства и министър - председателят Бойко Борисов.***Петрич.От 17.00 часа министърът на регионалното развитие и благоустройството Николай Нанков ще посети и разкопките на Античния град Хераклея Синтика край Петрич***Златоград.От 10.00 часа за пета поредна година в Златоград ще се проведе Празник на чевермето. На откриването ще присъстват председателят наНародното събрание Цвета Караянчева и зам.-председателят на ПГ на ГЕРБ Цветан Цветанов.***Пещера.От 20.30 часа председателят на Народното събрание Цвета Караянчева ще участва в тържествената заря-проверка на пл. „България\" по повод Деня на храбростта и празник на Българската армия и празника на града.***София.От 07.30 часа в Националния дворец на културата министърът на отбраната Красимир Каракачанов ще посрещне ръководителите на делегации, участници в Неформалната среща на министрите на отбраната на страните-членки на ЕС. Работните заседания ще започнат в 08.30 часа. От 12.15 ч. същия ден в Зала 6 на Националния дворец на културата ще започне пресконференцията на министъра на отбраната Красимир Каракачанов и върховния представител на Европейския съюз по въпросите на външните работи и политиката на сигурност Федерика Могерини.***София.От 12.00 часа на голямата поляна в Южния парк ще се проведе първият градски турнир по конен спорт в България - „Купа София\".***София.От 16.45 часа в ротондата „Свети Георги\" ще бъде отслужен молебен за здраве за Българската армия.***София.От 18.00 часа Негово преосвещенство Билоградчишкият епископ Поликарп ще оглави празнична вечерня в столичния храм „Св. Георги\" - Ротондата.***София.От 20.00 часа на площад „ Княз Александър I\" в столицата ще започне музикалният парад, в който ще участват Гвардейският представителен духов оркестър, представителните духови оркестри на Сухопътните войски и Военноморските сили и фестивалният оркестър от състава на Националния военен университет „Васил Левски\" и военно формирование 24 150 - Стара Загора. Музикалният парад на военните духови оркестри ще завърши с празнична илюминация по повод Деня на храбростта и празника на Българската армия.***Асеновград.От 11.00 часа по пътя за Кърджали ще се проведат конни надбягвания, конкурс за най- красив кон и състезание по надскачане. Проявата е част от празничната програма на Община Асеновград по повод 6 май.***Благоевград.От 10.00 часа пред зала „22 септември\" ще започне Втори лекоатлетически маратон.***Благоевград.От 11.00 часа на пл. „Македония\" ще се състои официалното откриване на първия „Занаят фест\" ще се проведе в Благоевград.***Благоевград.От 11.00 часа в парк „Бачиново\" ще бъде поставено началото на празника „Благоевград спортува\", част от Световен ден на предизвикателството - „България спортува 2018\". От 11.00 до 17.00 часа в рамките на инициативата и като част от поощряването на спорта сред благоевградчани, Въжен парк ще бъде свободно достъпен за любителите на приключения.***Брезник.От 09.30 часа Негово преосвещенство Билоградчишкият епископ Поликарп ще оглави Архиерейска света Литургия в храм „Св. Вмчк Георги\".***Бургас.От 10.00 часа на площад „Тройката\" за четвърта поредна година National Geographic Kids организира образователната обиколка на „Клуб малки откриватели\".***Бургас.От 10.30 часа ще бъде открито стартира 34-тото издание на „Флора Бургас\" 2018.***Бургас.От 11.00 часа в двора на Етнографския музей ансамбъл „Гоце Делчев\" при ВМРО - Бургас ще изнесе Гергьовденски концерт за всички любители на традиционната българска музика.***Бургас.От 18.00 часа на сцената на Младежки културен център ще се състои заключителният концерт в Националния конкурс за детска песен „Сладкопойна чучулига\". По време на концерта ще бъдат отличени участниците в този конкурс, както и в надпреварата „Нарисувай ми песен\".***Варна.От 09.00 часа в Спортен комплекс „Камчия\" ще започне IV Международен турнир по художествена гимнастика за Купата на „Камчия\".***Велико Търново.От 09.00 часа във футболен комплекс „Спортно Търново\" ще се проведе полуфиналът на „Купата на Coca-Cola\".***Велико Търново.От 15.00 часа в голямата зала на МДТ „Константин Кисимов\" ще се състои концерт на Оркестъра на сухопътните сили на САЩ в Европа.***Видин./ с. Антимово.От 14.30 часа заместник-кметът на Община Видин Венци Пасков ще открие Международния фолклорен фестивал „Гергьовден\" в с. Антимово.***Враца./с. Челопек.От 10.00 часа в читалище „Огнище - 1930\" ще се проведе събор-изложението „Златни ръце български\".***Петрич.От 07.00 часа ще се проведе традиционен общоградски туристически поход до вр. Конкур.***Петрич.От 10.00 часа на градския площад се поставя началото на „Парад на професиите и знанието\", който се организира от ПГИТ „Проф.д-р Асен Златаров\".***Петрич.От 11.00 часа ще бъде почетена 10-годишнината от отварянето за посетители на Къща музей „Ванга\".***Петрич.От 18.00 часа е началото на концерта „Гергьовска люлка\" в кв. „Дълбошница\" град Петрич.***Петрич.От 20.30 часа на сцената на градския площад започва празничният концерт под надслов „Петрич - многолик и гостоприемен\" с участието на група Б.Т.Р и Джон Лоутън.***Пещера.От 09.00 часа с празнична Гергьовска света Литургия в храм „Св. Георги\" ще започне празничната програма за Деня на Пещера. От 10.30 на централния площад ще има концерт на ансамбъл „Славейче\" и Виевската фолк група. От 19.00 часа програмата ще продължи с концерт с участниците в „Гласът на България\" трио Тринити и дуо WEIL и победителите в X factor - 4 MAGIC. От 20.30 часа на площад „България\" ще започне тържествена заря проверка, в която ще участва 61 Стрямска механизирана бригада под командването на бригаден генерал Пламен Йорданов. Строят ще приеме председателят на Народното събрание Цвета Караянчева.***Пловдив.От 12.00 часа ще започне четвъртото издание на Дефиле „Вино и гурме\".***Пловдив.От 18.00 часа в храм „Св. Георги Победоносец\" Негово Високопреосвещенство Пловдивският митрополит Николай ще отслужи Празнична вечерня с петохлебие.***Поморие.От 17.30 часа популярната израелска художничка Ревека Узиел гостува със самостоятелна изложба в Галерия „Поморие\".***Сливен.От 11.30 часа край параклиса „Св. Георги\" в подножието на Бармук баир Сдружение „Св. Георги Победоносец\" - Сливен организира за пета година празника „На хубав ден Гергьовден\".***Сливен. / с. Желю войвода.От 15.00 часа на стадиона в село Желю войвода ще се проведат народни борби.***Трявна. От 15.30 часа в Галерия „Гъбенски\" - Калинчева къща ще се проведе среща с красотата на Мароко под надслов „Покажи традицията! Подари празник!\" под патронажа на Н. В. Цар Симеон II.*** Шумен. /с. Васил Друмев.От 10.30 часа на площада в селото ще се проведе традиционен гергьовски събор „Заблеяло ми агънце\" и Ден на моето село.***Ямбол.От 10.30 часа на площада пред Община Ямбол ще се състои тържествен ритуал по случай 6-ти май.  ", "date": "2018.05.05", "title": "Предстоящи събития в страната за 5 май 2018"}
{"url": "http://www.cross.bg/zayavi-pavlova-pozhara-1574076.html", "text": "/КРОСС/ Стока за 3,9 милиона лева е имало в складовете, които горяха снощи в столичния квартал „Красна поляна\". Това съобщи собственичката пред НОВА. Татяна Павлова се съмнява, че пожарът е умишлен.„Стоим добре на пазара и, може би, е конкурента фирма. Абсолютно всичко изгоря. Подпален е складът от всички страни\", заяви Павлова.Павлова заяви, че само стоката е била застрахована за 2,2 милиона лева.Складът е изгорял напълно.„Предстои екипи да установяват причините за пожара. Пожарът не беше лесен\", заяви старши комисар Валентин Гетов.По думите му първият сигнал за пожара е подаден в 20:00 часа.„Реагирали сме своевременно. Първият екип е пристигнал на мястото на третата минута. Общо 16 екипа са реагирали\", заяви Гетов.Пожарът се е разгорял на площ от 2 декара и половина.„Успяхме да запазим прехвърлянето на горенето към АГ болницата и съседни сгради\", заяви комисар Гетов.Мобилна лаборатория на РИОСВ следи за обгазяването на въздуха. За момента показателите са в норма.В АГ болницата, в крилото, което се намира от страната на склада, снощи е имало 67 пациенти, от които - 29 новородени. Те веднага са били евакуирани в друго крило.  ", "date": "2018.05.05", "title": "Стока за 4 млн. лева изгоря в пожара в София"}
{"url": "http://www.cross.bg/irina-neiina-otkazala-1574079.html", "text": "/КРОСС/ Православните християни почитат днес паметта на Св. мъченица Ирина. Заедно със съименниците й днес празнуват и Ирена, Ириней, Мира, Мирослав и Мирослава.Името е от гръцки произход и означава \"мир\".Ирина имала много богати родители, които били езичници. Един от наетите за нея възпитатели обаче бил таен християнин. Според преданието Ирина навлизала все по-дълбоко в християнството и поискала да посвети живота си на Бога, затова отказала да се омъжи. Света Ирина отказала на своите родители да встъпи в брак.Нейният баща Ликиний заповядал да вържат дъщеря му и да я хвърлят сред буйни коне, за да бъде стъпкана. Животните обаче наранили бащата, който, след като бил излекуван, повярвал в Христа.След това света Ирина започнала смело да проповядва за Христа сред жителите на Македония, заради което много пъти била унижавана и измъчвана.Когато Господ известил Св. Ирина за деня на нейната смърт, тя се отдалечила в една пещера край град Ефес, чийто вход, по нейна молба, бил затрупан с камъни. Така пещерата станала нейна гробница. Света Ирина починала в началото на II в.  ", "date": "2018.05.05", "title": "Днес да почерпят Ирина и Мирослав"}
{"url": "http://www.cross.bg/stava-bulgariya-purviya-1574073.html", "text": "/КРОСС/ 1260 г. - Хубилай става хан на Монголската империя.1835 г. - В Белгия, между Брюксел и Мехелен, е открита първата европейска железопътна линия.1873 г. - Дания и Швеция сключват Скандинавски паричен съюз.1876 г. - При потушаването на Априлското въстание е извършено Баташкото клане.1876 г. - Издаден е първи брой на вестник „Нова България\"1891 г. - Концертната зала Карнеги Хол в Ню Йорк, построена от филантропа Андрю Карнеги, официално е открита с концерт, дирижиран от руския композитор Пьотър Чайковски.1893 г. - Срив на Нюйоркската фондова борса дава началото на икономическа рецесия в САЩ.1921 г. - Коко Шанел представя легендарния парфюм Chanel No. 5.1925 г. - Със закон в България са създадени първите държавни трудови борси и са предвидени временни компенсации при безработица.1930 г. - Ейми Джонсън е първата жена, която започва полет със самолет от Англия до Австралия сама.1935 г. - Италия напада Етиопия, завладява столицата Адис Абеба и разширява колонията си в Източна Африка.1945 г. - Втората световна война: Американските войски освобождават концентрационния лагер Матхаузен в Австрия.1945 г. - Йемен става държава членка на Арабската лига.1948 г. - Създаден е ПФК ЦСКА (София).1949 г. - В Лондон е създаден Съветът на Европа и датата се чества неофициално като Ден на Европа.1955 г. - Западна Германия става независима държава, след като Съюзническата мисия се саморазпуска.1961 г. - Програма Мъркюри: САЩ изстрелва първия си пилотиран космически кораб, който извършва суборбитален полет с продължителност 15 мин., а астронавтът Алън Шепърд става първият американец пътувал в Космоса.1967 г. - Великобритания изстрелва първия си спътник - Ариел 3.1992 г. - С декларация на Народното събрание България признава задължителната юрисдикция на Международния съд в Хага.1992 г. - Кримският парламент обявява независимостта на Крим и с проведения през август референдум потвърждава този статут.1997 г. - България се присъединява към оръжейното ембарго, наложено от Организацията на обединените нации на Югославия заради военния конфликт в Косово.2000 г. - 58-годишният Ахмед Сезер, дотогавашен ръководител на Турския конституционен съд, е избран за десети президент на Турция.2005 г. - Тони Блеър става първият премиер на Лейбъристката партия, спечелил трети последователен мандат.  ", "date": "2018.05.05", "title": "На 5 май през..."}
{"url": "http://www.cross.bg/ninova-korneliya-horata-1574080.html", "text": "/КРОСС/ Лидерът на БСП Корнелия Нинова съобщи пред БНТ, че военният министър Красимир Каракачанов и вицепремиерът Валери Симеонов са потърсили среща с нея. Председателят на левицата е приела поканата и срещата с Каракачанов ще бъде на 8 май, но Нинова е поставила условие тя да е публична. Валери Симеонов е предложил среща на Корнелия Нинова за политики и конкретни решения. Тя е приела и това предложение под условие - разговорът да е публичен.  „Бедността в България е проблем на народа, който и да управлява. Този проблем трябва да се решава с последователност в  политиката. Това се отнася и за демографската катастрофа, здравеопазването и образованието. Тези проблеми изискват последователна политика и визия за години напред - как тя да бъде постигната.\"  Това каза още пред БНТ лидерът на БСП Корнелия Нинова. Тя обясни, че БСП е алтернатива на сегашното управление, което не чува политиките на опозицията. „Внесохме 31 законопроекта, които струват общо 1,5 млрд.лв. и които щяха да променят много животи-  а именно помощ за ученици и млади семейства да взимат кредити при по-ниски лихви, преизчисляване на пенсиите. Нямаше да се провали бюджетът с тези пари, защото правителството на Борисов изхарчи през миналата година същата сума, извън бюджета, но никой не знае за какво\", обясни Нинова и добави, че тази политика е била представена в Народното събрание. По отношение на предложението на левицата да бъдат намалени  заплатите на депутатите, Нинова обясни: \"Това е въпрос на справедливост, солидарност и законност. По закони всички сме равни, но политическият елит, според заплатите, сме малко по-равни. МРЗ расте с 50 лева, средната заплата със 100 лв, а депутатската с 550 лв.\" Нинова гарантира, че ако БСП е на власт, това ще е първото нещо, което ще бъде направено- с нов правилник в парламента, със справедливо заплащане.Корнелия Нинова обясни, че когато говори за корупция, има предвид управляващите. „Корупция се ражда там, където се разпределят обществени поръчки, бюджети, средства, а това се случва при управляващата партия или мнозинство. Тя добави, че не вярва, че новият антикорупционен орган се бори с корупцията. „Няма как- тези, които управляват, независимо от коя партия са, да избират тези, които ще ги проверяват, след като им плащат и заплатите\", уточни тя. Попитана, къде е проблемът при свободата на словото, Корнелия Нинова беше категорична, че отговорността за него е обща - на политици, управляващи, опозиция и на журналисти.  За изказването на президента, че има поле за нови партии, тя заяви, че не това я плаши, а как  се държат системните партии: „Нова партия сигурно ще се появи. Появиха се в Европа. Има очаквания. Притесняват ме системните партии, които не разбират проблема - че ако не се променят политиките и отношението към хората, се самоубиваме. Хората не ни харесват, отричат ни и искат нещо ново. Партиите са се запънали и не искат да направят промяната, така че хората да ги припознаят. Страховете ми са по-скоро към традиционните партии, които не искат  да се откажат от благини, привилегии, двойнствен стандарт на политика и задкулисие, от обещанието към хората преди изборите и реалната реализация след това.\" Нинова добави, че е БСП е имала възможност да управлява заедно с ГЕРБ, защото е имала предложение в началото на това Народно събрание. „Имахме избор- или влизаме в това управление и се възползваме от тези благини и забравяме за всичко, което сме обещали преди изборите, или оставаме опозиция и търсим алтернатива. Защото това сме казали на хората. Знаем, че ще е трудно. Предпочитаме да променим политиката - не до изборите да сме с хората и след това сме за себе си и за властта\", отсече председателят на БСП.Корнелия Нинова даде оценка и за управлението на правителството на Борисов, като цитира изречение на премиера в интервю пред Нова тв: „Помолен да каже едно нещо, за което съжалява за тази една година, вместо да каже, че съжалява, че сме бедни, или че онази жена с дете с физически увреждания напусна България, той каза - съжалявам, че не подписахме Истанбулската конвенция. Това казва всичко. Не се съжалява за големите пропуски и грешки, а съжалява, че не е въвел третия пол, различен от мъж и жена. Това е всичко за това управление.\" ", "date": "2018.05.05", "title": "Корнелия Нинова прие срещи с Каракачанов и Симеонов, ако разговорите се водят публично "}
{"url": "http://www.cross.bg/sredstva-baba-zaradi-1574081.html", "text": "/КРОСС/ Синя зона няма да работи днес в столицата, съобщи Центърът за градска мобилност.Зоните за почасово платено паркиране \"синя\" и \"зелена\" няма да действат и в понеделник, който е почивен заради Гергьовден.НДК ще бъде с ограничен достъп на 5 май, мярката се налага от съображения за сигурност, заради събитие от висок клас в календара на Българското председателство на Съвета на ЕС.До приключване на мероприятието се забраняват престоят и паркирането на пътни превозни средства на ул. „Доспат\" между бул. „Витоша\" и ул. „Баба Неделя\" , на ул. „Баба Неделя\" и на ул. „Д-р Христо Стамболски\". От 7 часа до приключване на мероприятието на 5 май ще се забранява влизането на пътни превозни средства само при необходимост и по преценка на отдел „Пътна полиция\" при СДВР по същите улици. ", "date": "2018.05.05", "title": "Без синя зона днес в София"}
