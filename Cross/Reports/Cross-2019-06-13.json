{"url": "http://www.cross.bg/patzienti-transplantatziya-iliyana-1606697.html", "text": "/КРОСС/ 29-годишната Илияна Христова от вчера е включена в списъка на чакащите пациенти за белодробна трансплантация на Евротрансплант. Това е резултат от подписаното в края на януари 2019 г. споразумение между България и Виенската многопрофилна болница. До настъпването на донорска ситуация здравословното състояние на Илияна ще бъде проследявано от белодробните специалисти на ВМА.Освен Илияна още един български гражданин беше във Виена за извършване оценка на здравословното състояние. На този етап той не е включен в листата на Евротрансплант поради наличие на контраиндикация.През месец юли предстои още двама пациенти, включени в българската листа на чакащите за белодробна трансплантация, да заминат за консултация с австрийските медици.По линия на сключеното споразумение между Министерството на здравеопазването и Виенската многопрофилна болница наш медицински екип вече премина краткосрочно обучение в медицинската академия в Австрия. Предстои 6-месечно обучение във Виена на два български медицински екипа за осъществяване на белодробни трансплантации и следтрансплантационно проследяване.Общо 17 са българските пациенти, които очакват трансплантация на бял дроб. В момента специалисти от ВМА продължават да извършват преоценка на състоянието им.  ", "date": "2019.06.13", "title": "29-годишна е включена в списъка на Евротрансплант"}
{"url": "http://www.cross.bg/hora-tyristi-mestnite-1606661.html", "text": "/КРОСС/ Едно малко градче в Тибет преживя промяна, благодарение на която привлича туристи от цял свят.Градчето Кона - откъснато от света и забравено от всички. На 400 км от столицата на Тибет Лхаса и близо до границата с Индия и Бутан. Със 140 жители, едва свързващи двата края. Повечето принадлежат на едно от най-малките етнически малцинства в Китай - монба. Всичко се променя преди три години, благодарение на програма, финансирана от местните власти. Целта е градчето да се превърне в модерно привлекателно за туристи място.След обновяването на жилищата и снабдяването им с всички удобства, много хора ги превръщат в къщи за гости или чайни.Бодор, кмет на община Кона: При планирането и при изпълнението на на проекта, ние запазихме обичаите и културните особености на етническото малцинство Монба, особено в стила на домовете им.Новите възможности привличат обратно в града много млади хора, напуснали го заради липсата на каквито и да било хоризонти пред тях преди. Но сега е друго.Все по-големият брой туристи, идващи тук, радва местните хора. Годишно от къща за гости се печелят по около 7000 долара, което за този район, си е печеливш бизнес. ", "date": "2019.06.13", "title": "Туристите донесоха нов живот за малко градче в Тибет​ "}
{"url": "http://www.cross.bg/kaliakriya-plastmasovite-kompleksa-1606676.html", "text": "/КРОСС/ Тази година, ваканционен комплекс \"Калиакрия\" намалява използването на пластмасови изделия за еднократна употреба  до 95%. Амбицията е в следващите две години да се премахне напълно използването на такива изделия, което е в унисон и със забраната, приета от Европейския парламент през март тази година.Справянето с пластмасовите изделия за еднократна употреба е следващият етап в хармоничното развитие на комплекса в унисон с природата. Само един пример -  досега в \"Калиакрия\" са употребявани около 120 000 пластмасови чаши на сезон. Това се дължи отчасти и на законови регулации, според които трябва да се използват нечупливи съдове на съдовете край двата големи басейна, където има заведения.Ето и мерките, които ще се предприемат от 15 юни:• пластмасовите чаши ще бъдат заменени с био-разградими от картон и/или PLA (произведени от царевично или картофено нишесте)• пластмасовите чинийки се заменят с картонени и/или от BAGASSE (от рециклирана захарна тръстика)•  пластмасовите прибори се заместват с PLA или с такива от пресовани дървесни стърготини• пластмасовите сламки, коктейлни пръчици и др. се заместват c бамбук, хартия или PLA.• всички дейности, свързани с обслужването на комплекса ще използват или изделия за многократна употреба, или био-разградими такива.•  заведенията в комплекса спират да продават минерална вода и безалкохолни напитки в пластмасови бутилки, както и да използват всякакви найлонови торбички\"С грижа за природата\" е мотото на Ваканционен комплекс \"Калиакрия\" от създаването му. Тук работи модерна пречиствателна станция, която преработва отпадните води и след това те се използват за поливане на градините, в които са засадени над 100 вида цветя и растения.\"Калиакрия\" има и собствено био производство на зеленчуци, които са любима част от менюто на трите ресторанта.Ваканционен комплекс \"Калиакрия\" се намира на Северното Черноморие между Каварна и Балчик. Зоната, в която е изграден е извън \"Натура 2000\". В комплекса има 376 апартамента, разделени в 2 хотела, които предлагат съответно услуга \"Нощувка със закуска\" или \"Ол-инклузив\". На територията му има 3 ресторанта, 2 бара и 5 басейна. От миналата година \"Калиакрия\" разполага също и със собствена Конна база. Комплексът работи успешно вече 12 години. ", "date": "2019.06.13", "title": "Без пластмаса за еднократна употреба във Ваканционен комплекс “Калиакрия”"}
{"url": "http://www.cross.bg/teatur-mariya-pyblikata-1606664.html", "text": "/КРОСС/ Най-добрата БГ изпълнителка, според Годишните награди на БГ РАДИО 2019, се отправя на вълнуващи срещи с публиката в общо три български града. Първата е в Античният театър в Пловдив на 9 юли. След това Мария Илиева ще зарадва феновете си в двата морски града Бургас, в Летния театър на 14 юли, и Варна - на 16 юли също в Летния театър. Кулминацията ще бъде на 22 октомври в Зала 1 на НДК, София. Любимката на публиката обещава специално и грандиозно шоу, на което ще представи най-големите си хитове, включени в албума „Всичко - най-доброто от Мария Илиева.\"„Музиката ми ще прозвучи с нови аранжименти, специално създадени от Милен Кукошаров, а групата ми е от 9 души с музикален директор Георги Янев. Подготвяме мащабна мултимедия и много изненади. Ще има гост-изпълнители, с които напоследък редовно споделям сцената, и такива, които ще направят неочаквана поява... Нямам търпение да споделя с публиката всичко това\", казва магнетичната изпълнителка. ", "date": "2019.06.13", "title": "Турнето на Мария Илиева започва от Античния театър в Пловдив "}
{"url": "http://www.cross.bg/zahar-kruvnata-hrani-1606673.html", "text": "/КРОСС/ Симптомите на диабет могат да бъдат контролирани с помощта на здравословна и балансирана диета. Някои храни обаче са особено полезни за регулирането на кръвната захар, пише в. \"Дейли експрес\", позовавайки се на британски експерти.Ден след като съобщи за шведско изследване, според което сокът от броколи помага за контролиране на диабета, в. \"Дейли експрес\" помества препоръките на д-р Сара Брюър. Тя обяснява кои други хранителни продукти допринасят най-съществено за стабилизиране на нивата на кръвната захар. Специалистката препоръчва всеки ден да се консумират между три и пет от посочените храни.Бадемите оказват положителен ефект върху нивата на кръвната захар, засищащи са и могат да се консумират без да доведат до напълняване, имат нисък гликемичен индекс, богати са на протеини, влакна, \"добри\" мазнини и антиоксиданти.Черният шоколад допринася за намаляване на инсулиновата резистентностЧерният шоколад допринася за намаляване на инсулиновата резистентност, при която клетките в тялото не реагират правилно на хормона инсулин - фактор, който в крайна сметка може да доведе до развитието на диабет тип 2.Авокадото е богато на полезни мазнини, сред които мононенаситени мастни киселини. Замяната на част от въглехидратите в храненето с тях съществено подобрява контрола над кръвната захар.Сладките картофи са по-добър вариант от белите за хората с диабет. Ограничаването на приема на храни като бели картофи и бял хляб с висок гликемичен индекс и съдържащи т. нар. \"бързи\" въглехидрати подобрява инсулиновата чувствителност.Канелата съдържа вещества, които повишават секретирането на инсулин от клетките и съответно допринасят за подобрен контрол над диабета.Канелата съдържа вещества, които повишават секретирането на инсулин от клетките и съответно допринасят за подобрен контрол над диабета.Червеното вино е богат източник на антиоксиданти като ресвератрол, които допринасят за намаляване на повишените нива на инсулина при диабет тип 2.Чаят, по-специално зеленият и белият, съдържат антиоксиданти, които повишават инсулиновата чувствителност.Зелените листни зеленчуци като спанак и кейл осигуряват защита срещу свързана с възрастта дегенерация на макулата - честа причина за отслабено зрение при хора с диабет.Отделно зеленчуци като зеле, бобови култури и някои грудкови растения като артишок съдържат вещества, които понижават нивата на кръвната захар. ДобавкиЕлементи като хром и магнезий, които могат да се набавят от храни или под формата на добавки, също допринасят съществено за регулирането на кръвната захар и помагат за предпазване от усложнения, свързани с диабета.Хром съдържат продукти като яйчен жълтък, сирене, плодове и зеленчуци, червено месо, варива, пълнозърнести храни, черен пипер. Отличен източник на магнезий са морските дарове, месото, яйцата, млечните и пълнозърнестите продукти, варивата, ядките, зелените листни зеленчуци. ", "date": "2019.06.13", "title": "Осем храни и напитки за регулиране на кръвната захар "}
{"url": "http://www.cross.bg/kitaii-durveni-nachin-1606667.html", "text": "/КРОСС/ Археолози са открили най-ранното свидетелство за употреба на марихуана - в гробище на 2500 години в западната част на Китай, съобщават АП и Си Ен Ен, позовавайки се на публикация в сп. \"Science Advances\".Канабисът се култивира като насаждение от хилядолетия, но историческите или археологически доказателства, показващи кога хората са започнали да използват растението с най-популярната му днес цел - за \"напушване\", са оскъдни. Находката в планината Памир - в район в близост до границите на Китай, Пакистан и Таджикистан, се явява най-ранното пряко доказателство за употребата на канабис от хора заради психоактивните му свойства.Учени от Китай и Германия са анализирали дървени фрагменти и обгорели камъни, намерени в гробището. Резултатите от анализа са показали следи от тетрахидроканабинол (ТНС) - най-мощното психоактивно вещество в растението.Авторите на проучването допускат, че канабисът е бил използван по време на погребални церемонии, вероятно като начин за общуване с боговете или мъртвите.Малко вероятно е обаче марихуаната да е употребявана по същия начин, както днес. По-вероятно е растението да е било изгаряно като тамян в затворено пространство, за да се отделят пари. Специалисти от изследователския екип от института \"Макс Планк\" обясняват, че канабисът е бил изгарян върху горещи камъни в дървени мангали. \"Това е единственият начин, по който е можело да се пуши канабис преди по-късната поява на тръбната технология\", обясняват специалистите. В гробището са намерени десет дървени мангала. ", "date": "2019.06.13", "title": "Учени откриха в Китай най-древните следи от ритуална употреба на канабис "}
{"url": "http://www.cross.bg/kymchev-sluntzeto-trilistnik-1606666.html", "text": "/КРОСС/ Пловдивски фермер продава „златна ябълка\" за 95 000 евро. Уникалният плод в момента зрее в овощната градина в село Трилистник. След откъсването ще бъде изрисуван от слънцето по специална технология и ще бъде положен в кутия, тип бижу. Тя ще бъде изработена от 18-каратово злато, обясни идеята си Красимир Кумчев. Само поставката, която имитира прочутите яйца на Фаберже, тежи 1,4 кг и според цената на златото в момента излиза 65 000 евро. Отделно от това е изработката.От 14 години наред с традиционното земеделие агробизнесменът изработва бутикови ябълки по патентована технология. Докато зреят на дървото, плодовете се облепят със специални стикери с различни послания и картини, а слънцето дооформя рисунъка. По този начин Красимир Кумчев е произвел бутикови ябълки с изображение на Античния театър, Пловдив 2019, Панаира, лога на фирми, надписи „Обичам те\", \"Господи, колко си хубава\" и т.н.За ВИП подаръци е поставял ябълките, целунати от слънцето, в позлатени кутии, като цената е идвала към 1500 лева. \"Златната ябълка\" от Трилистник ще е единствена в света и ще я притежава една- единствена жена, разказва Кумчев. Надписът ще е на старогръцки и ще гласи „за най-красивата\". Идеята му хрумнала от легендата за Афродита. Когато Ерида подхвърля ябълката на трите богини Афродита, Атина и Хера, казва, че е за най-красивата. Всяка смятала, че е за нея, но станала притежание на Афродита.Красимир Кумчев е един от крупните фермери в Пловдивско. Гледа 700 декара в землищата на Трилистник и Гелеменово край Пазарджик, от които 450 дка овошки и 250 дка зеленчукови култури. Освен технологията за бутиковите ябълки е патентовал и формула за справедливо изчисление на субсидиите в селското стопанство. ", "date": "2019.06.13", "title": " Пловдивски фермер продава \"златна ябълка\" за 95 000 евро като яйце на Фаберже"}
{"url": "http://www.cross.bg/hari-megan-afrika-1606682.html", "text": "/КРОСС/ Меган Маркъл и принц Хари ще пътуват до Африка през есента. Целта им е да продължат хуманитарната дейност на принцеса Даяна.На пътешествието възнамеряват да вземат и сина си, Арчи, макар че той е все още едва на месец и няколко дни. Все пак се очаква, че до старта на обиколката, той ще е малко по-голям, пише People.Херцогът и херцогинята на Съсекс ще посетят държавите Ангола, Малави и Южна Африка. Понастоящем кралските съветници проучват ситуацията в Ангола, за да се уверят дали ще бъде безопасно за Меган и Арчи да придружат принц Хари там.По принцип планът на Хари и Меган е да живеят поне шест месеца в Африка за близките 2-3 години и да направят максималното за продължаване дейността на принцеса Даяна в тези райони. Хари многократно е подчертавал колко много държи на делото на майка си. А сега въвлича и съпругата си в това начинание. Двамата са решили да се фокусират върху въпроси, свързани с околната среда и образованието в посочените държави. ", "date": "2019.06.13", "title": "Меган и Хари ще пътуват за Африка с бебето"}
{"url": "http://www.cross.bg/ivanov-vasil-nova-1606683.html", "text": "/КРОСС/ Нов проект за журналистически разследвания ще предложи Нова телевизия през есенния телевизионен сезон. От септември зрителите отново ще имат възможност да проследят как журналистът Васил Иванов разобличава престъпни схеми за корупция, кражби и измами. Той се завръща в Нова телевизия с подписан авторски договор, след личната покана на собственика на \"Адванс Медия Груп\" Кирил Домусчиев, съобщиха от медията.Васил Иванов е един от най-силните разследващи журналисти в последните 14 години в българския ефир. За този период той е автор на емблематични разкрития, допълват от NOVA. В неговите репортажи са уличени редица висши държавни и общински чиновници в корупция и други злоупотреби с власт. Както те, така и десетки кметове и директори на агенции, разследвани от Васил Иванов, губят постовете си. В последствие много от тях са осъдени. Като разследващ журналист в Нова телевизия, Иванов разкри и показа още десетки порочни и престъпни схеми. Зрителите помнят как бе прехвърлен на негово име бронираният служебен автомобил на Главния прокурор, с което журналистът доказа системни нарушения на някои от нотариусите. До напускането му на медията през 2017 г., той ръководи сформирания от него разследващ екип.Заради работата си, Васил Иванов многократно е бил обект на заплахи и посегателства. През 2006 година бе взривено жилището му с бомба, чиято мощност е 1 кг тротилов еквивалент.Към екипа на новия проект се присъединява и още един разследващ журналист - репортерът на NOVA и TrafficNews.bg Тина Ивайлова. Тя става част от семейството на NOVA през 2012 година, където разплита различни криминални казуси. След нейното разследване за купуване на гласове на местните избори през 2015 година има задържани и осъдени. \"Ало\" измамници също се изправиха пред съда, след като Тина Ивайлова внедри екип на медията в престъпната мрежа. Един от последните случаи, по чийто следи тръгна, е за двама братя с луксозни автомобили, които само по документи са незрящи. ", "date": "2019.06.13", "title": " Васил Иванов се завръща в Нова телевизия "}
{"url": "http://www.cross.bg/kryshi-stresa-obshtestveni-1606669.html", "text": "/КРОСС/ Дизайнерско студио разположи на стратегически места в Ню Йорк обществени боксови круши, така че гражданите да могат да прогонят стреса си, пише в. \"Метро\".Уредите са с формата на жълти възглавници и на тях е изписано: \"Обществена боксова круша. Използването й е на ваш риск. Здравословно място за загърбване на вашите тегоби\".В социалните мрежи веднага се появиха добри отзиви за новата придобивка. В един от форумите нюйоркчанин писа, че успешно си е излял злобата, породена от съграждани, които не си почистват изпражненията на кучетата, от нахалните типове, които спират на входа на метрото, за да си говорят по смартфона.Друг потребител използвал боксовите круши, след като платил високия си наем и по този начин малко му олекнало. ", "date": "2019.06.13", "title": "В Ню Йорк инсталираха обществени боксови круши за прогонване на стреса "}
{"url": "http://www.cross.bg/mestan-lyutvi-deloto-1606689.html", "text": "/КРОСС/ Удължен е срокът на разследване на катастрофата с лидера на партия ДОСТ Лютви Местан, при която загина 6-месечно бебе. Това съобщи говорителят на окръжната прокуратура в Кърджали Димитрина Делчева.Причината за удължаването с още два месеца е, че все още вещите лица не са изготвили назначената по делото автотехническа експертиза.„На този етап единственият обвиняем по делото е Лютви Местан\", допълни Делчева.Политикът беше участник в катастрофа на пътя за „Маказа\". Според прокуратурата, докато управлявал колата си, Местан е отнел предимството на друг автомобил и последвал сблъсък. В другата кола пътувало семейство с две деца. При инцидента почина 6-месечно бебе, а родителите му пострадаха. ", "date": "2019.06.13", "title": "Удължават разследването на катастрофата с Лютви Местан"}
{"url": "http://www.cross.bg/konservativnata-ministur-boris-1606687.html", "text": "/КРОСС/ Борис Джонсън спечели първия кръг от гласуването за наследник на Тереза Мей на председателския пост в Консервативната партия, съобщиха Франс прес и BBC.Бившият външен министър, подкрепящ излизането на страната от ЕС, получи 114 от 313 гласа, подадени в тайно гласуване от депутатите на Консервативната партия в Камарата на общините.След него се наредиха външният министър Джереми Хънт и министърът на околната среда Майкъл Гоув.След вота кръгът на кандидатите се стесни от 10 на 7. ", "date": "2019.06.13", "title": "Борис Джонсън печели първия кръг от гласуването за наследник на Тереза Мей"}
{"url": "http://www.cross.bg/samokov-deiistviya-poboii-1606688.html", "text": "/КРОСС/Разследват прокурор от Самоков за нанасяне на побой на свидетелка, съобщиха то пресцентъра на прокуратурата.На 12 юни 2019 г. по повод подаден сигнал на телефон 112 е започнало досъдебно производство за извършени хулигански действия, отличаващи се с изключителен цинизъм. Разследването се провежда от следовател при СО-СГП под надзора на Софийска градска прокуратура (СГП).До момента е било установено, че на 12 юни 2019 г. на паркинг в гр. Самоков прокурор в Района прокуратура - Самоков е извършил хулигански действия и нанесъл побой на свидетелката Д.Г. Пострадалата е настанена в лечебно заведение.Магистратът е призован на 17 юни 2019 г. за привличане към наказателна отговорност и разпит в качеството на обвиняем.Към настоящия момент са извършени първоначалните процесуално-следствени действия и разследването по случая продължава. ", "date": "2019.06.13", "title": "Разследват прокурор от Самоков за нанасяне на побой на свидетелка"}
{"url": "http://www.cross.bg/rymunski-vinetki-hilyadi-1606692.html", "text": "/КРОСС/ От 17 декември 2018 г. до началото на месец юни тази година са продадени повече от 184 хиляди електронни винетки на автомобили с румънска регистрация. От тях над 122 хиляди са за леки автомобили и над 62 хиляди - за тежкотоварни над 3.5 тона.Това стана ясно по време на днешната инспекция на министъра на регионалното развитие и благоустройството Петя Аврамова на Дунав мост при Русе.Тя провери работата на служителите на Националното тол управление на входа от Румъния и се информира за функционирането на електронната система за таксуване в региона.Общата стойност на продадените електронни винетки на румънски автомобили възлиза на над 4,7 млн. лв., което нарежда Румъния на второ място сред чуждестранните шофьори по продажби на е-винетки. Преди нея е Турция, стана ясно още на инспекцията.От февруари до началото на юни тази година инспекторите на Националното тол управление са проверили 15 520 румънски граждани, като са наложени 612 компенсаторни такси.Служителите на ГКПП „Дунав мост\" в гр. Русе информираха министър Аврамова, че румънските водачи предпочитат да купуват винетки от терминали за самотаксуване. За улеснение на пътуващите на пункта работят 4 терминала и двe гишета за продажба на е-винетки, на които може да се плати и в брой.В почивните дни с интензивен трафик се организират дежурства на служители на Национално тол управление, говорещи румънски език, които раздават информационни брошури на влизане в България.„Със започването на летния сезон продажбите на електронни винетки ще се увеличават. Данните показват, че през миналата година Румъния заема първо място сред чуждестранните пазари по брой туристически посещения в България - 1 377 009, като спрямо 2017-та година се отчита ръст от 20,9%\", коментира министърът на регионалното развитие и благоустройството Петя Аврамова. Тя подчерта, че особено през лятото в Балчик, Албена, Златни пясъци, к. к. „Св. Св. Константин и Елена\" и Слънчев бряг традиционно идват много румънски гости, затова е добре водачите да използват всички канали за купуване на електронни винетки, като най-удобно е това да бъде направено през интернет - от сайтовете www.bgtoll.bg, www.vinetki.bg и www.А1.bg. ", "date": "2019.06.13", "title": "Над 184 хиляди е-винетки са продадени на румънски автомобили досега"}
{"url": "http://www.cross.bg/byudzheta-velikobritaniya-stranata-1606680.html", "text": "/КРОСС/ Европейският съюз може да предаде Великобритания на Европейския съд, ако Лондон не изплати дълговете си към бюджета на ЕС. Това заяви днес еврокомисарят по бюджета Гюнтер Йотингер, цитиран от БТА.Той отбеляза, че правителството на премиера Тереза Мей се е съгласило за погасяването на задълженията. По неговите думи, който и да наследи подалата оставка Мей, би следвало да изпълни даденото обещание. Йотингер настоя, че във взаимоотношенията между ЕС и британската страна следва да има последователност.ЕК вчера съобщи, че ако Великобритания напусне ЕС без договор, изплащането на задълженията към бюджета ще бъде сред трите основни открити въпроса преди да се пристъпи към преговори за бъдещите отношения. Другите два въпроса са свързани с правата на гражданите на ЕС, заселили се във Великобритания преди оттеглянето на страната от Общността, и прилагането на споразумението между Лондон и Дъблин за ирландската граница.В последните дни кандидатът за следващ председател на британската Консервативна партия Борис Джонсън заплаши, че страната му няма да плати дължимите 40-45 милиарда евро към бюджета на ЕС.Вчера фаворитът за поста на Мей - Борси Джонсън обеща да изведе страната от Европейския съюз на 31 октомври - със сделка или без, като предупреди разединената си Консервативна партия, че \"забавянето означава поражение\". Също така отрече, че целта му е твърд Брекзит - развод с ЕС без сделка. ", "date": "2019.06.13", "title": "ЕС се закани да съди Великобритания, ако не плати дължимите €40-45 млрд."}
{"url": "http://www.cross.bg/gryziya-mitropolit-lilyashvili-1606690.html", "text": "/КРОСС/ В Синодалната палата  се състоя среща между патриарх Неофит и Тамара Лилуашвили - посланик на Грузия у нас, съобщиха от Българската патриаршия.В срещата участваха също Ловчанският митрополит Гавриил, Русенският митрополит Наум и Видинският митрополит Даниил, както и Мелнишкият епископ Герасим, който е главен секретар на Светия синод.Посланик Лилуашвили благодари на Българската православна църква за традиционно добрите взаимоотношения с посолството на Грузия, както и за подкрепата в работата на посолството.Повдигнат бе и въпросът за общата история на Бачковския манастир, построен от двама братя грузинци. \"За нас Бачковският манастир не е свързан само с българското православие, но и с Грузинската църква\", каза митрополит Наум, като допълни, че когато епископи и митрополити на Грузинската православна църква посещават България, винаги посещават и Светата обител, за да се поклонят на чудотворната икона на Майката Божия. \"Стараем се да бъдем много активни по отношение на увеличаването на религиозния туризъм, който е особено интересен за грузинските граждани, както и да увеличим туризма на българи в Грузия, които могат да се поклонят на светините в страната\", заяви посланик Тамуна Лилуашвили.Ловчанският митрополит Гавриил сподели за свое посещение в Грузия, като отбеляза, че впечатление правят многото светини, притежавани от Грузинската православна църква, които са и утеха за православните християни не само в страната, но и в останалите Поместни църкви. Посланик Лилуашвили сподели на патриарх Неофит и за инициатива на посолството на Грузия у нас, която е за популяризиране на нейната страна. Като последната инициатива е покана на журналисти от българските медии да посетят страната и да споделят свои впечатления в материали и публикации.Срещата е завършила с благопожелания за бъдещи успехи, дръзновение в работата и за надежди за реализирането на съвместни дейности и проекти. ", "date": "2019.06.13", "title": "Патриарх Неофит се срещна с посланика на Грузия у нас "}
{"url": "http://www.cross.bg/operator-gdbop-gryp-1606694.html", "text": "/КРОСС/ Заради драстично нарушаване на авторските и сродни права на две национални телевизии и с разрешение на Районния съд в Бургас полиция претърсва и изземва компютри, техника и документи от офисите на кабелния оператор „RN медия груп\". Действията се извършват под наблюдението на прокуратурата и служители от „Киберсигурност\" към ГДБОП с логистичната подкрепа на Европол, НАП и КРС.В 10 часа тази сутрин, малко преди новинарската емисия на бургаския кабелен оператор, районен прокурор, полиция и служители на ГДБОП започнаха претърсване в централния офис на телевизия RN и абонатна станция.Срещу кабелния оператор е образувано досъдебно производство още през септември миналата година, каза говорителят на Апелативната прокуратура Йовита Григорова.„Случаят касае драстични нарушения на авторските и сродни права на две национални телевизии. Налице са доказателства за причиняване на значителни финансови щети в размер на няколко милиона лева. Тепърва предстоят назначаването на сложни експертизи, които ще установят конкретния размер на причинените щети. Възможно е да се стигне и до по-тежка квалификация на извършеното престъпление\", отбеляза тя.В отговор собственикът на „RN медия груп\" Георги Стоянов заяви: „bTV и Nova сами са избрали да бъдат със статут „must carry\", т.е. да бъдат задължителни за разпространение от всички видове телевизионни платформи. При условие, че те са задължителни, няма как да бъдат и платени\".Утре от ВКП се очаква да оповести още данни по този случай. ", "date": "2019.06.13", "title": " ГДБОП конфискува техника и документи от бургаски кабелен оператор"}
{"url": "http://www.cross.bg/sofiya-bratislava-sedalishte-1606693.html", "text": "/КРОСС/ Братислава е новото седалище на Европейския орган по труда - това реши днес Съветът по заетост, социална политика, здравеопазване и потребителски въпроси.15 от общо 28 гласа получи столицата на Словакия на заседанието на Съвета в Люксембург. В надпреварата участваха още три европейски столици - София, Рига и Никозия. Никозия взе 7 гласа, а София и Рига - по 3. Еврокомисарят по заетостта Мариан Тейсен съобщи, че агенцията ще заработи от октомври първоначално в Брюксел, докато се премести в новото си седалище.Говорителката на ЕК Мина Андреева поздрави победителите: „Поздравления за Словакия от Европейската комисия, след като тази сутрин страните-членки решиха, че Братислава ще бъде седалище на Европейския орган по труда. Тази нова агенция ще гарантира, че европейските правила за трудовата мобилност са в сила и действат справедливо, просто и ефективно\".Най-големи очаквания имаше за Никозия, тъй като предложената оферта от нея бе и най-щедрата. Кипър бе единствената държава, която предложи да подслони агенцията безплатно за постоянно, както и да покрие всички разноски, свързани с евентуални допълнителни адаптации на централата.София бе предложила избор между три сгради - „Елипс център\", „Новотел София\" и хотел „Премиер\", както и да покрие наема за първите 18 месеца.Братислава бе заложила наем за предложената сграда, без да споменава суми. В офертата не бе включена информация за условията за поддръжка на зданието. ", "date": "2019.06.13", "title": "Братислава победи в надпреварата за седалище на Европейския орган по труда "}
{"url": "http://www.cross.bg/matros-zheko-dobrev-1606695.html", "text": "/КРОСС/ Старши матрос от военно формирование 38 920 - Варна е починал при изпълнение на служебните си задължения, съобщиха от Министерство на отбраната.kа зенитния полигон на Военновъздушните сили „Шабла\" е починал старши матрос втори клас Жеко Галинов Добрев (на 36 г.) от военно формирование 38 920 - Варна. По време на изпълнение на служебните си задължения старши матрос Жеко Добрев е почувствал неразположение и е припаднал. Незабавно му е оказана първа помощ от медицинските екипи, осигуряващи учението.Въпреки усилията на лекарите, не се е върнал в съзнание и медиците са констатирали смъртта му, като по първоначална информация вероятната причина е инфаркт.Старши матрос втори клас Жеко Галинов Добрев е бил на длъжност минен електротехник във военното формирование 38 920 Варна. На служба в Българската армия е от 11 август 2008 г.Министерството на отбраната изказва съболезнования на семейството и близките на старши матрос Жеко Добрев. Поклон пред паметта му. ", "date": "2019.06.13", "title": "Инфаркт покоси старши матрос при учението на зенитния полигон „Шабла“ "}
{"url": "http://www.cross.bg/dragoman-avtomobili-vklyuchat-1606675.html", "text": "/КРОСС/ „Парад на съветските и руските автомобили\" организира за втора поредна година община Драгоман. Атракцията за автоманиаците ще се проведе на 15.06.2019г. от 12 ч. на Централния градски площад.В събитието ще се включат  Руското посолство и Руският културно - информационен център, като към гостите може да се присъедини и посланика на Русия в България Н.Пр. Анатолий Макаров. В автомобилния форум ще се включат и много клубове от страната с ретро автомобили. За настроението на всички ще се погрижи и група „Грамофон\".", "date": "2019.06.13", "title": "„Парад на съветските и руските автомобили“  ще събере автоманиаците в Драгоман "}
{"url": "http://www.cross.bg/godini-motrisi-sustav-1606677.html", "text": "/КРОСС/ БДЖ преговаря с германската Deutsche Bahn (DB) за закупуването на около 100 употребявани вагона. Това заяви председателят на Съвета на директорите в „Холдинг-БДЖ\" Григори Григоров по време на общественото обсъждане на плана на българските железници за подновяване на подвижния състав.Предвижда се вагоните да бъдат купени до края на 2019 г. като в момента се търси вариант как това да се случи, тъй като DB „едва ли ще участва в обществена поръчка\". Вагоните са 15-годишни, повече от 2.5 пъти по-млади от нашия подвижен състав, поддържани са по всички немски стандарти и са съвместими със системата в БДЖ.Нов подвижен състав до 2023 г.В плановете на дружеството влиза обявяване на обществена поръчка за нов подвижен състав с капацитет от 4000 седящи места преди края на 2019 г. По думите на Григоров до края на лятото ще се сформира работна група, която ще даде яснота по основните параметри на поръчката. Все още не се знае в каква конфигурация ще бъдат тези 4000 седящи места. Част от неправителствените организации, които участваха на общественото обсъждане, изразиха мнение, че те не трябва да бъдат само мотриси, а да бъдат разделени според различните маршрути и нужди на железницата. По думите на Григори Григоров за дългите направления са по-подходящи вагони, а за средните - мотриси.„Цента на едно седящо място е около 25 хил. евро, а цялата сума за новия подвижен състава е около 100 млн. евро\", уточни Григоров. „Те могат да бъдат конфигурирани в различни варианти - мотриси, вагони, „пуш-пул\" влакове\", допълни той. Инвестицията няма да бъда направена наведнъж, а ще бъде разсрочена в рамките на 7 години, за да не се затруднява финансовото състояние на БДЖ, обясниха от дружеството.Още ремонтиОсвен това от БДЖ обясниха, че до 2030 г. планират поетапна подмяна на електрическите мотриси Siemens, за чийто ремонт в момента се водят преговори с румънското поделение на „Алстром\" и с унгарската „Щадлер\". Целта на ремонта на 46-те мотрисни влака е да се обезпечи движението по крайградските линии през следващите 12-13 години. Компаниите трябва да изпратят офертите си до 23 юли. Процедурата стартира през януари 2017 г., но и до сега няма избран изпълнител, който да ремонтира 46-те дизелови и електрически мотриси. Според параметрите на поръчката изпълнителят ще получи 137 млн. лв. без ДДС, а договорът ще е със срок от пет години.Търгът бе съпроводен от доста скандали - още при първото подаване на заявления срокът бе удължен заради подадена жалба от „Жп тракция-София\". Компанията е регистрирана година по-рано - през 2016 г., с капитал от 10 лв. От „Гражданска инициатива за обществен и релсов транспорт\" алармираха за нередности и поискаха преразглеждане на условията, но тогавашният служебен министър на транспорта Христо Алексиев (в кабинета на Огнян Герджиков) не предприе нищо. Според експерти, цитирани от „Биволъ\", стойността на търга е твърде висока.От БДЖ заявиха, че до края на следващия месец ще публикуват търг за капиталов ремонт на 30 локомотива „Шкода\". Модернизацията на един локомотив струва между 700 хил. и 1 млн. евро. В момента БДЖ води технически консултации с производителя, за да се заложат най-добрите решения, включващи модернизация на локомотивите и възможност за увеличаване на максималната скорост от 130 км/ч до 160 км/ч.„Ние разполагаме с около 70-80 такива вагона на средна възраст от 40-45 години, които до сега са се ремонтирали изцяло в компанията. Те вече са стигнали до необходимост от капиталов ремонт, който БДЖ няма как да осъществи поради техническа невъзможност\", обясни председателят на Съвета на директорите в „Холдинг-БДЖ\". Предвижда се ремонтите на 30-те локомотива да се случат в рамките на максимум 2 години. ", "date": "2019.06.13", "title": "БДЖ ще разчита на употребявани вагони от Deutsche Bahn"}
{"url": "http://www.cross.bg/kumpingyvane-svobodnoto-mesta-1606674.html", "text": "/КРОСС/ Депутатите разрешиха свободното къмпингуване извън охраняемите плажове и определените зони на къмпинг, но само при спазване на определени правила, а нарушителите ще подлежат на глоби, които ще влязат в сила една година след определянето на местата за къмпингуване.Правилата ще бъдат описани в специална наредба, която предстои да се изготви, обясни вносителят на промените Искрен Веселинов от ВМРО.\"Искаме да определим места, които най-малкото да имат елементарни хигиенни изисквания. Трябва да се знае кой носи отговорност след края на сезона, кой почиства и, ако някой не си е изпълнил своите задължения, да има санкции\", коментира Александър Ненков от ГЕРБ, цитиран от bTV.Като пример той посочи южната ни съседка Гърция, където е забранено камперите да се паркират на произволни места.Санкциите при нарушаване на правилата за къмпингуване у нас са между 500 и 3000 лв. ", "date": "2019.06.13", "title": "Разрешиха свободното къмпингуване, но при определени правила"}
{"url": "http://www.cross.bg/otpysk-grizhi-rodnini-1606679.html", "text": "/КРОСС/ Съветът на ЕС прие днес правила за равновесието между професионалния и личния живот на родителите и хората, полагащи грижи. Целта е да се увеличи участието на жените на пазара на труда, използването на отпуск по семейни причини и гъвкави схеми на работа.Новите правила предвиждат възможности работниците да получават отпуск за грижи за роднини. Родителите и хората, полагащи грижи, ще могат по-добре да съчетават професионалния и личния си живот, а дружествата ще се възползват от по-мотивирани работници, пише в съобщението.Предвижда се бащата или вторият родител да може да ползва най-малко 10 работни дни отпуск около раждането на дете. Тези дни ще бъдат платени както отпуска по майчинство. Правото на отпуск по бащинство не подлежи на изискване за натрупан стаж. Заплащането на отпуска по бащинство може да бъде обвързано с изискване за шест месеца натрупан стаж. Държавите в ЕС с по-щедри системи за родителски отпуск ще могат да запазят настоящите си национални разпоредби.Въвежда се право на четири месеца родителски отпуск, от които половината не подлежат на прехвърляне между родителите и са платени. Равнището на заплащане и възрастовата граница на детето ще бъдат определени от държавите в ЕС.ЕС предвижда работещите, които полагат грижи за роднини, да ползват пет работни дни годишно отпуск. Държавите могат да използват различен срок, могат да дават отпуск за всеки случай поотделно или да въвеждат допълнителни условия за упражняването на това право. ", "date": "2019.06.13", "title": "ЕС въвежда допълнителни възможности за отпуск на родители и при грижи за болни роднини"}
{"url": "http://www.cross.bg/natzionalniya-suyuz-direktor-1606681.html", "text": "/КРОСС/ Директорът на националния стадион \"Васил Левски\" Георги Кузев е бил освободен от длъжност. Това съобщиха от Министерството на младежта и спорта, цитирани от bTV.За сега мотив за уволнението не се съобщава.Решени ето идва дни след загубата на националния отбор по футбол от Косово в мача от европейските квалификации. След срещата президентът на Българския футболен съюз Борислав Михайлов избегна среща с журналисти, качвайки се в джип, който премина през лекоатлетическата писта. По този начин покритието на пистата се разрушава, което затруднява тренировките и участието в състезания на лекоатлетите.Георги Кузев придружаваше Михайлов през трибуните след мача. Той зае поста през 2013 г., а преди това работеше в Българския футболен съюз като директор на търговския отдел и отговаряше за маркетинга и рекламата. Преди него директор на стадиона беше Антон Попов. ", "date": "2019.06.13", "title": "Уволниха шефа на националния стадион \"Васил Левски\""}
{"url": "http://www.cross.bg/nad-kilograma-narkotitzi-sa-izzeti-pri-spetzoperatziya-na-sdvr-1606672.html", "text": "/КРОСС/В хода на проведена на 10 юни полицейска операция по противодействие на престъпления, свързани с наркотични вещества, служители от сектор „Наркотици\" задържали 50-годишен мъж. Действията са осъществени  малко преди обяд, в кв. „Филиповци\". При последвалите оглед и претърсване в обитаваното от него жилище, полицаите намерили и иззели множество различни на вид опаковки, съдържащи таблетки, тревиста маса и прахообразно вещество, колби, пресовъчна машина, електронна везна, оръжие и боеприпаси. От изготвената експертна справка на част от намереното е установено, че иззетите вещества са 10317.89 грама амфетамин, 9.84 грама коноп и 34.80 грама хашиш. Предстои изследване и на останалите вещества.След доклад на събраните материали в Софийска градска прокуратура, задържаният е привлечен като обвиняем за престъпление по чл. 354 а от НК. Наложена му е мярка за неотклонение „задържане под стража\" за срок до 72 часа. ", "date": "2019.06.13", "title": "Над 10 килограма наркотици са иззети при спецоперация на СДВР "}
{"url": "http://www.cross.bg/-momenta-proychvaniya-1606684.html", "text": "/КРОСС/ Министерството на регионалното развитие и благоустройството получи покана да е бенефициент по Оперативна програма „Околна среда 2014-2020\" за изготвяне на още шест регионални прединвестиционни проучвания. Това стана възможно след като всички общини в областите Велико Търново, Габрово, Плевен, Софийска област, Търговище и Хасково станаха членове на областните асоциации по ВиК и услугите във всяка от тях се предоставят от едно водоснабдително дружество. Изработването на РПИП е условие за получаване на европейско финансиране за доизграждане и модернизация на ВиК инфраструктурата в съответните територии.Към момента по проект „Подкрепа регионалното инвестиционно планиране в отрасъл ВиК\" МРРБ е изготвило 14 регионални прединвестиционни проучвания за териториите на областите Бургас, Сливен, Шумен, Варна, Добрич, Силистра, Русе, Пловдив, Кърджали, Ямбол, Стара Загора, Перник, Видин и Враца. ВиК операторите подадоха проектните си предложения към Управляващия орган на ОПОС 2014-2020 и се очаква подписване на договорите, с които ще се финансира строителството на водопроводи, канализация и пречиствателни станции.През миналия програмен период пилотно беше изготвено регионално прединвестиционно проучване за територията на Смолян, към момента е подписан договор между ВиК дружеството и ОПОС 2014-2020 за безвъзмездна финансова помощ. Проектът вече се изпълнява. Отделно, Столична община е възложител на РПИП за територията на София град.Имайки предвид, че инфраструктурата в страната се нуждае от огромни инвестиции, изчислени на близо 12 млрд. лв., както и че подобни средства не могат да бъдат осигурени от цените на ВиК услугите, без да се надвиши прагът на социална поносимост, е от съществено значение доизграждането на системите да стане с максимално включване на грантови средства от фондовете на ЕС. Условие за финансиране на инфраструктура от европейските фондове е да има висока степен на ефективност в отрасъла, което предполага услугата да бъде използвана от голям брой потребители.Към момента потенциални бенефициенти по ОПОС 2014-2020 са 22 административни области в страната. В областите Благоевград, Кюстендил, Ловеч, Монтана, Пазарджик и Разград има общини, които отказват да станат членове на областните асоциации по ВиК, с което се лишават от възможността за подмяна и доизграждане на инфраструктурата с европейски средства. Така задължителната инфраструктура ще трябва да се финансира чрез цената на услугите.    ", "date": "2019.06.13", "title": "МРРБ ще изготви 6 нови регионални прединвестиционни проучвания за консолидирани територии"}
{"url": "http://www.cross.bg/radev-borisov-boiiko-1606678.html", "text": "/КРОСС/ Президентът Радев можеше две години да говори срещу Слави Трифонов, но не съм го чул да се обади. Така премиерът Бойко Борисов коментира днешното изказване на държавния глава Румен Радев, че намаляването на партийните субсидии ще задуши опозиционните партии. Министър-председателят говори пред журналисти по време на международното военно учение \"Шабла 2019\".Местният вот е чак октомври. Президентът можеше две години да говори срещу Слави Трифонов, но не съм го чул да се обади\", каза Борисов.В същото време премиерът се похвали, че днес държавният глава му е честитил рождения ден. Визитата до Унгария им попречила да празнуват с \"фойерверки\" и да бъдат заедно в Шабла, каза още премиерът.По-рано днес президентът Румен Радев заяви, че \"видимо в България управляващите партии нямат нужда от субсидии, те се финансират директно от властта и дори не се крият\". Така той коментира предложението на правителството за намаляване на партийната субсидия от 11 на 1 лев за получен действителен глас от 1 юли до края на годината.Субсидиите касаят най-вече съществуването на опозицията, така че едно такова решение задушава опозицията точно преди местните избори, посочи Радев.Силно се надявам, че партиите ще намерят добър баланс между техните собствени интереси и интересите на обществото, каза държавният глава. Но, според Радев, големият проблем съвсем не е размерът на субсидията, а да има механизъм, който да третира еднакво партиите по отношение на финансирането.Вчера парламентът одобри на първо четене предложеното от правителството намаляване на партийната субсидия от 11 лв. на 1 лев за действителен глас. Премиерът Бойко Борисов, попитан от журналисти за предложението на ДПС за нула лева субсидия за партиите, отговори, че е взето \"правителствено решение за партийните субсидии и то не подлежи на коментар\". Той подчерта, че не предлагат, а са взели правителствено решение. ", "date": "2019.06.13", "title": "Бойко Борисов: Президентът мълча за Слави Трифонов две години "}
{"url": "http://www.cross.bg/preventziya-zdravna-tryda-1606686.html", "text": "/КРОСС/ Законодателни промени в модела на здравноосигурителната система в България и повече инвестиции за здравна превенция и безопасност при работа. Около това се обединиха участниците в конференция на тема „Превенция на здравето - Европейски политики и практики\". Събитието, което се провежда под патронажа и с участието на вицепремиера Марияна Николова, е организирано от Асоциация на индустриалния капитал в България (АИКБ) и „Център за превенция на здравето\".Участие в международния форум взеха председателят на Комисията по труда, социалната и демографска политика д-р Хасан Адемов,  изпълнителният директор на ИА „Главна инспекция по труда\" инж. Румяна Михайлова, заместник областният управител на Пловдив Евелина Апостолова, представителите на Министерство на здравеопазването, Министерство на труда и социалната политика, Български лекарски съюз и над 100 международни и български експерти по здравна превенция.„Българските предприятия са изправени пред редица проблеми и предизвикателства като увеличаващ се дефицит и нарастваща средна възраст на работната сила. На фона на това се наблюдава увеличение на дела на работещите с трайно намалена работоспособност и повишаване на общата заболеваемост, като средно един работник отсъства 8 дни годишно. Днешният работодател съзнава, че здравната превенция и профилактика е и негова отговорност. За да има обаче повече превенция трябва да има законодателни промени и повече средства да бъдат насочени към профилактика, за да не се стига до скъпоструваща и често неуспешна лечебна дейност, както е в момента\", заяви председателят на АИКБ Васил Велев.Утре на специален семинар българските специалисти ще имат възможност да се запознаят в детайли с немския опит по здравна превенция, както и с инструментариума, който използват за подобряване на здравословното състояние на служителите и работниците. ", "date": "2019.06.13", "title": "Повече инвестиции в здравна превенция поискаха експерти по трудова медицина"}
{"url": "http://www.cross.bg/vagoni-zhelyazkov-motrisni-1606685.html", "text": "/КРОСС/ Трябва да се мисли за услугата, за нейната привлекателност спрямо обществото, за нейната устойчивост, дългосрочност и изпълнение на целевите показатели, които БДЖ има пред себе си, за да бъде доставчикът на тази основна услуга по договор с държавата и след 2024 година, когато пазарът ще се либерализира\". Това заяви министърът на транспорта, информационните технологии и съобщенията Росен Желязков по време на провелото се днес обществено обсъждане на тема „Закупуване на нов подвижен състав за нуждите на БДЖ и инвестициите в националната железопътна инфраструктура\". На обсъждането присъстваха и управленските екипи на БДЖ и НКЖИ, представители на синдикалните и работодателските организации, висшите учебни заведения ВТУ „Тодор Каблешков\", Техническият университет София и УНСС,  неправителствени организации и железопътни експерти. Министър Желязков отбеляза, че националният железопътен превозвач трябва да убеди обществото, че се развива във възходяща тенденция, за да запази единствената и лидерска позиция в пътническите превози.По време на събитието стана ясно, че се очаква до края на годината да стартира процедура за закупуване на около 15 броя мотрисни влакове за средни разстояния, както и за доставка на 30 до 50 броя нови вагона. По разчети така ще бъдат осигурени над 4 000 места за пътуване на средни и дълги разстояния. По първоначални проучвания доставката може да се осъществи най-рано в средата на 2023 г. Индикативната стойност на инвестицията е за малко над 100 млн. евро и е планирана по начин, който няма да затрудни финансовото състояние на дружеството.Паралелно се работи и по програма за модернизация и ремонт на наличните локомотиви, вагони и мотрисни влакове. Вече се водят разговори с производителя на локомотивите „Шкода\" и възможността за тяхната модернизация, която ще доведе до увеличение на максималната скорост за движение до 160 км/ч, както и експлоатационната им годност с 20 години. В процес е процедура за капиталов ремонт на наличните мотрисни влакове.Също така се водят преговори с Дойче Бан (DB) за закупуването на около 100 броя вагони, експлоатирани и поддържани от немските железници. По първоначални изчисления, необходимата инвестиция ще бъде по-ниска от тази за реновирането и модернизирането на собствените вагони, а тяхната доставка може да бъде изпълнена в рамките на една година.В рамките на общественото обсъждане беше представена инвестиционната програма на Национална компания „Железопътна инфраструктура\" в перспектива до 2030 г., като дотогава 50 % от цялата железопътна мрежа ще бъде модернизирана.   ", "date": "2019.06.13", "title": "Министър Желязков:  БДЖ трябва да е доставчик на услуга и след 2024 г."}
{"url": "http://www.cross.bg/zayavi-rymen-radev-1606671.html", "text": "/КРОСС/ За разлика от други политици аз не „изнасям\" българските проблеми отвъд граница. Подкрепям добрите намерения на правителството, но при изхарчени огромни национални и европейски средства резултатите са далеч от възможното и очакваното като обем и най-вече като качество. Това заяви държавният глава Румен Радев в отговор на журналистически въпрос за изказване на министър-председателя, според когото президентът „промотирал\" в чужбина работата на правителството. „Някога да сте ме чули в чужбина да говоря нещо лошо за България и за българското правителство?\", попита Румен Радев и заяви, че „ако някой разчита в това одобрение към българското правителство, греши\".  Президентът беше категоричен, че налагането  на вето на промените в Закона за държавната собственост и последвалото сезиране на Конституционния съд не касае процеса на изграждане на национални обекти като автомагистрали, скоростни пътища, пристанища, газопроводи, ж.п. линии и т.н. „За тях отдавна си има ясна законова процедура за ускорено отчуждаване и предварително изпълнение и те изобщо не попадат в това вето и сезиране\", заяви президентът и призова управляващите да правят разлика между национални обекти и обекти с национално значение. „Ако техните юристи не могат да им го обяснят, да си наемат други\", заяви Румен Радев.„Напълно разбирам, че премиерът е зает и няма време да чете Конституцията и законите, но това е непростимо за хората около него\", допълни държавният глава. Той посочи, че ако за 10 години магистрала „Хемус\" не е изградена, то не бива сега да се търси вина в президента. Автомагистрала „Хемус\" беше заложена от премиера като приоритет преди 10 години, но колко километра се изградиха и колко километра се отчуждиха оттогава досега, попита Румен Радев. Той апелира за разбиране и отговорно отношение към промените в закона и заяви, че новите законови поправки дават неограничени, безконтролни възможности на правителството без никакви критерии да определя за „обект от национално значение\" каквото си поиска. „Много хора от администрацията, от министерствата на работно ниво търсеха достъп до мен да ме молят да наложа вето, за да предпазя правителството от хаоса, който само създава и от това, че ще бъдат забавени тези проекти като реализация\", допълни президентът. В отговор на въпрос за липсата на напредък при дебатите в Смесената комисия между България и Република Северна Македония по отношение на личността на големия български революционер Гоце Делчев държавният глава припомни, че вече е изразил позицията си в изказването си на Петербургския международен форум. Тогава Румен Радев цитира думи на  Гоце Делчев, който заявява, че разбира света „единствено като поле за културно съревнование между народите\".  Според президента Двустранният договор за добросъседство с Република Северна Македония в момента все още има характер на „декларация\" и се нуждае от промяна. Президентът отново призова актуализираната версия на Двустранния договор за приятелство и добросъседство да залегне в правните задължения на Република Северна Македония в процеса  по присъединяването й към ЕС.Пак във фокуса са проблемите на партиите, а не проблемите на обществото. Силно се надявам, че партиите ще намерят добър баланс между техните собствени интереси и интересите на обществото, заяви Румен Радев в отговор на въпрос за намаляването на размера на държавната субсидия за партиите. Според президента големият проблем съвсем не е размерът на субсидията, а да има механизъм, който да третира еднакво партиите по отношение на финансирането. „Виждате, че в България управляващите партии нямат нужда от субсидии, те се финансират директно от властта и го правят по начин, по който дори не се и крият\", заяви държавният глава и посочи, че субсидиите касаят най-вече съществуването на опозиционни партии, така че едно такова решение задушава опозицията точно преди местните избори.В отговор на въпрос за процесите в БСП президентът посочи, че България не трябва да остава без политическа опозиция, защото това ще бъде пагубно за демокрацията.  ", "date": "2019.06.13", "title": "Президентът Радев: Резултатите на правителството са далеч от възможното и очакваното"}
{"url": "http://www.cross.bg/tyrtziya-sistemi-erdogan-1606650.html", "text": "/КРОСС/ Турция вече е купила руските ракетни системи С-400 и сделката е приключена. Това отново подчерта турският президент Реджеп Ердоган в реч пред парламентарната група на Партията на справедливостта и развитието.Президентът Реджеп Тайип Ердоган подчерта също, че Русия е предложила на Турция изгодна цена и възможността на съвместно производство, за което Анкара настояваше. В изказването си вчера вечерта турският лидер заяви:\"Първо, Турция, забележете какво казвам, не ще закупи, а вече закупи отбранителните системи С-400. Въпросът е приключен. Да се надяваме, другия месец системите ще бъдат предадени на страната ни. Това не са нападателни, а отбранителни системи. Поискахме ли такива системи от Америка? Поискахме. Дадоха ли ни? Не, Конгресът не одобри. Това започна от мандата на г-н Обама насам\".Турският държавен глава беше категоричен по повод американските заплахи, че Анкара ще бъде отстранена от програмата за самолетите Ф-35, че Турция е не само купувач, но също така и съвместен производител на компоненти за бойните машини. До момента Турция е заплатила около 1 млрд. долара за американските самолети от последно поколение.Реджеп Ердоган отново обвини Съединените щати, че са доставили 10 000 ТИР-а с оръжие и припаси на кюрдските сили в Сирия, които той определи като терористи. Турският лидер предупреди за пореден път, че страната му няма да позволи предприемане на стъпки в Източното Средиземноморие, които накърняват нейните или интересите на кипърските турци. ", "date": "2019.06.13", "title": "Ердоган: Турция вече купи руските С-400, сделката е приключена "}
{"url": "http://www.cross.bg/stydentski-zhena-grad-1606657.html", "text": "/КРОСС/ Полицията в София задържа мъж, влачил с колата си жена в \"Студентски град\". Клипът беше пуснат в социалните мрежи и предизвика бурно обществено недоволство.Източници от МВР обясниха пред \"Хоризонт\" ,че инцидентът е станал по време на спор след катастрофа. Мъжът се е опитал да избяга, а жената се е хванала за автомобила.Задържаният е криминално проявен. ", "date": "2019.06.13", "title": "Задържаха мъж, влачил с колата си жена в \"Студентски град\" "}
{"url": "http://www.cross.bg/zhivotni-sushtiya-podchertava-1606658.html", "text": "/КРОСС/ Мнозинството от месото, което хората ще ядат през 2040 г. няма да идва от заклани животни, сочи доклад, който прогнозира, че 60% ще бъде създавано в лаборатории или ще бъде заменено от растителни продукти, които изглеждат по същия начин и имат същия вкус, пише в. „Гардиън\".Докладът на глобалната консултантска фирма „AT Kearney\", базиран на интервюта с експерти, подчертава тежкото влияние върху околната среда на конвенционалното производство на месо и опасенията на хората за състоянието на животните при индустриалното им отглеждане.„Огромната животновъдна индустрия се смята от мнозина за ненужно зло\", се казва в доклада - „С предимствата на новите веган заместители и създадено в лабораторни условия месо над конвенционалното производство е единствено въпрос на време да се достигне значителен пазарен дял\".Конвенционалната месна индустрия отглежда милиарди животни и е в размер на 1 трилион долара годишно. Но ефектът върху околната среда се подчертава от скорошни научни изследвания - от вредните емисии до унищожаването на диви хабитати за земеделски земи и замърсяване на реки и океани. ", "date": "2019.06.13", "title": "Доклад: По-голямата част от месото към 2040 г. няма да идва от мъртви животни "}
{"url": "http://www.cross.bg/zhelezoputen-nadlez-myastoto-1606663.html", "text": "/КРОСС/ Двама тийнейджъри са пострадали при инцидент в района на железопътен надлез, съобщават от Областната дирекция на МВР в Пазарджик. Те са паднали след откъртване на предпазен парапет от малка височина. С тях е имало и трето дете, което също е паднало, но не е ранено.Сигнал за случилото се е подаден снощи около 21.15 ч. на телефон 112 в РУ-Пазарджик. По първоначални данни група деца от село Мокрище се движели в района на железопътен надлез в селото. Внезапно част от предпазния метален парапет се откъртил от основата и повлякъл след себе си и останалата част от предпазното съоръжение с обща дължина от 27 м, както и трите деца.Незабавно към мястото са изпратени дежурни автопатрули и линейка на „Спешна помощ\". При инцидента са пострадали две момчета на 17 години, които са транспортирани в болница в Пазарджик. Едно от децата е с фрактура на глезена, а другото е било с временна загуба на съзнание, но без опасност за живота.На мястото е извършен оглед, предстои да бъдат изяснени причините, довели до падането на парапета. По случая се води дознание. ", "date": "2019.06.13", "title": "Тийнейджъри пострадаха при инцидент на железопътен надлез "}
{"url": "http://www.cross.bg/lynyov-reagirah-dyma-1606651.html", "text": "/КРОСС/ Вратарят на Зенит Санкт Петербург и руския национален отбор по футбол Андрей Луньов е устроил пиянска свада на летище „Внуково\" в Москва, съобщава Sports.ru. Според предадената информация 27-годишният страж се е сбил със служител.След това Луньов е бил задържан и медицински преглед установил наличието на 0,77 промила алкохол в кръвта му.На него му е съставен протокол за нарушение на реда заради хулиганската проява.\"Може би реагирах рязко, защото изпускахме полета си. Трябваше да платим за багажа, а сътрудникът ни губеше времето. Казах му, че ми е омръзнало. Искахме да си тръгнем и това е, не пречихме на никого. От дума на дума и... реагирах емоционално\", разказа своята версия Луньов пред \"Рен ТВ\".От Зенит обявиха, че за клуба инцидентът е приключен.  ", "date": "2019.06.13", "title": "Почерпен руски национал се сбил на летище в Москва "}
{"url": "http://www.cross.bg/plovdiv-siti-ayto-1606653.html", "text": "/КРОСС/ Автомобили с предназначение в търговията, услугите и индустрията ще  покаже специалното бизнес издание на изложбата „Ауто сити Пловдив\" от 23 до 28 септември.  Най-атрактивната част от Международния технически панаир  тази година  ще акцентира на модели, които се използват за работа. Представители на водещи марки ще демонстрират джипове, пикапи, ванове, автобуси,  камиони и други  транспортни средства.  Ще има Тест драйв зона, където желаещите  могат да изпробват техните качества. Инициативата  е отговор на големия интерес на посетителите  по време на миналогодишното автоизложение в Международен панаир Пловдив. Тогава имаше няколко премиери, сред които на първия  7-местен SUV на „Лексус\", предназначен за Европейския съюз,  и на високопроходимия пикап  Musso, еднакво подходящ за работа и за пътешествия. Бяха показани и много  SUV модели на „Ситроен\", „Пежо\", „ Шкода\",  „Сеат\", „Махиндра\" и други марки. Вниманието на специалистите привлякоха модернизирани  версии на лекотоварни автомобили с повече комфорт и опции за трансформиране на багажния отсек. Сега „Ауто сити Пловдив 2019\" ще представи по-богата гама от специализирани превозни средства.  Бизнес изданието  на изложбата отговаря и на нарастващото търсене на лекотоварни автомобили.  В България обемът на сделките се е увеличил с около десет  процента  през миналата година спрямо предходната. Същата е и тенденцията в Европа, където броят на регистрираните  нови коли от този вид надхвърли 2 милиона за първи път от 2007 г. насам, като резултат от следкризисното съживяване на икономиката, отбелязват експерти.  Освен  този сегмент от автомобилната индустрия, изложението ще покаже  много модели за ежедневието, за свободното време и за спорт от различни  класи  - от най-масовите до най-луксозните.  Част от него ще бъде отделена за сервизно оборудване, резервни части, инструменти и материали за тунинг, лизингови и застрахователни компании.  Така се изгражда цялостен комплекс от стоки и услуги за потребителите на всички видове  автомобили. „Ауто сити Пловдив  2019\"  се провежда в Международен панаир Пловдив заедно с още четири специализирани изложби, представящи новости от  строителството, електротехниката, машиностроенето, роботиката, автоматизацията, информационните и дигиталните технологии, енергетиката,  екологията и химическата промишленост. Очаква се да участват близо 700 компании и около 30 000 посетители специалисти от България и Европа", "date": "2019.06.13", "title": "Бизнес автомобилите  са във фокуса на изложбата  „Ауто сити Пловдив  2019“"}
{"url": "http://www.cross.bg/elektrozahranvaneto-razpredelenie-naprezhenie-1606665.html", "text": "/КРОСС/ Ръководството на ЧЕЗ Разпределение проведе среща с кметове на общини и техни представители от област Монтана. Домакин на срещата беше заместник-областният управител Нина Петкова. По време на срещата бяха представени реализираните от компанията инвестиционни проекти през 2018 г., плановете и приоритетите ѝ за 2019 г.През 2018 г. ЧЕЗ Разпределение инвестира в област Монтана 2,9 млн. лв. Съществена  част от средствата бяха вложени в автоматизация на електропроводи. Инсталираните автоматизирани устройства дават възможност за много по-бърза локализация на аварии и реакция при нужда. Чрез тях се отделят засегнатите участъци от мрежата и за по-голямата част от клиентите, които се захранват от електропровода, електрозахранването се възстановява незабавно. В реконструкции и модернизация на мрежа ниско напрежение през 2018 г.  компанията вложи над 900 хил. лв. Извършена беше рехабилитация на въздушни и кабелни линии средно напрежение за 436 хил. лв. за подобряване на електрозахранването в общините Георги Дамяново, Чипровци и Вършец. През миналата година ЧЕЗ Разпределение стартира и монтирането на дистанционно обслужвани електромери. В град Лом бяха монтирани 13 000 устройства, които осигуряват поглед върху мрежата в реално време.През настоящата година ЧЕЗ Разпределение България ще инвестира в подобряване на качеството на електрозахранването в област Монтана. Чрез реконструкция, ремонт и хидроизолация на съоръжения ще бъде повишена сигурността на електрозахранването в Берковица, Чипровци и Вършец, както и в селата Песочница и Черешовица в общ. Берковица. Реконструкция и модернизация  на мрежи ниско напрежение ще извърши дружеството в селата Комощица, Замфир, Долно Белотинци, Громшин, Горна лука и Доктор Йосифово. Рехабилитация на мрежа средно напрежение ще подобри качеството на електрозахранването в гр. Лом. ", "date": "2019.06.13", "title": " ЧЕЗ Разпределение подобрява електрозахранването в област Монтана"}
{"url": "http://www.cross.bg/kirilov-mehanizmut-otpadne-1606670.html", "text": "/КРОСС/ Правосъдният министър Данаил Кирилов ще подаде оставка, ако механизмът за сътрудничество и проверка не отпадне до края на мандата на настоящата Европейска комисия/ЕК/. Това стана ясно от негово изказване пред медиите след днешното заседание на Пленума на ВСС.Кирилов обясни, че е заявил тази своя позиция пред еврокомисаря Вера Йоурова след разговор с нея миналата седмица във връзка с готвения от министъра проект за разследвания на председателите на ВКС, ВАС и главния прокурор. Той добави, че според него мониторингът ще отпадне.По думите на министъра Йоурова е казала, че имаме много сериозен напредък и шанс механизмът да приключи. Тя била подчертала още, че изказването й от преди време, че до края на годината механизмът вероятно няма да приключи за нас били нейни лични виждания и касаели краткият период от време, който остава до приключване работата на настоящия състав на ЕК.Кирилов коментира, че не знае дали бившият евродепутат Емил Радев има намерение да участва в избора за нов главен прокурор и дали ще бъде номиниран. ", "date": "2019.06.13", "title": "Кирилов подава оставка, ако мониторинговият механизъм не отпадне "}
{"url": "http://www.cross.bg/obshto-stoki-otkriti-1606668.html", "text": "/КРОСС/ Шестима души са задържани при специализирана полицейска операция в сряда на територията на община Ботевград, съобщиха от ОДМВР - София.Проверени са общо 248 души и 195 моторни превозни средства. За констатирани различни нарушения са съставени общо 81 акта. Икономическа полиция е инспектирала и магазин за хранителни стоки, където са били открити 220 къса цигари без бандерол.Данъчни инспектори са запечатали три обекта- два магазина за хранителни стоки и бистро в Ботевград.По 18 катастрофи средно стават в страната ни всеки ден, 10% са с фатален крайНередности са открити и при проверка, извършена съвместно с инспекторите от БАБХ. От заведение за бързо хранене в града е иззето месо без документи за произход. ", "date": "2019.06.13", "title": "Шестима задържани при спецоперация в Ботевградско "}
{"url": "http://www.cross.bg/partiite-simeonov-beshe-1606645.html", "text": "/КРОСС/ Народното събрание одобри на първо четене предложението на правителството субсидиите на партиите да бъдат намалени от 11 на 1 лев за действително получен глас на изборите. Ако бъде одобрен на второ четене, се предвижда новият вариант на финансиране на партиите да влезе в сила от началото на месец юли. За парите на партиите в студиото на Сутрешния блок на БНТ гостуваха политолозите Румяна Коларова и Първан Симеонов.Това е ясен предизборен ход. Нашироко в медиите беше разгласено, че Слави Трифонов планира да направи политически проект или да застане зад някакъв политически проект и това е естествен ход на ГЕРБ, с който си защитава позициите, коментира Румяна Коларова. Тя подчерта, че партийната субсидия действително е твърде висока и трябва да се вземе едно разумно решение. Такова решение не беше взето след референдума, проблемът беше заметен под килима и естествено се появи с темата за допълнителните средства, които партиите са усвоявали над реалния вот, който са получавали. Това са двата фактора, които абсолютно наложително поставят на дневния ред на Парламента решение по тази тема и този път правителството заяви категорично каква е тяхната позиция, обясни доц. Коларова.По думите на Първан Симеонов ходът на Борисов е очевиден популизъм. Вероятно това е новият стил на правене на политика. Ясно е, че субсидиите на партиите трябва да бъдат ревизирани и вероятно намалени, защото очевидно такава е волята на немалко българи, макар референдумът да няма задължителен характер. Тук се съдържат два много големи проблема. Първият проблем е, че ние приемаме, че партиите по презумпция са нещо лошо, а истината е, че ние все пак живеем в демокрация на състезаващи се партии. Трябва да ги лекуваме, не да ги бичуваме. И второ - много важно, в пъти по-добре е партиите да имат публично, ясно, прозрачно финансиране, коментира още Симеонов. ", "date": "2019.06.13", "title": "Първан Симеонов: Ходът на Борисов за намаляване на партийната субсидия на 1 лев е откровен популизъм"}
{"url": "http://www.cross.bg/pytin-zayavi-prezident-1606646.html", "text": "/КРОСС/ Руският президент Владимир Путин заяви в четвъртък, че връзките между Москва и Вашингтон стават все по-лоши и по-лоши.По време на интервю за руски телевизионен канал президентът подчерта, че отношенията между двете световни суперсили са \"унизителни\" поради редица действия, предприети от САЩ във връзка със санкциите през последните няколко години.Коментирайки предстоящата среща на върха на Г-20 в Осака, Путин заяви, че се надява, че Русия и САЩ ще могат да намерят конструктивни решения за икономическото сътрудничество. \"Много се надяваме, че здравият разум в крайна сметка ще триумфира\", добави руският лидер.Неговите коментари са факт само няколко часа, след като американският президент Доналд Тръмп заяви, че ще се срещне с руския си колега Владимир Путин в кулоарите на срещата на върха на Г-20, която ще се състои в края на юни в Япония.Още през миналия месец Тръмп обяви, че ще се срещне с Путин по време на форума на Г-20, като и руският президент отбеляза, че срещата на върха е най-близката възможност за разговор между двамата лидери. Въпреки това Москва настоя, че всяка потенциална среща трябва да бъде инициирана от САЩ.Междувременно говорителят на руския президент Дмитрий Песков заяви пред репортери в началото на седмица, че все още не е сигурно дали двамата лидери ще се срещнат в Осака. ", "date": "2019.06.13", "title": "Путин: Отношенията между САЩ и Русия се влошават все повече и повече "}
{"url": "http://www.cross.bg/otbranata-formirovaniya-strelbi-1606655.html", "text": "/КРОСС/ Премиерът Бойко Борисов и висши военни от САЩ и Сърбия наблюдават днес бойните стрелби на тактическото учение \"Шабла 2019\". На демонстрациите присъстваха още министърът на отбраната Красимир Каракачанов и началникът на отбраната генерал Андрей Боцев, предава БТА. В него  участват формирования за противовъздушна отбрана от Българската армияПремиерът Бойко Борисов и висши военни от САЩ и Сърбия наблюдават днес бойните стрелби на тактическото учение \"Шабла 2019\". На демонстрациите присъстваха още министърът на отбраната Красимир Каракачанов и началникът на отбраната генерал Андрей Боцев, предава БТА.В учението участват формирования за противовъздушна отбрана от Българската армия. Ще бъдат отработени съвместни експериментални и бойни стрелби на авиационни формирования от ВВС с международно участие, стрелба с ракетен комплекс 9К79 \"Точка\", както и огневи задачи с артилерийска материална част по надводни цели. В него участват формирования за противовъздушна отбрана от Българската армияПремиерът Бойко Борисов и висши военни от САЩ и Сърбия наблюдават днес бойните стрелби на тактическото учение \"Шабла 2019\". На демонстрациите присъстваха още министърът на отбраната Красимир Каракачанов и началникът на отбраната генерал Андрей Боцев, предава БТА.В учението участват формирования за противовъздушна отбрана от Българската армия. Ще бъдат отработени съвместни експериментални и бойни стрелби на авиационни формирования от ВВС с международно участие, стрелба с ракетен комплекс 9К79 \"Точка\", както и огневи задачи с артилерийска материална част по надводни цели.Делегацията от Сърбия е водена от министъра на отбраната Александър Вулин. Сред наблюдателите на учението са още зам.-посланикът на САЩ Джъстин Фридман, представители на български държавни институции, висши генерали и офицери. ", "date": "2019.06.13", "title": "Борисов и Каракачанов наблюдават военно учение в Шабла"}
{"url": "http://www.cross.bg/agentzii-informatzionnite-intelekt-1606660.html", "text": "/КРОСС/ Шести световен конгрес на информационните агенции под надслов \"Бъдещето на новините\" ще се проведе в Националния дворец на културата от днес до 15 юни.Тържественото откриване на форума е в 10 часа с участието на президента Румен Радев. Домакин на международното медийно събитие е Българската телеграфна агенция.Очаква се в дните на форума да пристигнат лидери на повече от 100 водещи новинарски агенции от пет континента, изтъкнати журналисти от най-влиятелните медии по цялото земно кълбо.Ще се дискутират темите истински и фалшиви новини, навлизането на изкуствения интелект, финансирането и собствеността на медиите.Световният конгрес на информационните агенции се провежда от 2004 година на всеки три години.По думите на генералния директор на БТА Максим Минчев именно през агенциите минава близо 80% от световната информация. За него обаче най-голямото предизвикателство е изкуственият интелект:  ", "date": "2019.06.13", "title": "НДК посреща лидери на повече от 100 новинарски агенции"}
{"url": "http://www.cross.bg/izbora-prokyror-sledvasht-1606654.html", "text": "/КРОСС/ По предложение на главния прокурор Сотир Цацаров Висшият съдебен съвет изтегли с две седмици по-рано избора за следващ Обвинител номер едно. Той ще се проведе на 24-ти октомври, въпреки че според хронограмата, приета от Прокурорската колегия на Съвета, гласуването трябваше да е на 14-и ноември. Непроменен остава крайният срок за номинации - 29-и юли.В рамките на две седмици ще има четири заседания на ВСС - с възможност за издигане на кандидати.На номинации право имат поне трима членове на прокурорската колегия и правосъдният министър. Данаил Кирилов вече обяви,че няма да го прави, за да не политизира избора. Така в предпоследния ден на юли ще е ясно кой или кои ще са кандидатите да оглавят държавното обвинение след 10 януари, когато изтича мандатът на Сотир Цацаров. Спекулира се както с имена на действащи прокурори и съдии, така и с юристи, извън системата.Ще спечели този, който получи подкрепата на поне 17 от членовете на ВСС. Но ще стане следващ главен прокурор, ако под предложението за избора му подпис сложи президентът Румен Радев, който недвусмислено показа, че не гледа на ролята си в процедурата като на протоколна. ", "date": "2019.06.13", "title": "Изборът на следващия главен прокурор ще се проведе на 24 октомври "}
{"url": "http://www.cross.bg/vmro-granitza-predlozhenieto-1606659.html", "text": "/КРОСС/ Депутатите от ВМРО обявиха нова законодателна инициатива, която предвижда въвеждането на нов вид личен документ за живеещите зад граница хора с български произход. Той ще се нарича „Карта българин\" ще се издава на хората от български произход, които живеят зад граница и нямат българско гражданство. С него те ще могат да пребивават трайно у нас, както и да учат и работят.Документът ще се издава от МВР и ще важи само за територията на България. Той няма да дава права, каквито имат само българските граждани, като правото на глас например.„Да бъдат част от нашата родина\", подчерта депутатът Юлиан Ангелов.Законопроектът има за цел да подпомогне сънародниците ни зад граница, намиращите на териториите на Украйна, Молдова, Северна Македония, Албания, Сърбия и други държави, а от ВМРО увериха, че при разработването на текстовете са участвали различни експерти и юристи.„Знаете какви са проблемите с получаването на българско гражданство - минават години, докато българите в чужбина го получат. Затова сме разработили този закон, каквито подобни има в Полша и Гърция\", аргументира предложението Юлиан Ангелов.Според ВМРО предложението има няколко положително насоки - справяне с демографската криза, привличане на млади хора да учат в България, които впоследствие да участват и на трудовия пазар.Новият документ може да стане факт чрез промяна в Закона за българските лични документи, а от ВМРО изразиха надежда предложението им да бъде подкрепени и от останалите партии. ", "date": "2019.06.13", "title": " ВМРО предлага нов личен документ за българите зад граница "}
{"url": "http://www.cross.bg/razvitie-evropeiiskata-banka-1606652.html", "text": "/КРОСС/ Международният икономически форум на Българската банка за развитие под наслов „Пътища за партньорства\" ще се проведе на 18 юни от 10 часа в хотел „Хилтън\". Провеждането на Форума тази година ще мине под знака на 20-годишния юбилей на банката. ББР Форум 2019 ще пренесе в София европейската дискусия по  програмата InvestEU и бъдещия й потенциал в региона на Югоизточна Европа.Ще бъдат обсъдени практическите аспекти на програмата, новите бизнес модели и възможностите за регионални  партньорства.Говорители ще бъдат министърът на икономиката и принципал на ББР Емил Караниколов, главният изпълнителен директор на ББР Стоян Мавродиев, представителят на Европейската комисия г-ца Флорентин Хопмайер, член на Кабинета на вицепрезидента Юрки Катайнен с ресор „Работни места, инвестиции, растеж и конкурентоспособност\", Яцек Трушчински  от Генерална дирекция „Икономически и финансови въпроси\" (DG ECFIN) на Европейската комисия, Марсел Рой - Генерален секретар на Европейската асоциация на публичните банки и агенциите за развитие (EAPB),  Карло Монтичели - Вицегуверньор  в  Банката за Развитие към Съвета на Европа, Андреас Бейкос - Ръководител на представителството на Европейската инвестиционна банка в България. Дискусията ще разгледа важни въпроси за работата на банките за развитие в контекста на  Многогодишната финансова рамка на ЕС  2021-2027. Основните  са: как чрез съвместни проекти ще се подпомогнат стратегическите цели на икономиките и  развитието на инфраструктурата и как най-голям брой сектори и региони може да се възползват от  европейските средства чрез гаранционната програма „InvestEU\".  ", "date": "2019.06.13", "title": "Българската банка за развитие отбелязва 20-тия си юбилей с международен икономически форум "}
{"url": "http://www.cross.bg/namereni-teroristichen-sreda-1606662.html", "text": "/КРОСС/ Ученикът, обвинен за подготовка на терористичен акт в Пловдив, остава на свобода под надзора на Детска педагогическа стая. Това реши Апелативният специализиран съд. Прокуратурата настояваше момчето да бъде в изолирана среда.Сийка Милева, прокурор в Специализираната прокуратура: Трябва да ви кажа, че са намерени взривни вещества и взривни устройства по обем и брой несъпоставими с нито един казус от новата история на българската държава. Това не е било известно на никого, дори на родителите в деня, когато са извършени действията по претърсване и изземване. Отделно от това са намерени сериозни комуникации, съдържащи информация, че обвиняемото лице, непълнолетно, е подготвял терористичен акт. Отделно от това са намерени видеоклипове, изпращани от него към вербовчика в тази насока. Считаме, че към настоящия момент продължава да е налице реална опасност за сигурността на огромен брой български граждани.Прокурор Милева подчерта, че за прокуратурата 16-годишното момче е жертва на вербовчиците от терористичната организация Ислямска държава.Пред съда имаше две алтернативи - едната беше да прецени, че психолози и психиатри ще работят с детето в изолирана среда, както искаше прокуратурата.Апелативният специализиран съд прецени, че е най-добре момчето да продължи да живее със семейството си, да ходи на училище и с него да се работи в семейната му среда. ", "date": "2019.06.13", "title": "Ученикът, обвинен за подготовка на терористичен акт в Пловдив, остава на свобода "}
{"url": "http://www.cross.bg/prokyror-glaven-protzedyrata-1606649.html", "text": "/КРОСС/ Висшият съдебен съвет ще обсъжда процедурата за избор на следващ главен прокурор. Прокурорската колегия на Съвета предлага тя да започне на 15 юли, а изборът на нов Обвинител номер едно да е на 14 ноември.В рамките на две седмици ще има четири заседания на ВСС - с възможност за издигане на кандидати.На номинации право имат поне трима членове на прокурорската колегия и правосъдният министър. Данаил Кирилов вече обяви,че няма да го прави, за да не политизира избора. Така в предпоследния ден на юли ще е ясно кой или кои ще са кандидатите да оглавят държавното обвинение след 10 януари, когато изтича мандатът на Сотир Цацаров. Спекулира се както с имена на действащи прокурори и съдии, така и с юристи, извън системата.Ще спечели този, който получи подкрепата на поне 17 от членовете на ВСС. Но ще стане следващ главен прокурор, ако под предложението за избора му подпис сложи президентът Румен Радев, който недвусмислено показа, че не гледа на ролята си в процедурата като на протоколна. ", "date": "2019.06.13", "title": "ВСС обсъжда процедурата за избор на следващ главен прокурор "}
{"url": "http://www.cross.bg/gdbop-blagoevgrad-ofisite-1606656.html", "text": "/КРОСС/Офисите на „Кабел САТ-Запад\" в Благоевград се проверяват от ГДБОП и Жандармерия, предаде БГНЕС.В помещенията се извършват претърсвания и изземвания. Същата акация се проведе в четвъртък един час по-рано и в офисите на фирмата на оператора в Кюстендил.", "date": "2019.06.13", "title": " ГДБОП и Жандармерия претърсват офисите на кабелен оператор в Благоевград"}
{"url": "http://www.cross.bg/evropeiiskiya-suyuz-dneven-1606643.html", "text": "/КРОСС/ Утре, 14 юни, министърът на регионалното развитие и благоустройството Петя Аврамова ще участва в неформална среща на министрите от Европейския съюз, отговарящи за градската политика в Букурещ, Румъния.Във форума, организиран от румънското председателство на Съвета на ЕС, ще участват европейският комисар по регионална политика Корина Крецу и представители на Европейския парламент, на Европейския комитет на регионите, на Групата на Европейската инвестиционна банка, на Норвегия и Швейцария, на градовете, участващи в Градския дневен ред на ЕС и свързаните с него партньорства.По време на срещата ще бъдат дискутирани основните постижения на Градския дневен ред на Европейския съюз, който е в процес на изпълнение вече три години.Предвижда се министрите да се обединят около „Декларацията от Букурещ - за обща рамка за градско развитие в Европейския съюз\". Очаква се тя да бъде своеобразен „мост\" между Пакта от Амстердам, даващ началото на практическото изпълнение на Градския дневен ред на ЕС, и Лайпцигската харта за устойчиви европейски градове, която ще бъде преразгледана и обновена през 2020 г. по време на Германското председателство, с цел създаване на обща рамка за развитие на градовете в ЕС.Предвижда се Декларацията да подкрепи ролята и нарастващото значение на градските райони от всякакъв мащаб в ЕС и на местните и регионалните власти, като равнище на управление, най-близко до гражданите. ", "date": "2019.06.13", "title": "Министър Аврамова ще участва в неформална среща на министрите от Европейския съюз"}
{"url": "http://www.cross.bg/bulgariya-strana-beshe-1606641.html", "text": "/КРОСС/„Петербургският икономически форум е едно голямо събитие, тази година имаше над 120 хиляди участници - целият икономически и политически елит на Русия беше там. Всяка година има един възлови поканен играч - миналата година беше Макрон и Абе, японският министър- председател. Тази година беше китайският президент Си Дзинпин и Румен Радев. Изключително силно представяне на българския президент. Изключително интересни разговори имаше, особено между нашата делегация и тази на Русия. Борисов е прав в едно - че Радев защити абсолютно всички позиции на България по основните теми, които през последните години са доминиращи в отношенията ни с Русия - например за газовия хъб и газовите доставки\". Това заяви председателят на комисията по икономическа политика и туризъм Петър Кънев пред Канал 3. Той взе участие в президентската делегация в Санкт Петербург. По думите му президентът на Русия Путин не е знаел, че дни преди това България е купила американски втечнен газ на по-ниска цена от САЩ. „Светът в газовия сектор не е този, който беше преди - с интерконекторите, с продажбата на втечнен газ - нещата са различни. Това беше първата тема\", каза Кънев. Той отбеляза, че е била обсъждана темата „Южен поток\" и „Турски поток\", но Путин не е искал да я коментира, като е посочил, че България е имала възможност да продава природен газ на Турция, а сега ще купува.   „От голямата идея България да бъде енергиен кръстопът -  всички ни заобикалят\", коментира Кънев. Той изрази надежда, че бъдещият енергиен хъб ще мине през България и ще можем да продаваме газ, като отбеляза, че от руска страна са изявили желание хъбът да мине през страната ни.  „Страхувам се обаче, че с това забавяне от наша страна, Гърция ще се пребори тръбата да мине през тях\", изрази мнение Кънев. Той посочи, че втората тема на форума е била АЕЦ „Белене\". Путин е коментирал, че Русия е получила покана от Министерството на енергетиката в България за участие в проекта и че от руска страна има готовност за дебати. „Всички знаят, че този проект без руска страна не може да стане. По-евтина енергия от атомната няма\", заяви още Кънев.„Друга тема бяха оръжейните доставки, производството на оръжия по руски лиценз - това е стара тема. Тя се поставя и после се подминава. Руската страна твърди, че над 700 вида продукти в България се изработват по руски лицензи. На темата не се обръща внимание, защото ако беше сериозна, за 20 години щеше да се реши. Радев изтъкна, че от българска страна от 3 години има предложение, което те не разглеждат\", разказа още Кънев.Кънев изрази позитивното си впечатление от участието на Радев във форума и посочи, че говорителят на Министерство на външните работи на Русия Мария Захарова също е била силно впечатлена от речта на българския президент и се е опитвала да види откъде чете Радев, но в крайна сметка се е оказало, че той говори свободно.  ", "date": "2019.06.13", "title": "Петър Кънев:  От голямата идея България да бъде енергиен кръстопът - всички ни заобикалят"}
{"url": "http://www.cross.bg/tzennosti-kyltyrni-tyrtziya-1606635.html", "text": "/КРОСС/ В присъствието на заместник-министъра на културата Амелия Гешева ще бъдат предадени на турския заместник-министър на културата и туризма Йозгюл Йозкан Явуз артефакти с археологически произход, задържани от българските митнически органи на ГКПП - Капитан Андреево през октомври 2016 г. при незаконен внос от турски гражданин, съобщиха от  Министерството на културата.Събитието ще се състои утре, от 16.30 ч. в Заседателната зала на Националния археологически институт с музей при БАН. Движимите културни ценности са общо 63 - 56 монети /златни, сребърни и бронзови антични, римски и византийски монети/, шест бронзови антични апликации и една бронзова фибула.За връщането им Турция е отправила до Министерството на културата официално искане с приложена експертиза, с която турски специалисти представят доказателства за произход на културните ценности от територията на Република Турция. Представени са и доказателства за незаконен износ, както и информация за статута на археологическите културни ценности като държавна собственост, съгласно турското законодателство.Процедурата по връщане на незаконно изнесени културни ценности се осъществява на основание на Конвенцията на ЮНЕСКО за мерките, насочени към забрана и предотвратяване на незаконен внос, износ и прехвърляне на правото на собственост на културни ценности (Париж, 1970 г.) и Споразумението за забрана и предотвратяване на незаконния внос, износ, транзитно преминаване и прехвърляне на собствеността на културни ценности, сключено между Република България и Република Турция през 2012 г. ", "date": "2019.06.13", "title": "България връща на Турция ценни артефакти "}
{"url": "http://www.cross.bg/voiinov-yazovirite-strazhitza-1606640.html", "text": "/КРОСС/ Отмениха бедственото положение в залетите от язовири села край Стражица. Сега общината тръгна на проверка за изправността на язовирите - нещо, която те твърдят, че са направили и седмица преди наводненията. Опасности от преливане тогава не са констатирани. След проблемите с язовирите в Тутраканци, а сега и край селата в Стражица - остават опасенията има ли риск от още скъсани язовирни стени и наводненения и какви мерки се предприемат - по темата гостува в сутрешния блок на БНТ генерал Кирил Войнов, заместник-председателят на Държавната агенция за метрологичен и технически надзор.В България има 6840. От тях 414 са в аварийно състояние, 500 се смятат за опасни, а 10 са поставени под специално наблюдение, обясни ген. Войнов.В момента се извършва проектиране и проучване на 16 от тях, които са оценени като най-опасни, за да могат да бъдат ремонтирани. Сред тях са язовирите \"Бели Искър\" и \"Огоста\". Правителството отпусна 500 млн. лв. за ремонт на язовири, съобщи той и увери, че държавата си е на мястото и няма място за безпокойство.Генерал Кирил Войнов беше категоричен, че проблеми има с язовирите, които са общинска собственост, тъй като част от кметовете не се грижат за тях. 600 акта за нарушения са съставени на кметове, каза той. Компромис няма да правим с никого, докато аз съм тук, допълни ген. Войнов. Той посочи, че скъсаната язовирна стена над село Нова Върбовка край Стражица, заради която бяха наводнени множество къщи и градини, е в резултат на паднал много интензивен дъжд за кратко време. Преливникът на язовира не е могъл да поеме водата и е започнал да прелива през короната на язовирната стена, което е предизвикало разрушаването.Язовирът е бил проверен за последен път от държавната агенция през февруари 2018 г. и по план е трябвало да бъде инспектиран отново следващата седмица. Това ще бъде направено въпреки инцидента, увери той. ", "date": "2019.06.13", "title": "500 опасни язовира у нас, 10 на специален режим"}
{"url": "http://www.cross.bg/sofiya-proekt-zona-1606642.html", "text": "/КРОСС/   Настояваме да бъде проведен нов конкурс за проект за обновяване на Зона 4 \"Златна София\" от централната градска частРемонтите на знакови обекти в центъра на София, които Столична община извършва в последните над две години, предизвикваха системно масово недоволство и бурни протести от страна на гражданите заради скандално ниското качество на изпълнение и много спорната естетика на проектите. Кулминацията в серията от провали на управляващите Столична община, при упоритите им напъни да ремонтират, дойде в централна Зона 2, която включва ул. \"Граф Игнатиев\" с прилежащите й площади \"Джузепе Гарибалди\", \"П. Р. Славейков\" и \"Патриарх Евтимий\", градината пред храма \"Св. Седмочисленици\", както и части от улиците \"Солунска\", \"6-ти септември\", \"Ген. Паренсов\" и \"Цар Шишман\". Освен взрива от недоволство, който предизвика с поредицата от безумни решения, този проект напълно компрометира управляващите в София. Провалът в работата по този обект безвъзвратно загуби доверието на гражданите, че управляващите са способни да извършат качествен ремонт на знаково място в столицата.В тази връзка ние, общинските съветници от групата на БСП \"Лява България\" в СОС, категорично настояваме да бъде проведен нов конкурс за проект за обновяване на Зона 4 \"Златна София\" от централната градска част, обхващаща пространството между ул. \"Георги С. Раковски\", ул. \"Московска\", пл. \"Васил Левски\", бул. \"Васил Левски\", бул. \"Цар Освободител\", пл. \"Народно събрание\", ул. \"6-ти септември\" и мисленото продължение на ул. \"Аксаков\" от ул. \"6-ти септември\" до ул. \"Георги С. Раковски\". В нея попадат едни от най-значимите символи на града - храм-паметник \"Св. Александър Невски\", площад \"Народно събрание\", паметникът \"Цар Освободител Александър II\", църквата \"Света София\", сградата на Синодалната палата, паметникът на Васил Левски, градината \"Св. Климент Охридски\", пространството между ул. \"Оборище\" и Централния военен клуб, както и площад \"Гина Кунчева\".Настояваме конкурсът да бъде проведен без дискриминационни условия, за да може участниците в него да бъдат, колкото е възможно повече. По този начин ще бъде дадена възможност за получаване на максимален брой идеи и предложения. А след конкурса да бъде гарантирано провеждане на широко обществено обсъждане на спечелилата концепция с участието на възможно най-много граждани. Така ще бъде осигурен широк обществен консенсус и подкрепа за одобрения проект. Освен това ще бъде дадена възможност на софиянци да участват в контрола при изпълнението му. В случай, че не бъде постигнат широк обществен консенсус и подкрепа, настояваме на спечелилия конкурса участник да не бъде възлагано изработването на проекта.Категорични сме, че към преустройството на подобни знакови пространства в центъра на града ни трябва да се подхожда много внимателно. При обсъждането на каквито и да било промени трябва да бъдат включвани максимален брой граждани, за да може одобреният проект да има подкрепата на възможно най-много софиянци. Само подобен стил на работа от страна на Столична община може да спаси всички нас, гражданите на София, от неприятните изненади, които ни бяха поднасяни с впечатляващо постоянство и честота по време на ремонта на знаковата улица \"Граф Игнатиев\". То не бяха \"перки на акули\", не бяха надгробни плочи, не бяха криви и неустойчиви на жегата плочки, а темата за градската естетика по-добре да не я подхващаме.  ", "date": "2019.06.13", "title": "БСП \"Лява България\" в СОС: Настояваме за нов конкурс за обновяване на Зона 4 \"Златна София\" "}
{"url": "http://www.cross.bg/simov-gerb-aleksandur-1606639.html", "text": "/КРОСС/ \"Ако идеята на ГЕРБ е била с намаляването на субсидиите да \"натрият носа\" на другите партии, това отново показва стила им на политическо поведение. Това е една дивашко-популистка идея, пусната като ефектен ПР и доказва липса на каквато и да е последователност\". Това заяви народният представител от ПГ на \"БСП за България\" Александър Симов пред Нова телевизия.  Той коментира, че най-абсурдна е тезата, че с това ГЕРБ ще променят системата. \"Това не е промяна, а унищожаване на демократичната политическа система в България, за да може ГЕРБ да си гарантира политическия монопол. Ние сме за смяна на системата, но не искаме да рушим демокрацията, както прави ГЕРБ\", категоричен бе Симов. Народният представител добави, че БСП е за намаляване на партийната субсидия, но не на 1 лев и социалистите са готови за разговор с всички политически партии за нейния размер. \"В момента, в който Борисов предложи субсидията да стане 1 лев, той каза, че бизнесмените ще оглавят партиите. Това е \"промяната\" и \"възможността за развитие на политическия модел\", която се предвижда -  българската политика е заплашена\", заяви още Александър Симов.  \"ГЕРБ не се нуждаят от субсидия, защото имат пари в банкова сметка и разполагат с целия държавен бюджет\", каза още Александър Симов. Той припомни предложението на колегата си проф. Румен Гечев, партиите да върнат в бюджета спестените в банкови сметки пари от субсидиите. \"Защо ГЕРБ реагираха толкова остро на идеята на колегата Гечев, след като искат да започнем на чисто\", попита Симов. Народният представител добави, че всички българи знаят колко струва едно слизане на Бойко Борисов от джипа. \"При всяко слизане премиерът вади по 15-20 млн. лв.\", добави Симов. Социалистът коментира още, че когато се раздават държавни пари, да се твърди, че Борисов е нещо различно от ГЕРБ, е абсурдно.  Относно прозрачността на харченето на партийните субсидии, Александър Симов коментира, че БСП харчи своята субсидия по начин, който може да бъде проверен. Той добави, че освен политическа дейност, с тези средства партията  издържа местните си организации и партийни клубове.", "date": "2019.06.13", "title": "Александър Симов: ГЕРБ не променя системата - иска да я унищожи, за да си осигури политически монопол "}
{"url": "http://www.cross.bg/izhod-grazhdani-granitza-1606644.html", "text": "/КРОСС/ Във връзка с началото на активния туристически сезон се очаква значително увеличение на трафика през българо-гръцката граница в периода 14-16 юни.Данните от предходни години сочат, че най-завишена ще е интензивността на пътникопотока през ГКПП-Маказа. Тъй като той е най-често използван от румънските граждани, очакванията са автомобилите там да се увеличат два пъти, а пътниците - три пъти, в сравнение с обичайния трафик.Гранична полиция е предприела мерки за осигуряване на достатъчен брой служители за своевременна обработка на преминаващите граждани, но инфраструктурата на пункта е ограничена. Освен това, в резултат от намаления брой гръцки полицейски служители вместо 4 трасета, работят 2 - по едно на изход и на вход. Очаква се образуване на колони от турски, румънски и български автомобили, основно на изход от страната.От Главна дирекция „Гранична полиция\" призовават да използват и другите гранични пунктове на българо-гръцката граница.", "date": "2019.06.13", "title": "Засилен трафик на ГКПП Маказа се очаква в края на седмицата "}
{"url": "http://www.cross.bg/polsha-skoro-trump-1606638.html", "text": "/КРОСС/ Съединените щати могат много скоро да вземат решение за премахване на визовия режим за полските граждани. Това заяви вчера президентът Доналд Тръмп на съвместна пресконференция с полския си колега Анджей Дуда след края на срещата им в Белия дом, съобщи ТАСС.\"Макар че още имаме над какво да работим, ние се надяваме много скоро да поканим Полша в нашата програма за безвизови посещения /.../ Икономическите отношения между САЩ и Полша процъфтяват\", каза Тръмп. Няколко минути по-късно той уточни, че американските власти могат да вземат решение за отмяна на визите \"в течение на следващите 90 дни\". Тръмп не изключи, че това може да стане по време на евентуалното му посещение в Полша през септември.Президентът на САЩ каза също, че Полша със собствени средства ще построи обект за разполагане на хиляда американски военнослужещи в страната. \"Полша скоро ще предостави бази и инфраструктура за поддръжка на военното присъствие на около хиляда американски военнослужещи. Полското правителство ще построи тези обекти. Без никакви разходи от страна на САЩ. Полското правителство ще плати за това\", подчерта американският президент.", "date": "2019.06.13", "title": "САЩ ще отменя визовия режим за полските граждани"}
{"url": "http://www.cross.bg/kachestvo-bulgariya-domat-1606648.html", "text": "/КРОСС/ \"Трябва много строг контрол при зеленчуците, които влизат от Турция, Македония и Албания\", заяви пред БНР изпълнителният директор на Асоциацията на оранжерийните производители в България Атанас Кунчев преди консултативния съвет, на който ще се обсъждат мерки за подпомагане на българските плодове и зеленчуци, за да не са дефицитни на пазара.По думите му българските домати в момента са с перфектно качество. На пазара обаче има пренасищане от турски, гръцки, албански и македонски зеленчуци, добави той в предаването \"Преди всички\".Кунчев подчерта, че българите производители не могат да продават продукцията си в Гърция. Той разказа, че при опит да продават на гръцката борса, започват всякакъв вид проверки, запечатват се камионите и производителите са принудени или да се върнат в България, или да им се развали стоката. От БАБХ нищо не правят по въпроса, категоричен бе Атанас Кунчев. Според него и НАП трябва да следи какво влиза в България. Гръцкият домат влиза на 0,05 евро за килограм в България, даде пример производителят и обясни:„Изписват гръцки домат, трето качество, на 0,05 евро и го вкарват в България. Този домат е трето качество и се има предвид, че той е за преработка. Само че какво става - той стига до борсите. На тези борси се викат служители на БАБХ, които трябва да окачествят продукцията. Те като видят, че не е трето качество, защото тяхната работа не е да гледат цената, а качеството, те го окачествяват като първо качество. И този домат се продава като първо качество\".Европейското подпомагане не е ефективно, смята Атанас Кунчев и подчерта, че от 2015 г. парите са едни и същи. ", "date": "2019.06.13", "title": " Производители искат строг контрол за вносните зеленчуци"}
{"url": "http://www.cross.bg/dimitrov-korta-iskal-1606647.html", "text": "/КРОСС/ Първата ракета на България в тениса Григор Димитров, австриецът Доминик Тийм, руснакът Карен Хачанов, швейцарецът Стан Вавринка и испанецът Фернандо Вердаско участваха във фотосесия за списание Gio. Освен снимките те отговориха на по няколко въпроса.\"Определено искам да съм оставил някаква следа в спорта. Не от гледна точка на рекордите... това не е било моя цел. Едно от главните неща за мен е хората да видят, че спортистите са като всички останали\", каза Димитров пред списанието.Освен това 28-годишният хасковлия повтори за пореден път какви са целите му в тениса.\"Просто сме добри в това, което правим, но всички ние също трябва да се справяме с проблемите си извън корта. Имам своите демони, очаквания... Със сигурност бих искал да бъда запомнен и с добри резултати, и като шампион от турнира от Големия шлем\", заяви Григор.\"Не знам кои са оръжията ми на корта. Бих искал да кажа, че това са някои удари, но мисля, че основното е как използваш тялото си - движението и ловкостта. Да преследваш различни топки, да вземаш правилните решения. Тялото ми е най-голямото ми предимство, защото когато излезеш на корта, въпреки че тенисът е много ментален спорт, трябва да използваш физическото си състояние\", разкри Димитров.Българинът каза, че от тенисистите от миналото би искал да се срещне на корта с Бьорн Борг и Джон Макенроу, а от жените - с Щефи Граф. ", "date": "2019.06.13", "title": "Григор Димитров: Искам да оставя следа в спорта"}
{"url": "http://www.cross.bg/slychaii-mechka-ybita-1606632.html", "text": "/КРОСС/ Откриха застреляна в гърдите кафява мечка в землището на самоковското село Радуил. У нас тя е защитен вид. Тялото на животното е намерено във вторник в планината. Това се е случило на територията на дивечовъден участък „Боровец\". Той е отдаден на концесия на частна фирма. Тялото на мечката е било в близост до хранилки. Изстрелът е попаднал близо до сърцето. Подаден е сигнал на тел. 112. След направения оглед е установено, че животното е починало преди поне пет дни.Това е четвърти случай на убита мечка за последните няколко седмици, обясни Владимир Тодоров от Института по биоразнообразие в БАН. Бракониерството се оказа една порочна практика, която към момента няма никаква наказуемост. Единият случай е от село Кладница. Малко мече се беше покатерило на дърво в двор. Хора твърдят, че малко преди това са чули изстрели. Тоест майката най-вероятно е убита. В другия случай беше намерена кожа на мече в землището на село Батак. Третият случай, за който знаем, е за малки мечета в Смолянско. Те са били без майка и най-вероятно тя също е убита, обясни Владимир Тодоров.По закон е предвидено наказание от 1 до 5 години затвор и солидна глоба. Все още обаче няма нито един наказан за бракониерство. Докато държавата няма воля да се справи с проблема, той ще стои, допълни Тодоров. ", "date": "2019.06.13", "title": "Откриха застреляна мечка в горите край Самоков"}
{"url": "http://www.cross.bg/zheleva-ninova-izbori-1606631.html", "text": "/КРОСС/ „Със своя вот, хората удариха шамар на управляващите и политиците изобщо. Борисов иска да се заиграе с чувствителна тема за гражданите - финансирането на партиите, като по този начин цели да компенсира всичко, което се е случвало до момента. Ако политическите партии останат без субсидии, това значи, че вървим към партия, свързана с голeмия бизнес\". Това заяви народният представител от ПГ на „БСП за България\" Виолета Желева в БСТВ. Тя изтъкна, че от БСП не са против намаляването на субсидията,  но настояват за  разумен дебат, а вместо това, по думите ѝ, текстът е минал по безпрецедентно кратка процедура, в която за около седмица е бил приет на първо четене. „Ще се промени ли животът на гражданите след това? Ще се повишат ли доходите, пенсиите, ще живеят ли младите семейства добре? Естествено, че не - това е популизъм\", категорична бе Желева. „Внесохме пакет от социални закони отново. Има нужда от реален дебат и около тези предложения. Предложихме да се намали ДДС на основни храни - изделия от брашно, месо, мляко. За лекарства също. В други европейски страни тези мерки вече дават ефект. В началото, в хазната вероятно ще има по-малко постъпления, но за сметка на това, такъв ход ще има дългосрочни резултати\", изтъкна народният представител. Желева констатира със съжаление, че хората в момента пестят от лекарства и купуват минималното необходимо. Тя засега и темата за увеличаване на ставката за нощния труд -  малка стъпка, но тя трябва да се направи. „Това ще доведе до увеличаване на заплатите и на медицинските сестри, които все още протестират в цялата страна\", коментира още тя. По повод изминалите избори за Европейски парламент, Желева заяви: „В много общини имаше контролиран вот. В секция, в община „Любимец\", област Хасково имаше 211 преференции от 211 гласа. В съседна община - 1600 преференции за кандидат на управляващите, който не е идвал в района и не е разпознаваем. Това ще се повтори с много по-голяма сила на местните избори. Трудно ще се справим с тази машина\".„След Конгреса трябва да тръгнем по-силни към местните избори. Смятам, че оставката на Нинова не е необходима, защото резултатите не са толкова лоши - увеличихме реалните си гласове спрямо последните Европейски избори, имаме и един депутат повече. Разбирам личния акт на Корнелия Нинова, която поема отговорност, но не мисля, че е време за оставки\", заключи Желева, като посочи, че много от структурите на БСП по места са дали заявка за подкрепа на Нинова с официални позиции.  ", "date": "2019.06.13", "title": "Виолета Желева: Разбирам личния акт на Нинова, но не е време за оставки"}
{"url": "http://www.cross.bg/rabotna-grypa-vurhovniya-1606633.html", "text": "/КРОСС/ На сайта на Министерството на правосъдието ще може да се проследи в реално време заседанието на междуведомствената работна група за изготвяне на предложения за законодателни промени, засягащи разследванията срещу председателите на Върховния касационен съд, Върховния административен съд и главния прокурор.", "date": "2019.06.13", "title": "МП ще излъчва в реално време дебата на междуведомствената работна група "}
{"url": "http://www.cross.bg/potrebitelite-narysheniya-margaritov-1606634.html", "text": "/КРОСС/ В последните години е доста рядко срещано нарушение туристически обекти да работят без категоризация, каза председателят на Комисията за защита на потребителите Димитър Маргаритов по телевизия „Европа\". И допълни, че в такива случаи контролният орган налага мярката „временно затваряне\".Маргаритов обясни, че вече течащите пилотни проверки преди старта на активния летен сезон поставят акцент върху установяване състоянието на обектите, в които в предходен период са констатирани нарушения. „Целта е да видим, ако тези обекти имат намерение отново да отворят врати, дали са категоризирани, каква е степента, да се направи съпоставка с изискванията на Наредбата и пр.\", посочи той. „Тези системни контролни действия, надявам се, ще доведат за поредна година до едно успокояване на пазара и все по-малко нарушения и рискове за потребителите\", добави председателят на КЗП.При въпрос на водещия дали авторитетът на Комисията оказва влияние за решаването на казуси в движение, без да се губи излишно времето на потребителите Маргаритов потвърди, че има такива примери. „Възможно е да се стигне до ситуация, в която да има изход - т.е. потребителят да бъде компенсиран за това, че нещо не му е предоставено така, както му е било обещано и той да приеме този подход. В тези случаи ние съдействаме това да се случи. Но нещата вървят паралелно и - успоредно с това съдействие - там, където е констатирано, че има нарушения, налагаме санкции. Те са важен елемент, защото имат дисциплиниращо и възпиращо въздействие и неслучайно нашата основна функция е да контролираме и да санкционираме при нарушения. Разбира се, когато е възможно потребителите да не бъдат връщани в изходна позиция, ние съдействаме. Защото, за разлика от други сегменти на пазара, където е възможно да не се търпят кой знае колко неблагоприятни последици от дадени нарушения на търговци - в магазини, в електронната търговия и т.н., когато планирате предварително своята почивка, това е свързано с отпуск от работа, предварително заплащане на някакви суми за тази почивка, и после нещо се обърка тотално, драмата е голяма в пълния смисъл на думата\", коментира председателят на КЗП.В студиото на „Европа сутрин\" Димитър Маргаритов направи разрез на потребителското поведение по отношение склонността за реакция при възникването на някакъв проблем в зависимост от неговия характер: „В различните сегменти на пазара активността е различна. Например, при бързите кредити очевидно не всеки, който има някакъв проблем, се обръща към нас. От друга страна, в областта на телекомуникациите - относно телекомуникационните устройства, тарифните планове и т.н., изглежда, че хората са доста по-активни и почти винаги са склонни да реагират. В туризма също сравнително малък процент са жалбите спрямо общия брой оплаквания в Комисията по различни въпроси, но неприятното е, че там може да се стигне до по-тежки последици за потребителите.\"В заключение председателят на КЗП каза, че институцията се стреми да стимулира активността на потребителите, като паралелно с това насърчава и търговците да спазват законодателството. ", "date": "2019.06.13", "title": "Намаляват случаите на некатегоризирани туристически обекти"}
{"url": "http://www.cross.bg/dodon-pytin-ykraiina-1606637.html", "text": "/КРОСС/ Москва няма да се откаже да подкрепя президента на Молдова Игор Додон в днешната сложна ситуация в страната му, увери президентът на Русия Владимир Путин, цитиран от ТАСС. \"Безусловно ще подкрепяме и президента Додон, и днешните му коалиционни партньори с оглед те да се отърват най-сетне от (. . .) хората, узурпирали до неотдавна властта в Молдова, и независимо от евентуални вътрешни противоречия да открият все пак у себе си сили за организиране на съвместна работа в интерес на молдовската държава и молдовския народ\", заяви руският президент пред телевизия \"Мир\".    През уикенда Конституционният съд на Молдова освободи Додон от президентския пост с мотива,че не е изпълнил конституционното си задължение да състави правителство в предоставения му срок.  Додон нарече решението на Конституционния съд отчаяна стъпка, насочена към узурпиране на властта. Съдът назначи за и. д. президент неговия политически противник, бившия премиер Павел Филип, който разпусна парламента и свика предсрочни парламентарни избори. Проевропейският блок \"Акум\" (Сега\") и проруската Социалистическа партия съставиха правителство, което да се залови с борба срещу корупцията. Владимир Путин разчита, че Володимир Зеленски ще може бързо да влезе в ролята президент на Украйна и да демонстрира резултати, посочва ТАСС. \"На Петербургския (икономически) форум не дадох никаква оценка за дейността на президента Зеленски, защото засега няма никаква дейност. Не можех да го направя с оглед на това обективно обстоятелство: той едва сега се залавя за работа\", каза Путин пред \"Мир\". \"Зная от собствен опит: за да разбере той поне задачите, пред които е изправен, ще трябва повечко време. Надявам се тази адаптация към новото му качество да мине доста бързо\", добави руският лидер. Владимир Путин е убеден, че отношенията между Русия и Украйна неизбежно ще бъдат възстановени. Според него не може да липсват нормални връзки \"между части от един и същ народ, или другояче казано, между два братски народа\". Руският президент изрази надежда, че новото ръководство на Украйна \"ще може да действа енергично\" и в тази насока, и при решаването на вътрешните украински проблеми - \"на първо място в икономиката и социалната сфера (. . .), без да се прикрива с русофобски измислици и идеи\".", "date": "2019.06.13", "title": "Путин: Москва ще подкрепя Игор Додон в Молдова и се надява да възстанови отношенията с Украйна"}
{"url": "http://www.cross.bg/detzata-hranene-naredba-1606636.html", "text": "/КРОСС/ Закуската на децата днес е компле от сирене. Има зеленчуци и маслини. За обяд ще хапнат таратор и Руло Стефани, отново със салата. Винаги имаме плодове - в седмица има минимум 5 различни вида плод. Това каза за „Здравей, България\" Елеонора Стоименова, директор на 79-та детска градина „Слънчице\".Нова наредба за здравословно хранене на децата забранява пържените храни, замразеното месо и храни с хидрогенирани мазнини. Проектът е публикуван за обществено обсъждане на интернет страницата на министерството на здравеопазването.Всички тези продукти са част от балансираното хранене на децата. И досегашната наредба номер 6 забраняваше мекиците и пържените филии при целодневното хранене. Рибата няма да бъде изключена като храна - ще се предлага охладена риба, което е по-полезно за децата, заяви доц. д-р Лалка  Рангелова, отдел \"Храни и хранене\" към Националния център по обществено здраве и анализи.Не предлагаме крем-карамел на децата заради горената захар. От сладките неща - десертите се правят тук на място. Правят се локумки, млечни десерти с мляко и грис и добавка плод. Понякога правим пастет от авокадо, каза Таня Капитанова, медицинско лице в ДГ 79 \"Слънчице\" и диетолог.От фондация „За храната\" отдавна чакали тази наредба. Рангелова се надява тя да е готова до началото на новата учебна година. ", "date": "2019.06.13", "title": "Без пържено и торти в детските градини"}
{"url": "http://www.cross.bg/gradysa-dyha-vyatur-1606627.html", "text": "/КРОСС/ Днес ще бъде слънчево и горещо. В следобедните часове над източните и планинските райони ще има временни увеличения на облачността, но само на отделни места краткотрайно ще превали. Ще духа слаб, в източните райони до умерен вятър от север-северозапад. Максималните температури ще бъдат 30-35 градуса, в София - около 31 градуса.Над Черноморието ще бъде слънчево, след обяд с купеста облачност, но валеж е малко вероятен. Ще духа до умерен север-северозападен вятър. Максималните температури ще бъдат 29-31 градуса. Температурата на морската вода ще бъде 23-24 градуса, по-ниска на север от нос Калиакра - около 19 градуса. Вълнението на морето ще бъде между 1 и 3 бала. Над планините също ще бъде слънчево, след обяд с купеста облачност, но само на отделни места ще превали краткотраен дъжд. Ще духа слаб и умерен север-североизточен вятър. Максималната температура на височина 1200 м ще бъде около 24 градуса, на 2000 м - около 16 градуса.", "date": "2019.06.13", "title": "Летни горещини в четвъртък "}
{"url": "http://www.cross.bg/banksi-hiiitroy-grafiti-1606628.html", "text": "/КРОСС/ Нови графити, дело на известния британски стрийт художник Банкси, се появиха на лондонското летище Хийтроу, съобщава в. \"Индипендънт\".Щампата е изобразена върху закрит проход в зоната на митническия контрол на аеропорта, през която преминават пътниците, пристигащи от Евросъюза.На затворената с катинар врата е написано \"Вход забранен\".В долната част на графита фигурира плъх, който бие по катинара с буквата Т, изпаднала от английската транскрипция на надписа.Публикацията на новото графити на Банкси в Инстаграм си спечели за 12 часа над 700 хиляди харесвания. ", "date": "2019.06.13", "title": "На лондонското летище Хийтроу се появи графит на Банкси "}
{"url": "http://www.cross.bg/ekvador-stranata-ednopolovite-1606630.html", "text": "/КРОСС/ Конституционният съд на Еквадор обяви вчера, че одобрява еднополовите бракове, съобщи Франс прес. Конституцията на страната от 2008 г. определя брака като съюз между мъж и жена, припомня агенцията.Съдът уточни в комюнике, че бракът между две лица от един и същи пол е бил одобрен от пет от деветте му магистрати на закрито заседание. Четиримата съдии, гласували против, се аргументирали, че за да се признае брак между хомосексуалисти е необходимо първо това да бъде легализирано чрез конституционни промени.\"Решението на Конституционния съд е задължително и ще трябва да бъде приложено в страната\", заяви пред АФП бившият председател на Върховния съд и бивш главен прокурор Густаво Медина.\"Това означава, че Еквадор е по-егалитарен, по-справедлив от вчера, че човешките права са еднакви за всички, без дискриминация\", добави адвокатът Кристиан Паула от фондацията Пакта, която съветва десетина еднополови двойки, желаещи да сключат брак. ", "date": "2019.06.13", "title": "Разрешиха еднополовите бракове в Еквадор "}
{"url": "http://www.cross.bg/tyalo-grimove-pyska-1606629.html", "text": "/КРОСС/ Ким Кардашиян Уест обяви, че пуска своя собствена колекция гримове за тяло, за да прикрие псориазиса си, съобщи Контактмюзик. Тридесет и осем годишната риалити звезда ползва грим за тяло от години, за да прикрие кожното си заболяване. Но след като производството на предпочитания от нея подобен продукт било преустановено, тя решила да добави гримове за тяло към козметичната си линия. Колекцията й гримове за тяло, включваща 7 сенки, ще се появи на пазара на 21 юни.Ким, която има четири деца - 5-годишната Норт, 3-годишния Сейнт, Чикаго, която е на една годинка, и появилия се наскоро на бял свят Псалм (името в САЩ се произнася Сам), от съпруга си, рапъра Кание Уест, поясни, че работела от повече от година над колекцията си гримове за тяло. ", "date": "2019.06.13", "title": "Ким Кардашиян пуска своя собствена колекция гримове за тяло "}
{"url": "http://www.cross.bg/zavurshili-stydenti-zavurshilite-1606618.html", "text": "/КРОСС/  Студентите, които завършват информатика и компютърни науки, остават най-добре платените работници в страната. Средната заплата в сектора е около 2400 лв. Най-ниско платените професионалисти пък са студентите, завършили музикално и танцово изкуство, които получават средно около 800 лв., сочи изследване на Българска стопанска камара.Тенденцията в българското висше образование се променя в негативна насока спрямо предходните години - за пет години /от 2014 г. до 2019 г./ броят на новозаписаните студенти е намалял с близо 15%. Спада обаче и процентът на безработните студенти, които са завършили висше образование.Положителна тенденция е плавното повишаване на работните заплати при завършилите университет, което изпреварва средната заплата за страната - 1151 лв. срещу 908 към февруари 2019 г.; както и високите доходи и почти пълна заетост в техническите и медицинските специалности, накъдето се ориентират все повече студенти. Наблюдава се и отлив от доскоро популярни специалности като икономика и администрация, които бълваха твърде много кадри.Студентите, завършили „Военно дело\", са на първо място в класацията на процентна заетост - сред тези студенти няма нито един безработен. Класацията обединява случаите на завършили студенти, които работят - дори и не по специалността си. На второ място се нареждат медиците, от които едва 0.16% не са успели да намерят работа. Младежите, завършили Стоматология, Металургия, Музикални и танцови изкуства, Ветеринарна медицина и Математика, също лесно успяват да намерят работа. В дъното на класацията пък се нареждат животновъдите, специалистите по материалознание, психология и религия /теология, които трудно намират работа по специалността си.Според класацията за приложение на придобитото висше образование и реализацията по призвание, близо 100% от завършилите военно дело работят по специалността си. На второ и трето място се нареждат медиците и стоматолозите, след това фармацевтите и учителите, които също си намират работа по професията си. В дъното на класацията са завършилите туризъм - където едва 20% от завършилите работят по специалността си; както и студентите по изобразително изкуство, хранителни технологии и животновъдство.Изследването показва и как се движат тенденциите на учениците, които стават студенти, а впоследствие и професионалисти. Така например, отличниците в училище обикновено избират специалности като медицина, фармация и стоматология; след тях се нареждат математика, право и политически науки. Учениците с по-ниски или съвсем слаби оценки се ориентират към професии в областта на материалознанието, добивът на полезни изкопаеми, животновъдство и растениевъдство, както и машинно инженерство.Същата е статистиката, която показва средния облагаем доход на завършилите според висшето учебно заведение и специалността - студентите, придобили диплома за компютърни науки, информатика, инженерство и математика получават средно между 3 800 и 2430 лв.Извън компютърните науки, специалност „Обществено здраве\" е с най-високо платени завършили студенти, които получават около 2 300 лв. средно на месец.На обратния полюс обикновено са творческите специалности: завършилите „Театрално и филмово изкуство\" в ПУ „Паисий Хилендарски\", ЮЗУ „Неофит Рилски\" и в театралния колеж „Любен Гройс\" в София получават средно по около 600 лв. месечно. Бакалаврите по „Социални дейности\", завършили ТУ-Габрово и МУ-Плевен, взимат също около 600 лв. заплата.Все по-малко кандидат-студенти биват насърчавани да се насочват към технически или информационни специалности, които са сред най-високоплатените. Според изследването това се дължи на ниската информираност на учениците преди кандидатстване, но и заради крайно недостатъчната подготовка по тези направления в гимназиите. ", "date": "2019.06.13", "title": "IT специалистите остават най-добре платените работници през 2018 г."}
{"url": "http://www.cross.bg/nedelino-starshi-dimov-1606623.html", "text": "/КРОСС/ Трима младежи загинаха при тежка катастрофа тази нощ по пътя Долен - Неделино. Това потвърди за Дарик началникът на полицията в Смолян старши комисар Николай Димов.Загиналите са на 23, 24 и 27 години. Те са от златоградското село Долен.Пътният инцидент става в сряда вечерта около 22:20 ч, малко преди Неделино, като загиналите са се движили с лек автомобил БМВ, което се ударило странично в микробус „Мерцедес\" .На място загиват две от момчетата, а третото в болницата в Златоград, в следствие на тежките травми, уточни старши комисар Димов.По предварителна информация, БМВ - то се движило с несъобразена скорост, което е и причината за катастрофата. Продължава извършването на следствените действия. ", "date": "2019.06.13", "title": "Трима души загинаха при тежка катастрофа край Неделино "}
{"url": "http://www.cross.bg/nyamame-vidin-zdravni-1606622.html", "text": "/КРОСС/ Едночасови ефективни протести започват от днес специалистите по здравни грижи във Видинската болница. Причината за недоволството им са неизпълнените искания за достойни условия на труд и адекватно възнаграждение в размер на две минимални заплати. Днес във Видин се очаква да бъде и омбудсманът Мая Манолова.Според председателя на дружеството на професионалистите по здравни грижи в болницата във Видин Диана Богомилова, всички други начини за решаване на проблемите им вече са изчерпани:\"До момента нямаме разрешаване и действие по нито едно от исканията от нас. Не само, че нямаме краен резултат, ние нямаме въобще работа по тези искания. Непрекъснато уведомявахме, че по този начин не може повече да се работи, а идва отпускарски сезон, ние наистина не можем да правим графици, да работим\".Медицинските специалисти в продължение на седмица няма да работят между 8:00 и 9:00 часа. Уверяват, че пациентите няма да бъдат изоставени:\"Ще има колега, дежурен, по един човек\".Ако исканията не бъдат изпълнени, ще стачкуват по два часа на ден, заявиха, че последната стъпка е подаването колективно на оставки. ", "date": "2019.06.13", "title": "Едночасови ефективни протести започват здравни работници във Видин"}
{"url": "http://www.cross.bg/sega-chasa-tryd-1606619.html", "text": "/КРОСС/ в. Сега -Партиите финтират гражданите за субсидията си от 1 левв. Сега - 1/3 от партидите за втора пенсия са кухив. 24 часа - Ройтерс: „24 часа\" е най-достоверният вестникв. Труд -  Лепят глоби на КАТ по входните вратив. Телеграф -  Квесторите дарили  Костови с 450 бона от КТБв. Монитор - Изобличени ало-измамници вербуват жертвите си за мулетав. Сега - Премиерът видял \"чудовищни бомби\"на картинките от Пловдивв. Сега - Президентът поиска дебат за реформа в прокуратуратав. 24 часа - 1 лв. субсидия ще е факт с гласовете на ГЕРБ и „Воля\" и леки игри с кворума -в. 24 часа -  Радев събирал съсловни организации за нов главен прокурор, защото процедурата е затворена във Висшия съдебен съветв. Труд -  Министър-председателят Бойко Борисов: С новите Ф-1В пазим и Северна Македонияв. Труд -  Емил Кошлуков пред СЕМ: БНТ е в практически фалитв. Телеграф - Фармацевтите подкрепят по-ниското ДДСв. Телеграф -  Обиски и ново обвинение за олигарха Прокопиевв. Монитор - Пеевски: Предлагаме 0 лева субсидия и финансиране по US модел за партиитев. Монитор - Обиски и ново обвинение за олигарха Прокопиевв. Сега - Спешните мерки за чист въздух не работят в. 24 часа - Доц. д-р Георги Н. Николов, историк: Гибелта на Гоце Делчев е на 5 май - това е датата за общо честванев. Труд - Генералният директор на БТА Максим Минчев пред \"Труд\": Информационните агенции са последният бастион на истинноств. Телеграф -  Д-р Живка Димитрова от БЧК: Кръвта на черно стигна 200 лв.в. Монитор -  Явор Гечев, фондация „Четири лапи\": Насилието вкъщи и над животни са пряко свързанив. Сега -  ГЕРБ не се нуждае от субсидия, след като разполага с държаватав. 24 часа -  Всички се отклониха от пътя и вкупом негодни станахав. Труд - Да кажеш на Путин „не съм съгласен\", е доблеств. Телеграф - Да видим доходите на шофьор рекордьорв. Монитор -  Размисли на едно муле ", "date": "2019.06.13", "title": "Преглед на вестниците "}
{"url": "http://www.cross.bg/nego-gledat-terorizum-1606624.html", "text": "/КРОСС/ Гледат мярката на задържания за тероризъм тийнейджър. В дома му бяха открити голямо количество взривни вещества, схеми за бомби и знаме на ИДИЛ.От специализираната прокуратура протестират срещу решението на първоинстанционния съд да оставят момчето при семейството му, като искането им пред по-горната инстанция е той да бъде настанен в изолирана среда, в която психолози и психиатри да работят с него.Към момента  младежът е в дома си, като контрол върху него осъществяват инспектори от детска педагогическа стая. ", "date": "2019.06.13", "title": " Гледат мярката на задържания за тероризъм тийнейджър"}
{"url": "http://www.cross.bg/sofiya-protestno-gorivata-1606625.html", "text": "/КРОСС/ Протестно автошествие ще се проведе на 13 юни в София заради цените на горивата. Протестиращите ще блокират центъра на София в четвъртък точно в 17 часа с начална точка - паркинга на БНБ. От там автомобилите ще се отправят към Министерски съвет. Ще минат по Цариградско шосе, където на колелото на 4-ти км ще завъртят и ще се върнат към центъра.„Преди месец и половина при почти същата цена на суровия петрол и курс на долара цената на горивото бе под 2,00 лв. за литър, а днес е с близо 0,30 лв./л повече! Като прибавим и предстоящото необосновано увеличение на цената на ток, парно и топла вода и очевидно, че ще бъде генерирана сериозна инфлация и ще бъде „гарантирано\" още по-жестоко обедняване на българския народ\", заявяват организаторите на протестното шествие в социалната мрежа Фейсбук.  ", "date": "2019.06.13", "title": " Протестно автошествие в столицата срещу цените на горивата"}
{"url": "http://www.cross.bg/trump-prezident-ryskiya-1606620.html", "text": "/КРОСС/ Американският президент Доналд Тръмп заяви, че ще се срещне с руския си колега Владимир Путин в кулоарите на срещата на върха на Г-20, която ще се състои в края на юни в Япония, съобщи Франс прес.Тръмп вече беше заявил същото през май, но тогава Кремъл посочи, че \"няма договорка\" за двустранна среща между двамата президенти, отбелязва агенцията. Последната среща на четири очи между Путин и Тръмп се състоя през юли м.г. в Хелзинки.Пред ТАСС прессекретарят на руския президент Дмитрий Песков коментира, че Москва не е получавала от Вашингтон никакво потвърждение за готовността на американския президент да се срещне с руския държавен глава. ", "date": "2019.06.13", "title": "Тръмп: Ще се срещна с Путин на Г-20 "}
{"url": "http://www.cross.bg/nadpis-chest-filipopol-1606621.html", "text": "/КРОСС/ Фрагмент от надпис на старогръцки от първите десетилетия на втори век след Христа бе открит върху парче камък от археолозите, които работят на Епископската базилика на Филипопол. Екипът на арх. Жени Танкова се е натъкнал на находката миналия петък. Открили общо три фрагмента, които вероятно са били част от голям постамент на статуя, посветена на знатен филипополец. В късноантичния период, при поредни строителни дейности на базиликата, въпросният постамент е бил преизползван. Бил е натрошен, а материалът е влязъл в употреба като подложка под основната настилка на атриума.„Много интересното е, че за първи път тук имаме надпис, в който се споменава директно Античният театър. Преди бе открит друг надпис, който свързва Базиликата с театъра- списък с членовете на съвета на старейшините, в който се чете името на касиера на тази организация, който е изградил една ложа в театъра. Открития вчера надпис е втората връзка между тези два най-значими обекта във Филипопол. За щастие точно „ТЕАТРО\" е оцеляло от надписа.Иначе той е бил е част от голям зидан постамент за статуя в чест на виден гражданин на Филипопол, почетен заради своите благодеяния към града. Това, което може да се види, е че той е организирал някакви празненства в чест на всички богове и богини и вероятно е бил почетен със статуя и в театъра\", обясни  епиграфът проф. Николай Шаранков, дошъл на обекта, за да разчете буквите по каменната плоча.Надписът се датира в първите десетилетия на втори век след Христа, по време на императорите Траян или Хадриан  и е изработен от същото ателие, което е изработвало всички официални надписи на града през този период. Може да се направи извод, че този надпис в чест на някой от най-видните граждани на града е стоял някъде наблизо, преди да бъде преизползван през късноантичния период в базиликата.„Надяваме се, че могат да се появят и повече фрагменти от текста, за да се опитаме да го възстановим по-пълноценно, както и да разберем името на този човек, от което засега имаме само две букви\", допълни епиграфът..", "date": "2019.06.13", "title": "Думата „Театър“ в надпис от втори век след Христа откриха в Епископската базилика "}
{"url": "http://www.cross.bg/imota-stranata-kadastralna-1606617.html", "text": "/КРОСС/ Вписването в имотния регистър ще е по идентификатор на имота. Това съобщиха от пресцентъра на Министерството на регионалното развитие и благоустройството /МРРБ/.След приключване изработването на цифровата кадастрална карта на територията на страната трябва да бъдат създадени \"поимотни\" партиди на собствеността, които ще фигурират в имотния регистър. Системата за вписване на имотите трябва да премине от \"персонална\" към \"поимотна\", като водеща роля ще има идентификаторът на имота, а не лицето - собственик.Това е обсъдено по време на заседание на Съвета по геодезия, картография и кадастър, чиито председател е заместник-министърът на регионалното развитие и благоустройството Валентин Йовев.Според Валентин Йовев въвеждането на единни стандарти и критерии, както и координацията на дейностите и съвместяването на данни изискват общи действия на всички институции в страната.До настоящия момент 81 процента или 89 хил. кв. км от територията на страната е покрита с цифрова кадастрална карта и кадастрални регистри, като е набрана информация за над 14 млн. недвижими имота, одобрени са кадастралните карти и кадастрални регистри за 915 населени места, включително за областните градове и 127 общински центъра. Трансформирането на картата на възстановената собственост в кадастрална карта е приключило за 3179 землища. ", "date": "2019.06.13", "title": "Вписването в имотния регистър ще е по идентификатор на имота"}
{"url": "http://www.cross.bg/dyuni-leva-hilyadi-1606626.html", "text": "/КРОСС/ Парламентът ще разгледа на второ четене промени в Закона за Черноморското крайбрежие. Предвиждат се сериозни глоби за къмпингуващите върху дюни. За палатка, поставена върху дюни, глобата ще е до хиляда лева, а за каравана до 3 хиляди лева за туристи и 5 хиляди лева за фирми.Забранява се както преминаването, така и престоят и паркирането на всякакви превозни средства върху дюни. Новите санкции освен за палатка се отнасят също за шатра, навес, заслон или подобни съоръжения. За хавлия на плаж с дюни няма да се налагат глоби, гласят последните корекции на текстовете в закона.За павилиони, разположени върху неохраняеми морски плажове също се предвиждат солени глоби. От 5 хиляди до 10 хиляди лева са санкциите за физически лица, а за фирмите санкциите ще са от 10 до 50 хиляди лева. Промените бяха приети вчера от парламентарната комисия по регионална политика. Ако бъдат гласувани и в пленарна зала новите правила за къмпингуване ще влязат в сила след година и половина. ", "date": "2019.06.13", "title": "Парламентът решава за палатките и караваните върху дюни "}
{"url": "http://www.cross.bg/chasa-provede-zala-1606615.html", "text": "/КРОСС/ София.От 10.00 часа в зала 3 на НДК президентът Румен Радев ще открие Шестия световен конгрес на информационните агенции, организиран в София от Българската телеграфна агенция и Световния съвет на информационните агенции.***Варна.От 19.00 часа в зала 1 на Фестивалния и конгресен център - Варна вицепрезидентът на Република България Илияна Йотова ще открие 18-ият Международен фестивал на червенокръстки и здравни филми.***София.От 09.00 часа ще се проведе заседание на Народното събрание.***София.От 14.30 часа в зала 248 на Народното събрание министър Боил Банов ще отговаря на въпроси  на депутати в парламентарната комисия по културата и медиите.***Шабла.От 11.00 часа на Зенитния полигон на Военновъздушните сили - Шабла министърът на отбраната Красимир Каракачанов и началникът на отбраната генерал Андрей Боцев ще наблюдават тактическото учение с бойни стрелби. Поканен е да присъства министър-председателят Бойко Борисов.***София.От 10.00 часа ще се проведе заседание на Столичния общински съвет.***София.От 09.00 часа в зала 7 на НДК ще се проведе конференцията \"Мост към бизнеса: Многообразие  и включване на пазара на труда\".***София.От 09.30 часа в заседателната зала в сградата на Висшия съдебен съвет, ул. „Eкзарх Йосиф\" № 12, ще се  проведе заседание на Пленума на ВСС.***София.От 09.30 часа в Дома на Европа в София се организира специална информационна среща с отговорни служители от генерална дирекция „Писмени преводи\" на Европейската комисия, предназначена за писмени преводачи, преводачески агенции и професионални преводачески организации.***София.От 10.00 часа в Централен военен клуб, зала 1, бул. „Цар Освободител\" 7, БДЖ и НКЖИ организират кръгла маса за обществено обсъждане на проекта за закупуване на нов подвижен състав и инвестиции в железопътната инфраструктура.***София.От 12.00 часа в хотел InterContinental Sofia ще се проведе пресконференция на тема „Форум наСветовната федерация на консулите за Централна и Източна Европа\".***Варна./к.к. Златни пясъциОт 13.30 ч. в хотел „Интернационал\" ще се проведе международен форум „Партньорство за по-добри социални услуги, заетост и развитие\", организиран от Министерството на труда и социалната политика, Европейската асоциация на доставчиците на услуги за хора с увреждания, Националното сдружение на общините в Република България, Националния алианс за социална отговорност и Община Варна.***Варна.От 15.00 часа в сградата на „Водоснабдяване и канализация - Варна\" ООД ще се състои официалното откриване на Музея на водоснабдяването и канализацията.***Варна.От 15.00 часа в зала „Белини\" на хотел Интернационал в курорта „Златни пясъци\" ще се проведе пресконференция за международния форум „Партньорство за по-добри социални услуги, заетост и развитие\", който ще продължи до 14-ти юни.***Видин.От 10.00 часа в залата на Симфониета - Видин кметът на Общината Огнян Ценков ще приветстваучастниците в среща-семинар по проект \"Антидрога\", организирана от Инър Уийл Клуб Видин, със съдействието на Регионалното управление на образованието.***Видин.От 11.00 часа кметът на Община Видин Огнян Ценков ще посети видинската фирма \"Команд\" ЕООД.***Видин.От 13.30 часа омбудсманът Мая Манолова ще подкрепи протеста пред МБАЛ „Света Петка\" АД на медицинските специалисти в гр. Видин.***Елена.От 11.00 часа в Зала 211 на Общината ще се проведе информационна среща на тема „Възможности за финансиране от Европейските структурни и инвестиционни фондове (ЕСИФ)\".***Златарица.От 13.00 часа в Общината се проведе информационна среща на тема „Възможности за финансиране от Европейските структурни и инвестиционни фондове (ЕСИФ)\" .***Пловдив.От 09.00 часа ще се проведе заседание на Общинския съвет.***Пловдив.От 11.00 часа в Областната администрация ще се проведе среща с Инициативния комитет за запазване на парка на 9-ти пехотен Пловдивски полк, намиращ се до хотел „Санкт Петербург\" в кв. „Кършияка\".***Сливен.От 11.00 часа на плаца на Център за подготовка на специалисти 22 новоназначени войници ще положат военна клетва.***Стара Загора.От 15.00 часа в зала „Славейков\" в общината заместник-министърът на младежта и спорта Николай Павлов ще се срещне с младите хора в Стара Загора, за да обсъди с тях реализираните дейности на министерството по отношение на младежта.***Шумен.От 09.00 часа в зала 363 на общината ще се проведе извънредно заседание на Общинския съвет. ", "date": "2019.06.13", "title": "Предстоящи събития на 13  юни"}
{"url": "http://www.cross.bg/parka-fandukova-leva-1606616.html", "text": "/КРОСС/  До края на годината ще бъде завършен първият общински аквапарк в София. Стойността на атракциона и парковото пространство около него е над 9,5 милиона лева. Столичният кмет Йорданка Фандъкова провери днес как върви строителството. Констатира, че около 60% от работата по обекта вече е свършена, съобщава БНТ.С изграждането на атракциона и зелената площ към него ще бъдат добавени нови 25 декара към столичния парк \"Възраждане\". Аквапаркът с пет открити басейна ще бъде разположен на 6 декара. Ще има и сграда със закрит басейн с минерална вода, СПА зона и ресторант, а от покрива ѝ ще се спускат водните пързалки.\"Деветнадесет декара е реално парковата част, която предстои да бъде завършена с настилки, със засаждането на над 600 дървета. Пред парка ще бъде изградена и чешма с минерална вода\", обясни Фандъкова.Столичната община планира обновяването на още 6 парка. Един милион лева е предвиден за този в квартал \"Дружба\", където вчера жители протестираха срещу застрояването на площ от парка. Според столичния кмет протестът е организиран от БСП, а съдбата на проблемния частен терен на територията на парка все още не е категорично ясна.\"Решение няма, няма разрешение за строителство. Защо точно сега решиха колегите от БСП да правят протест, не мога да кажа, мога само да предположа\", каза Фандъкова и увери, че общината ще направи необходимото за запазването на терена като част от парка. ", "date": "2019.06.13", "title": "София се сдобива с общински аквапарк за над 9,5 млн. лева"}
{"url": "http://www.cross.bg/vyarvam-neshtata-gledash-1606354.html", "text": "/КРОСС/ \"Вярвам, че ако промениш начина, по който гледаш на нещата, нещата, които гледаш, ще се променят.\"Уейн Дайър  ", "date": "2019.06.13", "title": "Вярвам, че ако промениш начина, по който..."}
{"url": "http://www.cross.bg/obrenovich-london-purvoto-1606362.html", "text": "/КРОСС/ 1805 г. - Експедицията на Луис и Кларк достига до водопадите Грейт Фолс.1839 г. - Милош Обренович абдикира като княз на Сърбия в полза на сина си Милан Обренович II.1842 г. - Кралица Виктория прави първото си пътуване с влак.1855 г. - Поставена е за пръв път операта Сицилианска вечерня на Джузепе Верди в парижката Гранд опера.1865 г. - Река Дунав е премината от чета, членове на която са Хаджи Димитър, Стефан Караджа, Юрдан Юрданов - Инджето, Петър и Тодор Шиварови.1895 г. - Провежда се първото автомобилно рали във Франция по трасето Париж - Бордо - Париж.1917 г. - Първа световна война: Германия включва в бомбардировките на Лондон самолети вместо дирижабли.1944 г. - Втора световна война: Нацистка Германия подлага за първи път Лондон на обстрел с ракети Фау-1.1965 г. - В София е открит Театър 199.1974 г. - Открита е последната отсечка от Автомагистрала А3 в Италия, свързваща Салерно с Реджо ди Калабрия.1983 г. - Американският космически апарат Пионер 10 става първият обект, направен от човека, който напуска Слънчевата система.2004 г. - Тимо Глок дебютира като пилот от Формула 1.  ", "date": "2019.06.13", "title": "13  юни в историята"}
{"url": "http://www.cross.bg/depytat-gerb-bivsh-1606614.html", "text": "/КРОСС/ Бойко Борисов, министър-председател на България, председател на ПП ГЕРБИраван Хира, генерален директор на „Хюлет-Пакард България\"Красимир Петров, бивш депутат от ГЕРБПетър Петров, депутат от „Обединени патриоти\" в 44-ото НСПроф. Стоян Домусчиев, художникХристо Явашев (Кристо), художникИлия Луков, фолк изпълнителВенелина Венева - лекоатлеткаДимитър Чохаджиев - бивш зам.-министър на икономикатаПроф. д-р Емил Лозанов - географ ", "date": "2019.06.13", "title": "Рождениците на  13  юни"}
{"url": "http://www.cross.bg/dushterya-svetitzata-tyrtzite-1606358.html", "text": "/КРОСС/ Тази свята девица и Христова мъченица Акилина (Ангелина) била от околностите на гр. Солун, от село, наречено Загливери, прилежащо към светата Ардамерийска епископия (дн. епархия при св. митрополия на Йерисос, Света Гора и Ардамерион, ГПЦ, б.р.), дете на православни родители. Причина за мъченичеството й било следното.Случило се един ден бащата на светицата да се скара с някакъв турчин, негов съсед, защото в селото живеели и християни, и турци, и удряйки го (по внушение на лукавия), го убил. Когато после бил хванат от селските управници и заведен при пашата в Солун, който да го предаде на смърт, той, страхувайки се да умре, и в желанието си да се спаси, окаяният се потурчил и така не бил погубен. Тогава светицата била още младенец на гръдта на майка си.Турците настоявали бащата да потурчи и дъщеря си, но той им отговарял да не се тревожат за това, защото това било в негова власт и можел, когато си поиска, да я потурчи. Но майката, която не оставила святата православна вяра, не преставала непрестанно да учи дъщеря си да се държи здраво във вярата и никога да не се отрича от Христа.Когато Акилина навършила 18 години, турците отново започнали да настояват за същото. Тогава баща й я повикал и й рекъл: „И така, дъще, турците всеки ден ми казват да се потурчиш. Ето, аз първи трябваше да се потурча, а сега трябва и ти да го сториш. Дори още днес го направи, за да не ме притесняват повече\". Но светата девойка, горяща цяла от неизказаната Христова любов, с велика смелост отговорила: „Да не би да съм маловерна като теб, та да се отрека от моя Създател и Творец, Господ Иисус Христос, Който понесе заради нас Кръст и смърт? Никога да не бъде! Аз съм готова да претърпя всякакви мъчения, дори и смърт заради любовта към моя Христос\".О, досточудни слова, не на дъщеря на трижди окаян баща, а на истинска дъщеря на Небесния Цар Христос!Тогава бащата, виждайки непоклатимата й воля, я предал на турците, като казал: „Аз не съм способен да принудя дъщеря си да се потурчи. Каквото вие искате, това сторете с нея\". Като чули тези думи, те се смутили и веднага изпратили хора на властта да отведат девойката. А благословената й майка, като видяла пратените слуги, побързала към дъщеря си, давайки й следната заръка: „Ето, чедо мое възлюбено, сладка дъще Акилино, плод на утробата ми, настъпи онзи час, за който всеки ден те поучавах, и така, прояви послушание и послушай, чедо мое, заръките ми. Бъди мъжествена в мъченията, които трябва да претърпиш и не се отричай от Христа!\"А дъщерята, обляна в сълзи, отговорила: „Не се страхувай, майко моя, и аз това искам, и нека Бог да бъде мой помощник, а ти моли се за мен!\" И така те се разцелували помежду си с плач и сълзи.Слугите завързали светицата и я отвели в съдилището. Любящата майка следвала отдалече възлюбената си дъщеря, тъй както овцата следва агънцето си, отвеждано на заколение, защото майчината любов не й позволявала да се отдели. Но слугите нея задържали отвън, а Акилина отвели вътре пред кадията, който й рекъл: „Ще се потурчиш ли?\" Светицата отговорила: „Не, няма да стане! И никога да не ми бъде това - да се отрека от вярата си и от моя Владика Христос!\"Като чул това, кадията се ядосал и заповядал да съблекат светицата по риза, да я завържат за един стълб и да я бият с тояги, което и станало. И двама слуги я биели дълго време, но тя понасяла мъжествено това мъчение. След това отново довели светата пред кадията и останалите турци, а те започнали да я ласкаят, да й предлагат различни дарове и обещания, само и само да се отрече от вярата си. Но Христовата невеста, имайки в сърцето си любовта към Небесния жених Христос, сметнала всичко това за нищо. Един богат и по-високопоставен от другите турци й казал: „Потурчи се, Акилино, и аз ще те взема за снаха. Ожени се за сина ми!\" Христовата мъченица с неизказана смелост му отговорила: „Нека дявол те вземе, и теб, и сина ти!\"Като чули това, турците се разпалили от ярост, завързали светицата както по-рано и я били още дълго време. После пак я отвързали и за трети път кадията взел да я разпитва: „Не се ли срамуваш да те бият гола пред толкова хора (защото ризата й се била разкъсала от толкова много удари и светата девойка била останала гола-голеничка). Или се потурчи, или ще начупя костите ти една по една!\" А светицата отвърнала: „И от какво да се вдъхновя за вашата вяра, че да се отрека от моя Христос? И чрез какви чудеса на вярата ви да повярвам на вас, които още преди гроба сте се цели усмърдели?\" [... ]О, мъченическа смелост, о, величие на духа, достойно за небесна похвала! О, отговор не на крехка девойка, а на мъжествен гигант!Като чули това турците, видели се с голям срам посрамени. И как другояче да се почувстват, изобличени от словата на истината? Тогава, разгорещени от ярост, те за трети път били светицата толкова немилосърдно, че я оставили полумъртва. Земята наоколо се обагрила в кръв, плътта й до кости падала на парчета. Накрая я отвързали и я предали на някакъв християнин, който бил там, за да я отведе в дома на майка й. Приближавайки дъщеря си, която едва дишала, майката запитала: „Какво направи, дъще моя? Опази ли съкровището?\"С много усилия тя успяла да накара святото момиче да дойде на себе си и то, чувайки майчините думи, отговорило: „И какво друго да направя, майко моя, освен онова, което ми заръча; и тъй, както говорихме, аз опазих скъпия завет - изповядах нашата вяра\". А майката, като чула тези думи, вдигнала ръцете и очите си към небето и прославила Бога. Така Акилина предала душата си в Божиите ръце и получила мъченически венец.А нейните свети мощи, о чудо, веднага изпълнили цялото онова място с дивно благоухание. Те благоухаели и по пътя, по който носели тялото й за погребение. През нощта небесна светлина осветявала гроба на мъченицата като ярка звезда. И които християни видели това, прославили Бога, Чиято сила и слава да бъде вовеки. Амин! ", "date": "2019.06.13", "title": "Св. мчца Акилина. Св. Трифилий, еп. Никозийски"}
{"url": "http://www.cross.bg/tema-zhivo-kakvi-1606613.html", "text": "/КРОСС/ Тема:  Колко пари трябва да влизат в партийните каси?Тема: Безопасността на пътя през мотосезона - как могат да бъдат избегнати инцидентитеТема: Има ли опасност от още скъсани язовирни стени и какви действия се предприемат?Тема: Тема: Тема: На живо - какви са новите мерки за сигурност на Женския пазар?Тема: Възможна ли е нулева субсидия за партиите? Коментар на Хамид Хамид от ДПС; Тема: Защо вече 3 месеца жена с увреждане е заложник в дома си заради недовършен ремонт на топлофикация? Тема: Как приключи уникалната терапия в помощ на деца със спинална мускулна атрофия? Тема: Бум на телефонните измами в Шуменско! На живо - специална кампания на МВР в защита на пострадалите; Тема: Откриха застреляна мечка в горите край Самоков. Какво наказание очаква бракониерите? Тема: На живо: Ще затвори ли врати видинската болница и какви са исканията на медицитеТема: На живо от Божурище: Расови коне от 12 държави в надпревара за световната купа. ", "date": "2019.06.13", "title": "Теми и гости в сутрешните блокове на телевизиите"}
