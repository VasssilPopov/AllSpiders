{"url": "http://www.cross.bg/srina-se-saiitut-na-noi-1582895.html", "text": "/КРОСС/ От сутринта сайтът на НОИ е недостъпен, установи проверка на КРОСС.Все още няма информация какъв е проблемът, но оттам уверяват, че експерти са предприели необходимото за отстраняването му.Недостъпни са всички услуги в Интернет на Осигурителния институт. ", "date": "2018.09.01", "title": "Срина се сайтът на НОИ "}
{"url": "http://www.cross.bg/keri-okazva-dietata-1582891.html", "text": "/КРОСС/ Марая Кери се пребори с излишните килограми. Много време тя се опитваше да намали теглото си и най-сетне достигна своята идеална физическа форма. Стройната фигура я направи по-млада.В последно време певицата публикува фотоси в социалните мрежи и на тях тя изглежда доста по-млада, пише Tialoto.bg.Оказва се, че тайната за нейната нова „младост\" е, че се е разделила с 22 килограма от теглото си. Резултатът се дължи на физически тренировки и специална диета, разказва източник близък до нея.„Марая харесва пушена сьомга и каперси, затова яде много протеини, но тайната на нейния успех, е че напълно премахна захарта от диетата си. Тя не приема въглехидрати - хляб, шоколад, сладки, яде малко плодове, например боровинки и манго. Основата на менюто й е от зеленчуци.\", разказва източникът, цитиран от OK Magazine.Оказва се, че диетата на певицата има и слабо място. Кери много обичала вино. ", "date": "2018.09.01", "title": "Марая Кери свали 22 килограма и се подмлади"}
{"url": "http://www.cross.bg/bira-marihyana-kanabis-1582881.html", "text": "/КРОСС/ Световноизвестен производител пуска на пазара бира, която съдържаща марихуана вместо алкохол. Бирата се произвежда от калифорнийската компания Lagunitas, която е собственост на Heineken. Напитката ще бъде достъпна в тези части на Калифорния, в които канабисът е законен. Компанията рекламира новата напитка като \"ароматна пенлива вода\".Потребителите намират само един недостатък в сравнение с обикновените бири - не могат да я пият в баровете.В света се наблюдава тенденция за навлизането на марихуаната във все повече отрасли и Lagunitas не е единствената компания, планираща да произвежда бира с марихуана. Една от най-големите компании за бира в света също прави скок в индустрията с марихуана. Molson Coors Canada обяви по-рано тази седмица, че заедно с The Hydropothecary Corporation ще произвеждат напитки, напоени с канабис, пише изданието Business Insider, цитирано от economic.bg. За целта ще бъде структурирана самостоятелна компания с независим съвет на директорите и мениджърски екип.\"Имаме уникалната възможност да участваме в този вълнуващ и бързо развиващ се потребителски сегмент. Въпреки че оставаме един от основните производители на бира, ние сме развълнувани да се впуснем в това ново начинание с доверен партньор, който ще бъде лидер в предлагането на безалкохолни напитки, напоени с канабис\", заяви Фредерик Лантметстър, президент и главен изпълнителен директор на Molson Coors Canada.Канабисът ще бъде легализиран в Канада на 18 октомври, въпреки, че ястията и напитките с канабис няма да бъдат достъпни веднага. Molson Coors очаква до края на 2019 г. напитките с канабис да бъдат законни.vigeo: https://www.youtube.com/watch?v=3KnHk69ddCA", "date": "2018.09.01", "title": "Пускат бира с марихуана в Щатите (видео)"}
{"url": "http://www.cross.bg/neshka-robeva-zaradi-1582892.html", "text": "/КРОСС/ Легендата на българската художествена гимнастика - Нешка Робева, публикува съобщение във фейсбук страницата си, в което внесе яснота около здравословното си състояние.Тя обяви, че е напуснала поста треньор на немския ансамбъл, заради препоръка на лекарите, след влошеното й здравословно състояние.Нешка Робева също така сподели, че заради препоръката да избягва стреса, ще се наложи да пропусне започващото след 9 дни Световно първенство по художествена гимнастика в София.Тя не разкри какви точно са проблемите, но заяви, че са свързани със старостта. Все пак Робева сподели, че разтревожените за здравето й няма от какво да се притесняват.Думите на Нешка докоснаха стотици нейни почитатели, които я окуражаваха с коментари под публикацията. ", "date": "2018.09.01", "title": "Нешка Робева се оттегля от художествената гимнастика заради влошено здраве"}
{"url": "http://www.cross.bg/pioner-satyrn-plochka-1582888.html", "text": "/КРОСС/ На 1 септември 1979 г. американският космически кораб „Пионер 11\" става първият апарат, който посещава Сатурн. Апаратът минава покрай планетата на разстояние от 21 000 км. „Пионер 11\" използва гравитацията и гравитационно подпомагане от планета Юпитер, за да нагоди траекторията си към Сатурн. Стартът е на 5 април 1973 г. от база Кейп Канаверъл. Апаратът функционира до ноември 1995 г., когато предава последния си достигнал до Земята сигнал.След преминаването на „Пионер 10\" през астероидния пояс, на 5 април 1973 г. с ракета „Атлас\" е изстрелян и апарата „Пионер 11\". През декември 1974 г. сондата прелита на около 40 000 км над облаците на Юпитер и предава подробни снимки на планетата. През септември 1979 г. прелита на около 20 000 км от повърхността на Сатурн. Провежда различни измервания и предава фотографии на планетата и спътника Титан. В 1995 г. връзката с космическия апарат е загубена.Тези две сонди поставят началото на изследванията на външните планети от нашата слънчева система. „Пионер 10\" и „Пионер 11\" носят на борда си плочка с послание за евентуалните цивилизации, които може да открият двата апарата. Покойният Карл Сейгън е помогнал за съставянето на тази плочка, носеща илюстрация на мъж и жена и положението на Земята в Галактиката. Подобно на съобщение в бутилка, тази плочка ще пътешества в космическото пространство и е възможно да бъде открита от чужда цивилизация. ", "date": "2018.09.01", "title": "„Пионер 11” е първият апарат посетил Сатурн"}
{"url": "http://www.cross.bg/zhivotni-myasto-probi-1582887.html", "text": "/КРОСС/ В село Тутраканци, в което бе открито първото в страната огнище на африканска чума по свинете, по хуманен начин са умъртвени всички животни. Това съобщи във Варна министърът на земеделието, храните и горите Румен ПорожановТой уточни, че първоначално се очаквало да бъдат умъртвени около 30 животни, но те се оказали общо 65, тъй като има доста нерегистрирани в населеното място. По думите му това е слабост за много населени места. Акцията по умъртвяването на животните е приключила днес. Труповете им се загробват на място.Министърът каза, че успоредно с това от вчера са предприети действия и селището е под възбрана за движение на животни и животински продукти. В същото време в селото се извършва и дезинфекция. Външни хора в селото не се допускат, докато не приключи дезинфекцията, обясни министърът.В трикилометровата зона има още едно населено място, от което днес се вземат проби. Резултатите ще станат известни до ден-два. В следващите дни вземането на проби ще продължи в 10-километровата зона.Формата на обезщетение на собствениците е по пазарни цени. Собствениците на нерегистрирани животни обаче не могат да получат такова обезщетение. ", "date": "2018.09.01", "title": "Евтаназираха десетки прасета в Тутраканци заради чумата"}
{"url": "http://www.cross.bg/kipur-stranata-chast-1582889.html", "text": "/КРОСС/ 24 бежанци от Сирия бяха спасени край югоизточния бряг на Кипър в късния следобед в събота. С тях Кипър постави своеобразен „рекорд\" - това е четвъртата група мигранти, която пристига в страната в четири поредни дни, от 29 до 31 август. Бежанците се превръщат в един от сериозните проблеми на Кипър, алармира правителството в Никозия.16-те възрастни и 8-те деца под 8-годишна възраст бяха изтеглени на брега в кипърския град Агия Напа и полицията разследва условията, при които тяхната лодка се е озовала в района.Само за четирите последни дни на август четири групи бежанци са влезли на територията на страната. Две от тях идват по море, а две - от окупираните територии, пресичайки буферната зона между северната и южната част на острова, като в последните месеци тези нелегални преминавания през демаркационната „зелена\" линия зачестяват.Република Кипър е „рекламирана\" от турските трафиканти като „идеална дестинация\" за бежанците като най-близката част от ЕС и вече е установен контрабанден канал за прехвърлянето на хора от Сирия към Кипър през Турция, констатират кипърските власти след проведените разследвания на пристигналите през това лято бежански групи.Над 15 000 кандидати за убежище, най-вече сирийци, вече са в Кипър. Между 2002 г. и 2017 г. страната е предоставила международна закрила на около 10 000 чужденци, по-голямата част от които са сирийци.Според официалната европейска статистика, през 2017 г. Кипър е на второ място в ЕС, след Гърция, по брой търсещи убежище мигранти на 1 милион население - 5235 души, което е ръст от 56% спрямо предишната година. За първото полугодие на тази година 2435 души са подали молби за международна закрила на територията на страната, което е увеличение с над 40%.Кипър е достигнал границите на възможностите си за нови пристигащи мигранти, заяви по-рано тази седмица министърът на вътрешните работи Константинос Петридис. Правителството в Никозия изразява голямата си заграженост и настоява за разработването на единна всеобхватна политика на ЕС за справяне с увеличените миграционни потоци. ", "date": "2018.09.01", "title": "24 бежанци от Сирия бяха спасени край югоизточния бряг на Кипър"}
{"url": "http://www.cross.bg/evrozonata-tzeni-evrostat-1582885.html", "text": "/КРОСС/ Инфлацията в еврозоната спадна до 2% през август, показват данните, тъй като високите цени на петрола леко се понижиха.Евростат посочва, че потребителските цени в блока на единната валута от 19 държави са по-ниски от регистрираните 2,1% през юли, като инфлацията остава според целта на Европейската централна банка (ЕЦБ) близо до или по-ниска от 2,0%.Индексът на потребителските цени е в съответствие с прогнозите и потвърждава очакванията, че мащабната стимулираща програма на ЕЦБ за цените в еврозоната ще приключи през декември.Евростат заяви също, че безработицата в еврозоната остава стабилна през юли с 8,2%, най-ниска от ноември 2008 г. и по-ранните етапи на финансовата криза. Безработицата в 28-те държави-членки на Европейския съюз е спаднала до 6,8%. Безработицата в региона спада постоянно, като през септември 2016 г. тя падна под символичния праг от 10,0%.Въпреки това, тя все още е по-висока от нивото преди глобалната финансова криза, когато достигна 7.5%. Сред 19-те страни с единна валута, най-ниските нива на безработица през юли бяха регистрирани в Германия от 3,4%, според Евростат.Най-висок е процентът в Гърция, която току-що излезе от болезнената си програма за спасяване, от 19,5% през май, според последните налични данни. Това е рязък спад от 20,0% само месец преди това. ", "date": "2018.09.01", "title": "Инфлацията е еврозоната спадна до 2% през август "}
{"url": "http://www.cross.bg/silistra-pribraha-suobshtava-1582890.html", "text": "/КРОСС/ Децата, пострадали при взрива в Болоня, се прибраха в България, съобщава novini.bg.Осем ученици от гимназия в Силистра се оказаха в близост до инцидента, при който мощна експлозия на цистерна срина магистрала до летището на италианския град. Двама души загинаха, а десетки бяха ранени. Българчетата бяха приети в болница. Най-тежко пострадалото момче - 17-годишният Кристиан, имаше изгаряния по краката, ръцете и тила.Учениците от Професионалната гимназия по Механотехника в Силистра били на практически стаж в италианска фирма. Въпреки инцидента, нито един от тях не пожела да се върне преди да приключи стажа си, съобщава Нова телевизия.\"20 момчета тръгнаха от това училище и 20 момчета се прибраха, и то в добро физическо състояние. Естествено, лечението ще продължи до пълното им възстановяване\", каза директорът на училището Татяна Кинджакова. ", "date": "2018.09.01", "title": "Пострадалите ученици от експлозията в Болоня се прибраха в Силистра"}
{"url": "http://www.cross.bg/etap-arabadzhiev-obvinenie-1582893.html", "text": "/КРОСС/ Фирми под контрола на Арабаджиеви издавали фактури и за дружества, които санират сгради по договори за обществени поръчки. Направление в разследването е и че фирмите са се занимавали със саниране. Това каза на брифинг зам.-ръководителят на Специализираната прокуратура Кирил Пейчинов за вчерашните акции в хотели в Пловдив и София на фамилия Арабаджиеви.\"В изключително ранен етап на разследването сме. Повдигнато е  обвинение за вторично престъпление\", посочи той и уточни, че в работното  обвинение е вписана сумата от 600 хил. лева.\"Появяват се липсващи търговци, контролирани от организираната престъпна група\", посочи Кирил Пейчинов.\"Фирмите, занимаващи се със саниране, са десетки\", коментира той.\"Данъчните вериги са няколко, направлението на измамата не е само  едно. На този етап сме стигнали до две\", заяви прокурорът. Той каза още,  че на този етап не са претърсвани обекти по Слънчев бряг. Припомняме,  че към наказателна отговорност са привлечени 6 лица, 5 от тях за  участие в организирана престъпна група, а шестото е с обвинение за пране  на пари. Това каза ръководителят на Специализираната прокуратура  прокурор Иван Гешев за вчерашната акция в хотел \"Маринела\" в София и  хотел \"Марица\" в Пловдив. Вълчо Арабаджиев е обвинен в \"пране на  пари\". Той е задържан за 72 часа. Баща му Ветко Арабаджиев и майка му  Маринела са обявени за общодържавно издирване, по европейската заповед  за Шенгенската система и Интерпол. Има данни, че те са в момента във  Франция.", "date": "2018.09.01", "title": "Прокуратурата разследва десетки фирми, свързани със санирането, след акцията в хотелите на Ветко Арабаджиев"}
{"url": "http://www.cross.bg/kremul-pytin-dmitriii-1582880.html", "text": "/КРОСС/ Кремъл определи смъртта на ръководителя на самопровъзгласилата се Донецка народна република Александър Захарченко като провокация, която води до повишаване на напрежението в региона.По думите на прессекретаря на руския президент Владимир Путин - Дмитрий Песков, все още се изяснява кой стои зад атентата. Той подчерта, че убийството не спомага за процеса на уреждане на конфликта в Украйна.Путин засега не планира контакти с изпълняващия длъжността ръководител на ДНР Дмитрий Трапезников поради липса на време в графика си за днес, съобщи още Песков.В съболезнователна телеграма, разпространена вчера от Кремъл, руският президент изрази убеденост, че организаторите на убийството ще понесат заслуженото наказание. ", "date": "2018.09.01", "title": "Кремъл: Смъртта на Захарченко е провокация"}
{"url": "http://www.cross.bg/kompaniyata-parolite-informatziya-1582877.html", "text": "/КРОСС/ Манията по криптовалутите се поохлади през тази година, но далеч не е затихнала. Виртуалните пари и особено Bitcoin продължават да държат високи цени и са все така любим обект на хакерите. Затова някои биткойн маниаци предприемат нови мерки да защитят виртуалните си активи - чрез съхранението на паролите си в синтетична ДНК, съобщава .Това е възможно чрез услуга на компанията Carverr. Тя използва досегашните познания и възможности на учените да съхраняват информация в ДНК. Услугата е доста скъпа и струва 1000 долара, но вече има 28 клиенти, а компанията преговаря и банки и други финансови институции, които да я предлагат на клиентите си на по-достъпна цена.\"ДНК е единственото нещо, което няма да бъде изместено. За мен това е като пенсионен фонд, в който можеш да отделиш някои от активите си и да ги пазиш за много, много дълго време\", коментира Вишаал Хуиан, съосновател на компанията.Процедурата е сравнително семпла на хартия. Компанията генерира синтетична ДНК на базата на избрана парола. ДНК е малко по-различна от бинарния език на компютрите и вместо нула и единица, разполага с 4 букви - A, T, C и G. Компанията е създала бинарен еквивалент на всяка от тези букви.Чрез специална машина, паролата на клиента се конвертира от дигиталния си оригинал в синтетична ДНК. След това тя се съхранява в малка епруветка, която се дава на клиента. Чрез машина за ДНК секвенция, паролата може да се разкодира до бинарния си код.Разбира се, идеята тук не е всеки ден човек да прави тази процедура, за да влиза в профила си. Целта на услугата е дългосрочно съхранение на информация, която клиентът иска да запази с години.Carver казва, че процесът е доста сигурен и прави хакването на паролите много трудно. Тя не се нуждае от оригинала на паролата. Клиентът може да ѝ даде криптираната ѝ версия. След това хакерът трябва да разгадае какви бинарни еквиваленти компанията е избрала за буквите на ДНК. Цялата комуникация между компанията и клиента също е криптирана за допълнителен слой защита.Накрая клиентът получава по пощата 5 копия на синтетичната ДНК с неговата парола. Има и инструкции за правилното ѝ съхранение, за да издържи максимално дълго време. Компанията работи и по още начини, за да направи \"паролите\" по-устойчиви и дори да може да предоставя резервни копия в бъдеще.В момента записването на данни в ДНК е сложен и скъп процес. Той струва около 7000 долара за 2МВ данни и още 2000 долара, за да могат данните да бъдат прочетени. Технологията обаче тепърва ще се развива и процесът ще става по-евтин.За някои учени и компании ДНК е неизбежна алтернатива на сегашните методи за съхранение на данни. Човечеството ще генерира все повече и повече информация, като според проучване на британски учени, през 2040 г. няма да има достатъчно твърди дискове, които да съхраняват цялата тази информация. Магнитните ленти са предпочитана алтернатива, която е и по-евтина, но не достатъчно бърза. ", "date": "2018.09.01", "title": "Биткойн маниаци пазят паролите си чрез ДНК"}
{"url": "http://www.cross.bg/ogromni-zadrustvaniya-na-putya-za-gurtziya-sled-blagoevgrad-1582875.html", "text": "/КРОСС/ Изключително натоварен е трафикът към Гърция след Благоевград, съобщи кореспондентът на bTV в региона.На места колите буквално са спрели.По информация от преминаващи границата ГКПП „Кулата\" се чака дълго.Въпреки че режимът за преминаване е облекчен, проверяващите не могат да смогнат.Бавно се преминава и пред граничния пункт Илинден - Ексохи. ", "date": "2018.09.01", "title": "Огромни задръствания на пътя за Гърция след Благоевград"}
{"url": "http://www.cross.bg/donetzk-zaharchenko-atentata-1582879.html", "text": "/КРОСС/ Освен лидера на проруските сепаратисти в украинската Донецка област Александър Захарченко, при атентата в центъра на Донецк вчера е загинал и неговият бодигард, а още 12 души са били ранени. Това съобщи днес министърът на здравеопазването на самопровъзгласената Донецка народна република Александър Опришченко, цитиран от ТАСС.Той добави, че петима от пострадалите са настанени в болница без пряка опасност за живота, а на седем е оказана амбулаторна помощ.Захарченко бе убит при взрив в ресторант в центъра на Донецк снощи. Властите в ДНР са задържали няколко заподозрени за убийството, които, според ТАСС, казали, че Киев е причастен към престъплението. По-рано Украинската служба за сигурност отрече да има някакво отношение към атентата в Донецк. ", "date": "2018.09.01", "title": "Убит е и бодигарда на Захарченко и още 12 души "}
{"url": "http://www.cross.bg/velingrad-septemvri-godini-1582873.html", "text": "/КРОСС/ На 1 и 2 септември Велинград ще отбележи важни годишнини. Двата дни са посветени изцяло на 70 години от създаването на Велинград и 10 години от получаването на приза „Спа столица на Балканите\". В празничната програма са предвидени разнообразни по стил и направление мероприятия. Часовете преди обяд и в двата дни са посветени на децата.В съботната програма се предвижда постановката „Хитър Петър\", ръкотворци, клоуни и детски самодейни състави, а в неделната - детско шоу от „Химиците\". В обедните часове на 1 септември Ути Бъчваров ще представи своето близо двучасово шоу за любителите на кулинарията с много изненади. От 11 часа, също на 1 септември, е предвидено откриване на статуята - символ на Велинград, която ще бъде издигната на кръговото кръстовище на входа на града.Официалната програма с водещи Ники Кънчев и Алекс Сърчаджиева ще започне от 17:30. В нея ще се включат местни самодейци, представителния духов оркестър и мажоретен състав „Димитър Мечев\", шоуто на Деси Добрева с част от трупата на Нешка Робева, концерт на супергрупата „Легендите\", предвидено е огнено и лазерно шоу със заря.За младежите ще има Ди джей парти на открито на централния минерален плаж с участието на Гери Никол. Любителите на фолклора ще се насладят на неделния обеден концерт на ансамбъл „Добруджа\".Кръгла маса на тема „Национална стратегия за опазване на минералните води\" с основен организатор Български съюз по балнеология и спа туризъм ще събере експерти от различни министерства и туристическия бранш, за да обсъждат проблемите и перспективите за развитието на СПА туризма в България. Официален гост на форума ще бъде министърът на туризма Николина Ангелкова.  ", "date": "2018.09.01", "title": "Велинград празнува 70 години от създаването си"}
{"url": "http://www.cross.bg/geshev-marinela-hotel-1582886.html", "text": "/КРОСС/ Към наказателна отговорност са привлечени 6 лица, 5 от тях за участие в организирана престъпна група, а шестото е с обвинение за пране на пари. Това каза на брифинг ръководителят на Специализираната прокуратура прокурор Иван Гешев за вчерашната акция в хотел \"Маринела\" в София и хотел \"Марица\" в Пловдив. Вълчо Арабаджиев е обвинен в \"пране на пари\", заяви зам.-главният прокурор Гешев. Той е задържан за 72 часа.  Баща му Ветко Арабаджиев и майка му Маринела са обявени за общодържавно издирване, по европейската заповед за Шенгенската система и Интерпол. Има данни, че те са в момента във Франция. Има данни за 3 лица от семейството на собственика на хотел \"Маринела\", които са извършили престъпления, поясни Гешев.Над 10 милиона лева са открити в кутии за обувки,сейфове куфари, кутии, касетки в банки, както и в офиси и домове на семейство Арабаджиеви.\" - сейфове, кутии за обувки, шкафове\", каза Гешев. Парите са иззети. Наложило се е спешно съдействие от БНБ през нощта за осигуряване на броячни машини. Сумите са потресаващи. Трябва да отбележим, че според нас това не е цялата налична сума\", обясни той и уточни, че парите са намерени в домове, хотели, офиси и банки.Освен това при претърсванията е открит луксозен автопарк. Става въпрос за коли с марки като \"Бентли\" и \"Ролс Ройс\". \"Последното претърсване приключи рано сутринта и беше иззет луксозен автопарк. Ще се провежда разследване в посока как са придобити тези коли. Оценката им грубо върви около 5-10 млн. лева\", заяви зам.- главният прокурор.\"Не можеш да забраниш на никой да е богат, но като си купуваш коли, самолети и хотели - си плащай данъците\", каза още Гешев.По-рано в писмо до медиите от  се обявява, че никой не може да бъде смятан за виновен за извършено престъпление публично, чрез средствата за разпространение на масова информация, преди произнасяне на българския съд с влязла в сила присъда, особено за тежки умишлени престъпления. Констатацията е по адрес на Вълчо Арабаджиев. Посочва се, че хотел \"Маринела\" съвестно си е свършил работата и законно е спечели обществената поръчка за настаняване на гостите на българското европредседателство.В хода на извършените проверки екипите на проверяваните хотели оказват пълно съдействие на разследващите органи. Ще направим всичко необходимо, за да съдействаме максимално за изясняване на обективната истина. През последната година компанията е проверявана многократно и не са констатирани закононарушения, се допълва в писмото.Работи се в пълна секретностГешев отхвърли твърденията на \"Виктория груп\", че се оказвало пълно съдействие на прокуратурата.\", които са провеждани от Специализираната прокуратура\", каза още Гешев. От думите му се разбира, че служители не съдействали с мотиви като това, че си загубили ключовете или незнание кой е настанен в хотела в съответните стаи и др.Според Гешев Арабдажиеви не са имали предварителна информация за акцията. Те напуснали страната в началото на август, а операцията била планирана пет дни преди започването й.Обясни, че Специализираната прокуратура е действала секретно с информацията, с която е разполагала от нейни органи, защото според него хора, които разполагат с финансов ресурс, разполагат и с човешки в различни държавни институции и имат контакти.\"Такава е ситуацията в цял свят, когато си богат е логично да предприемеш действия, за да си опазиш имуществото\", обясни твърдението си той.Прокуратурата не съобщава дали е поискано съдействието на властите във Франция, където се намират Арабаджиеви.Снимки и видео: МВР\n\t\t\t\t\t", "date": "2018.09.01", "title": "Търсят Ветко и Маринела Арабаджиеви с Интерпол, синът им Вълчо е в ареста за \"пране на пари\" (снимки, видео)"}
{"url": "http://www.cross.bg/svoge-razsledvane-nastoyavat-1582884.html", "text": "/КРОСС/ На пореден протест излизат жителите на Своге. Те ще настояват за решение на проблема с безопасността на пътищата в района като за кратко ще спрат движението на пътя за София, преминавайки по една от пешеходните пътеки в града. Хората заявиха категорично, че протести ще има всеки ден, докато не се изпълнят исканията им. На протест в защита на обвинения за катастрофата край Своге шофьор Григор Григоров излизат съгражданите му от Божурище, които ще настояват за справедлив процес и обективно разследване на инцидента.От няколко дни в Божурище се събира подписка в подкрепа на шофьора - каза още Блага Карагьозова. Паралелно над 1000 подписа са събрани в онлайн петицията с искания за справедливо разследване на трагедията край Своге. ", "date": "2018.09.01", "title": "Жителите на Своге ще протестират и днес"}
{"url": "http://www.cross.bg/plovdiv-programata-stzena-1582876.html", "text": "/КРОСС/ Пет рояла на пет емблематични места в Пловдив - Цар Симеонова градина, пред Община Пловдив на пл. „Стефан Стамболов\", стълбите на „Каменица\", Римския стадион и кв.Капана (началото на ул. „Абаджийска\" и ул. „Константин Стоилов) очакват пловдивчани и гости на града да се включат в откриващото събитие на тазгодишния Есенен салон на изкуствата Пловдив 2018.Не е преувеличено, ако кажем за Пловдив, че през месец септември - градът е сцена! Още от самото му начало стартира Есенния салон на изкуствата, който на практика обединява в себе си многобройни фестивали, концерти, изложби и други, като продължава до ноември.Есенен салон на изкуствата се организира от община Пловдив и нейните партньори и е най-големият културен формат в града, вече повече от десетилетие.14-то издание, тази година ще бъде открито с инициативата „Есенни истории с роял\" на 1 септември. На 5 -те сцени, разположени на емблематични места в Пловдив в събота, на роял ще свирят прочути български музиканти, заедно с изпълнители от Държавна опера Пловдив, ученици от НУМТИ „Добрин Петков\" - лауреати на национални и международни конкурси, преподаватели и възпитаници на АМТИИ - Пловдив. В програмата са включени изпълнения на произведения от български и световни композитори, класика и джаз.На първата сцена в Цар Симеонова градина до фонтана на Деметра  в 19.30ч. ще свирят Мичо Димитров - цигулка и Ирен  Капеловска - роял. В програмата: Хендел, Моцарт, Чайковски, Крeйслер, Елгар, Шостакович, Прокофиев, Владигеров. Събитието е придружено от изложба на картини на Мичо Димитров.На сцената на площад „Стефан Стамболов\" в  19.45ч. започва концертът „Талантите на Пловдив\" - изпълнение на деца, лауреати на национални и международни музикални конкурси. В програмата: Бах, Рахманинов, Шуман, Григ, Чайковски, Скрябин, П. Владигеров, Шопен.На третата сцена - стълбите на „Каменица\" в  20.00ч. е концертът на Георги Черкин. В програмата: Шуман, Бетовен, Рахманинов, Шопен, Лист, Моцарт, Дебюси, Брамс.На четвъртата сцена на Римския стадион в 20.15ч. започва Гала концерт на солистите на Държавна опера - Пловдив - Мариана Панова, Станислава Момекова, Георги Султанов. На рояла ще свири Ния Недкова.  В програмата: Пучини, Лехар, Верди, Калман, Херберт, френски шансони, канцонети.На петата сцена на площада в началото на ул. „Абаджийска\" и ул. „Константин Стоилов\" в 20.30ч. джаз ще свирят музикантите от „Братанов трио\".На петте места, след приключване на концертите започва предизвикателството \"Роялът е ваш\"! Роялите очакват музикални поздрави от пловдивчани към близки и любими, семейство, приятели, съграждани, защо не и  Вашите първи музикални изяви пред публика или дори Вашите първи срещи с клавишите на инструмента.Роялите ще са на разположение напълно безплатно за всеки желаещ за изява в рамките на 1 час. Станете новата музикална звезда на Пловдив или открийте своя неподозиран талант.В случай на неблагоприятни метеорологични условия концертите по програмата ще бъдат преместени на 2 септември. ", "date": "2018.09.01", "title": "В Пловдив откриват Есенния салон на изкуствата 2018 на пет сцени"}
{"url": "http://www.cross.bg/macha-ayaks-polyvreme-1582864.html", "text": "/КРОСС/ Българският национал Стефан Велков бе определен за най-добър играч на мача между неговия \"Ден Бош\" и втория отбор на \"Аякс\" от Втора дивизия на футболното първенство на Холандия.Защитникът започна като титуляр и игра 90 минути за равенството 1:1 от 3-ия кръг на шампионата. Той имаше основен принос за спечелването на точката от мача.\"Ден Бош\" поведе още в 6-ата минута чрез Стефано Белтраме. В края на първото полувреме обаче тимът остана с човек по-малко заради червен картон на Буяхлафен.\"Аякс\" се хвърли в нападение през второто полувреме, но успя да стигне само до равенство. В 75-ата минута Екелнкамп вкара за 1:1.Стефан Велков премина в \"Ден Бош\" през летния трансферен прозорец като свободен агент. 22-годишният защитник бе част от школата и мъжкия тим на \"Славия\" преди това.Снимка: Facebook ", "date": "2018.09.01", "title": "Българин избран за най-добър играч в Холандия"}
{"url": "http://www.cross.bg/vsichki-zhivotni-chyma-1582868.html", "text": "/КРОСС/  Българският евродепутат Момчил Неков и двама негови колеги от Румъния са внесли предложения за увеличение с близо 40 милиона евро на бюджета на Европейския съюз за 2019. Увеличението, според тях, е нужно за разходи свързани с борба с африканската чума по свинете и заболяванията по дребните преживни животни. Предложенията са аргументирани с това, че през 2018-та година се наблюдава увеличение на разпространението на болести по животните в Евросъюза, като това засяга най-вече региони, които граничат с трети страни. Според Нейков е важно да се осигурят достатъчно финансови инструменти за борба с болестите, за засилване на контрола по граничните пунктове и за създаване на съоръжения, които да отделят податливите животни от тези, които са потенциални носители на зараза.Огнищата на зараза с Африканска чума по свинете в Румъния са вече близо 800. Засегнати са над 200 000 животни.Вчера в България беше открито и първото такова огнище във варненското село Тутраканци. Ветеринарните власти днес ще вземат проби от всички прасета в 3-километровата зона около огнището на африканска чума във варненското село Тутраканци. Започва преброяване и на всички домашни свине в 10-километров радиус около селото.Към момента унищожаване на прасета, извън тези в Тутраканци, не се налага. Във всяко населено място, където пробите докажат болно животно обаче, ще бъдат евтаназирани всички свине. Храните от свинско месо ще се конфискуват още на границите.\"С Пътната агенция сме се разбрали, всички паркинги, където спират тирове, своевременно да бъдат почиствани и боклуците унищожавани. Същото се отнася и за пристанищата - отпадъците от корабите, отнася се за всички граници на България\", каза директорът на Агенцията по храните Дамян Илиев.Той допълни, че дезинфекция се прави на всички влизащи в страната автомобили.Всички частни собственици, чиито прасета бъдат унищожени заради чумата, ще бъдат обезщетени по пазарни цени. Пролбем ще е да се опазят индустриалните свинеферми, в които се отглеждат половин милион животни. ", "date": "2018.09.01", "title": "България и Румъния искат увеличение на бюджета на ЕС за 2019 заради африканската чума"}
{"url": "http://www.cross.bg/karta-koritarova-kadastur-1582870.html", "text": "/КРОСС/ Към днешна дата 68500 кв.км от страната или 62 % от цялата й  територия са покрити с кадастрална карта  и регистри към нея. Това обяви изпълнителният директор на Агенцията по геодезия, картография и кадастър (АГКК) инж. Виолета Коритарова.Набраната информация в тях обхващаща приблизително 13 млн. недвижими имоти, включително поземлени имоти, сгради и данни за самостоятелните обекти в сградите. Изграден е кадастър за всички областни градове, 120 общински центрове и населени места и територии с активен пазар на имотите и инвестиционен интерес. Обхванати са цялото черноморското крайбрежие, планинските и балнеоложки курорти.„В процес на изработване на кадастрална карта са землищата на още 12 общински центрове и 84 населени места в различни области на страната, като населените места, за които има одобрена карта могат да се видят в сайта на АГКК\", каза инж. Коритарова.На 100% покритие с кадастрална карта  е постигнато в 4 съдебни района - Несебър, Балчик, Ловеч и Троян, включваща всичките им населени места.  Одобрена е кадастралната карта в общи 26 общини , сред които Априлци, Пловдив, Балчик и др. Коритарова  добави, че през септември се планира обвяването на нови обществени поръчки за възлагане създаването на специализирани карти и регистри на още 8 общини и над 250 населени места.„Финансирането на дейностите по създаване, поддържане и съхраняване на кадастъра се осъществява със средства на държавния бюджет, средства на общините или по национални и регионални програми, включително и с финансиране от европейски фондове\", каза още изпълнителният директор на АГКК..Цялостното покритие на страната с КК трябва да приключи до 2023 г., като това зависи и от осигуряването на ресурс за дейностите на кадастъра, кадровия и технически потенциал на  агенцията. „Освен 100% покритие с цифров кадастър е важно и изготвянето на цифрова едромащабна топографска карта. Това ще осигури  надеждна основа за редица дейности и проекти. Така ще имаме пълна, точна и вярна цифрова основа за пространствените данни на страната\", каза още инж. Коритарова.  Стартиралият през 2016 г. процес на служебно преобразуване на картата на възстановената собственост в кадастрална карта, също съдейства за значително ускоряване процеса, добави още тя. Към 10 август са одобрени КК и регистри за неурбанизираните територии на 2380 землища, попадащи в различни области на страната, извън територията на София -град, където има 100% покритие с кадастър. „Очакваме дейностите по преобразуването да приключат догодина, с което ще постигнем 96% покритие на територията на страната с кадастрлна карта, като на практика ще остане за довършване създаването на кадастър за урбанизирнае територии на голям брой малки населени места\", обясни директорът. Виолета Коритарова добави, че сред приоритетите на АГК е след създаването на КК да започне изграждането с кадастрална информация и специализирани данни, които да са сигурна база за тематични нужни. КК ще се допълни със значителен обем специализирани данни от други  институции, аеро и спътникови изображения,  данни за пространство и време и т.н., както и изграждането на  3D и 4D кадастър nдържавата. „Кадастърът е основа за защита на собствеността и разривите на устойчивото планиране на инфраструктурата и строителството. Наличието на работеща система и Важен фактор за развитие на икономиката на държавата. Стимулира икономическия и финансов растеж. За нужните на планирането, проектирането на инфраструктурата и др.\", подчерта инж. Коритарова.  ", "date": "2018.09.01", "title": "Кадастралната карта на България обхваща близо 13 млн. недвижими имота"}
{"url": "http://www.cross.bg/matematicheskata-bulgariya-sveta-1582869.html", "text": "/КРОСС/ 22 български деца ще се състезават за математическото злато в Хонг Конг, във втория етап на математическата олимпиада. Преподавателят от Стара Загора - Любомир Любенов очаква българските ученици да триумфират.\"Тези деца наистина са нашите посланици на България в света, защото не минават церемонии от последните юлски състезания, при които българският флаг да не се вее гордо в различни краища на света, но факт е, че за България се говори с респект и за българската математическа школа се казват само хубави неща\".Финалът на математическата олимпиада ще е в края на годината в Индонезия. ", "date": "2018.09.01", "title": "22 българчета ще се състезават за математическото злато в Хонг Конг"}
{"url": "http://www.cross.bg/menidzhuri-tzurkovni-dyhovnitzite-1582861.html", "text": "/КРОСС/ Чрез нова магистърска програма на Богословския факултет към Софийския университет свещеници ще стават църковни мениджъри. Освен духовници, могат да кандидатстват и небогослови.Църковният мениджър е практикът, който осигурява хляба, виното, отоплението, казват духовниците, които цитира Нова тв.От години църквата отдава под аренда земите си, а почти всички сгради около площад \"Света Неделя\" са църковна собственост и се отдават под наем. От приходите на храм \"Света Неделя\" идват и заплатите на духовниците в по-малките храмове, където свещениците отговарят и за духовното, но и за светското - сметките за ток и вода.За богослови обучението по църковен мениджър е два семестъра, а за останалите е четири. Таксата е 400 лв. на семестър.Всяка църква, храм, манастир ще плаща заплатите на бъдещите църковни мениджъри, ако имат нужда от човек, който знае как да върти бизнес и смята добре. ", "date": "2018.09.01", "title": "Богословският факултет ще обучава църковни мениджъри"}
{"url": "http://www.cross.bg/liri-tyrtziya-tyrski-1582872.html", "text": "/КРОСС/ В Турция влязоха в сила мерки за намаляване на данъка върху влогове в турски лири и нови правила за разсрочените плащания и потребителските кредити. Те са регламентирани с президентски указ, който беше публикуван в турския Официален вестник. С него се премахва данъкът върху банковите депозити за над 1 година в турски лири. Досега вложителите заплащаха 10 на сто. Същевременно се повишават налозите върху депозитите в чужда валута, като за тези в долари те достигат до 20%.Целта на мярката е стимулиране на спестяването в местна валута. Нивата на спестяванията в страната са ниски.От 1 септември пък влизат в сила обявените по-рано нови правила за пазаруване с кредитни карти, разсрочени плащания и получаването на потребителски кредити. Те ще се отпускат за срок до 36 месеца, а не до 48 месеца, както беше досега. Кредитите за покупка на мобилни телефони, компютри и таблети ще са позволени за не повече от 12 месеца. Разсроченото плащане на почивки и ваканции се ограничава до половин година, а вноските за покупката на автомобил трябва да бъдат направени до 4 години.Разсроченото плащане е популярно в Турция, а обемът на търговията с електроника се оценява на около 100 млрд. турски лири (около 25 млрд. лева) годишно.Ръководителят на Агенцията за банково регулиране и надзор на Турция заяви при обявяването на решението, че то цели борба с инфлацията, намаляване на дефицита във външната търговия и задлъжнялостта на населението. ", "date": "2018.09.01", "title": "Турция намалява данъка върху влогове в турски лири"}
{"url": "http://www.cross.bg/yslyga-nzok-godini-1582866.html", "text": "/КРОСС/ От първи септември се въвежда нова стоматологична услуга по Здравната каса. Хората от 65 до 69 години ще имат правото на цялостна зъбна протеза. Услугата е експериментална и ще продължи до април следващата година. В хода на работата ще стане ясно дали ще последва предоговаряне и увеличаване на възрастовата граница, тъй като според стоматолозите от тази услуга реално се нуждаят по-възрастните хора.Към момента няма никаква яснота колко хора между 65 и 69 години имат необходимост от цялостна зъбна протеза. Според д-р Красимира Сариева - председател на Районната колегия на Българския лекарски съюз, от тази услуга реално се нуждаят по-възрастните пациенти.\"След 70 години, тогава вече е по-пълното обеззъбяване, но сега така са преценили да бъде стартът на услугата - от по-ограничена възрастова група, в която има по-малко хора тотално обеззъбени, за да се види как ще започнат нещата\".Новата услуга няма да е напълно безплатна, тъй като НЗОК поема само труда на зъболекаря.\"Касата плаща на зъболекаря 200 лева твърдо, а пациентът ще си заплаща зъботехническата услуга. Цената на услугата зависи вече от лабораторията, в която ще се изработва тази протеза\".При следващото договаряне с НЗОК от Българския лекарски съюз ще настояват за разширяване на възрастовата граница над 75 години, за да може услугата да достигне до пациентите, които реално се нуждаят от нея.\"В тази възрастова група, ако има пълно обеззъбяване, пациентът изобщо не може да ползва услугите на НЗОК, защото като няма зъби, нито пломби може да направи, нито зъби може да вади, така поне да си направи една протеза, с която да може да се храни. Така че, когато започнат преговорите с НЗОК и от Българския лекарския съюз - нашата комисия, тогава вече ще може да се коментират тези неща\". ", "date": "2018.09.01", "title": "НЗОК плаща по 200 лв. за зъбна протеза на хора между 65 и 69 години"}
{"url": "http://www.cross.bg/borisov-premierut-rabota-1582878.html", "text": "/КРОСС/ В понеделник сигурно ще се срещнем с колегите от \"Обединени патриоти\" да обсъдим нови кандидатури. Това каза премиерът Бойко Борисов пред журналисти във Варна.\"Много работа имаме, много работа вършим, не можем да поставяме под риск или под съмнение, заради даден човек, който и да бил той\", заяви премиерът.„Най-големият враг на ГЕРБ сме си ние самите и, когато допускаме грешки, съм безкомпромисен. Струва ми безсъние и нерви. Хората, които отстраняваме, са кадри, допринесли много, но идва момент, в който трябва да се разделим. Защото ние не сме БСП. Два пъти в мандат на БСП падат банки. Виждате, навсякъде, където възникне проблем, изникват скрити клетки, които веднага провокират\". Това каза премиерът Бойко Борисов по повод оставките на вътрешния, регионалния и транспортния министри, подадени в петък, съобщи NOVA.\"Може би се питате защо приех оставките. Министър Нанков е прекрасен специалист. Още им ремонтираме тяхното строителство, аз по никакъв начин не ги съдя. Те са опозиция, да си говорят. Ние си гледаме нашата работа\", заяви Борисов.Той бе категоричен, че автобусните фирми ще трябва да инвестират в закупуването на седалки с колани за превозните средства.„Ако не, няма да возят хора. Тук вече не трябва да се коментира дали браншът щял да загуби. Ако искаш да караш, трябва да бъдеш с колан. Това трябва да бъде незабавно въведено. Новият министър трябва да се погрижи за това. Много се направи и за шофьорските книжки, и за коланите, но не е достатъчно. Фактът е, че трима министри отговарят и това се е случило. И се размива отговорността. Аз мисля, че трябва да се поеме политическа отговорност за това. Като има проблем трябва да се носи отговорност\", категоричен е премиерът. ", "date": "2018.09.01", "title": "Борисов кани в понеделник \"Обединени патриоти\" да обсъдят назначенията на нови министри"}
{"url": "http://www.cross.bg/izpitni-prof-zapochnaha-1582874.html", "text": "/КРОСС/ Започнаха кандидатстудентските изпити в Националната академия за театрално и филмово изкуство. Те ще продължат до 10 септември.Близо 500 кандидат-студенти ще се борят за 220 места. 27 изпитни комисии с почти 50 преподаватели, в 27 изпитни пространства - сцени, ателиета и студия, в трите сгради на Академията, ще оценяват кандидатите.Най-оспорвано се очаква да бъде съревнованието между кандидат-актьорите за местата в класовете на проф. Здравко Митков и проф. Снежина Танковска.Има и три нови специалности тази година - бакалавърските \"Театрална продукция\" и \"Филмов и телевизионен дизайн\" и магистърската \"Екранна режисура\". ", "date": "2018.09.01", "title": "Започнаха кандидатстудентските изпити в НАТФИЗ"}
{"url": "http://www.cross.bg/septemvri-chasa--1582855.html", "text": "/КРОСС/ От 00.00 часа на 1 септември до 24.00 часа на 10 септември се забранява влизането на пътни превозни средства по ул. „Източна тангента\" в участъка от кръстовището с ул. „Мими Балканска\" до кръговото кръстовище при бул. „Христофор Колумб\", съобщиха от Столична община.Заради рехабилитация на бул. \"Арсеналски\" в участъка от бул. \"Черни връх\" до бул. \"Петко Каравелов\" се забранява влизането на превозни средства, престоят и паркирането, както следва:- от 00.00 часа на 3 септември до 24.00 часа на 5 септември по южната половина от пътното платно на бул. \"Арсеналски\", в участъка от ул. \"Богатица\" до бул. \"Черни връх\", като се осигури преминаването през кръстовищата при ул. „Милевска планина\", ул. „Борис Пожаров\", ул. „Църноок\", ул. „Никола Козлев\", ул. „Зорница\" и се осигури ползването на спирка с код 1345 „ПК СПАРТАК\" по маршрута на автобусна линия № 102;- от 00.00 часа на 6 септември до 24.00 часа на 9 септември по южната половина от пътното платно на бул. \"Арсеналски\", в участъка от ул. \"Богатица\" до бул. \"Черни връх\", включително и през кръстовищата при ул. „Милевска планина\", ул. „Борис Пожаров\", ул. „Църноок\", ул. „Никола Козлев\" и ул. „Зорница\".От 00.00 часа на 3 септември до 24.00 часа на 9 септември се закриват местата за почасово платено паркиране и изместване на местата за платено паркиране „служебен абонамент\".От 00.00 часа на 6 септември до 24.00 часа на 9 септември се измества автобусна спирка с код 1345 „ПК СПАРТАК\" на бул. „Арсеналски\" (за автобусна линия №102), успоредно на съществуващото й положение в активната лента за движение, в посока бул. „Черни връх\". ", "date": "2018.09.01", "title": "Затварят улици в София заради ремонти "}
{"url": "http://www.cross.bg/ybiiistvoto-zaharchenko-predade-1582853.html", "text": "/КРОСС/ Руският президент Владимир Путин осъди убийството на лидера на опълченците в украинската Донецка област Александър Захарченко, предаде Ройтерс, цитирана от БТА. В изявление, разпространено от Кремъл, Путин определи убийството като подъл акт, целящ да дестабилизира крехкия мир в региона. Руският президент поднесе съболезнования на семейството на Захарченко.За разлика от руското министерство на външните работи и депутати, Путин обаче не обвини Украйна за убийството, отбелязва Ройтерс.Говорителката на МВнР Мария Захарова каза по-рано, че \"има основание да се предполага, че зад убийството стои режима в Киев\".Следственият комитет на Руската федерация обяви, че е започнал разследване за \"международен тероризъм\" във връзка с покушението срещу Захарченко, предаде ТАСС, като се позова на неговата говорителка Светлана Петренко.Според Петренко при експлозията в ресторант в Донецк днес, при която загина ръководителят на провъзгласената Донецка народна република (ДНР), са били ранени още двама души - \"министърът\" на приходите и таксите на т. нар. ДНР Александър Тимофеев и неизвестно момиче.Захарченко не е единственият убит при взрива, предаде обаче украинската държавна информационна агенция Укринформ, цитирайки Службата за сигурност на Украйна, предаде ДПА. Укринформ не даде подробности.Целта на убийството на Александър Захарченко е да бъде провален мирният процес в Югоизточна Украйна и изпълнението на Минските споразумения, коментира руското министерство на външните работи в изявление, цитирано от ТАСС. То предупреди за заплаха от дестабилизиране на ситуацията в региона.Русия призовава украинските власти да се откажат от използването на терористични методи за решаване на вътрешните проблеми на страната, се казва в изявлението.Руското външно министерство изрази надежда \"отговорните украински политици да намерят сили да спрат \"партията на войната\" (в Киев) и да не допуснат ескалиране на конфронтацията в Донбас\".За временен ръководител на провъзгласената в Източна Украйна Донецка народна република (ДНР) съгласно нейната \"конституция\" бе избран \"вицепремиерът\" Дмитрий Трапезников, предаде ТАСС.\"Конституцията\" на ДНР предвижда именно \"вицепремиерът\" на \"републиката\" да бъде неин временен ръководител в случай на предсрочно прекратяване на правомощията на лидера.Дмитрий Трапезников е роден през 1981 г. в Съветския съюз, в град Краснодар, сега в Южна Русия. На следващата година семейството му се премества в Донецк, посочва ТАСС.Трапезников има три висши образования - в областта на промишленото и гражданското строителство, по икономика и по право. Той е бил мениджър във футболния отбор Шахтьор (Донецк), заемал е ръководни постове в големи бизнес структури, а в периода 2010-2012 г. е бил заместник-председател на съвета на Петровски район в Донецк, сочи още справката на ТАСС.Агенцията отбелязва, че \"след преврата в Украйна през 2014 г.\" (Трапезников) подкрепя движението за свобода на Донбас и се включва в опълчението\". Оттогава заема редица постове в управлението на т. нар. ДНР. ", "date": "2018.09.01", "title": "Путин осъди убийството на лидера на опълченците Захарченко "}
{"url": "http://www.cross.bg/rafineriya-raiiona-eksploziyata-1582858.html", "text": "/КРОСС/ Пожар избухна в събота сутринта след експлозия в рафинерия близо до Инголщат, в Южна Германия, съобщава АФП. Съобщава се за най-малко осем ранени. Трима от пострадалите са в тежко състояние, съобщават от полицията.Експлозията е станала в сектора за производство на втечнен газ. Заради опасност от нови взривове се е наложила превантивната евакуация на близо 2000 души, живеещи в района на рафинерията.Около 200 пожарникари са изпратени на мястото на експлозията в рафинерия в южния германски град Инглощат.Експлозията е станала в района на производствения сектор за газ и втечнен газ на компанията Байернойл в 5:30 ч. сутринта.Все още не е ясна причината за случилото се. Властите разследват инцидента. ", "date": "2018.09.01", "title": "Експлозия в рафинерия в германски град, евакуираха 2000 души (обновена)"}
{"url": "http://www.cross.bg/detza-vandalski-tzentur-1582857.html", "text": "/КРОСС/ Втори вандалски акт е извършен в Плевен вчера следобед от двама непълнолетни в сградата, която се подготвя за Център за терапия на деца с аутизъм за Северна България. Това съобщи Владислава Цолова от фондация \"Стъпка за невидимите деца на България\" и сдружение \"Аутизъм днес\".Тя уточни, че са нанесени щети.Говорителят на Окръжната прокуратура Нанка Рачева потвърди за инцидента и уточни, че двамата извършители - момче и момиче, са задържани и се водят следствени действия.От фондацията очакват разследването да стигне до край и да установи истинските посегатели върху този Център за терапия.Сградата се намира в квартал \"Сторгозия\" и е бившия социален дом за деца \"Детелина\".Първият вандалски акт бе извършен на 25 август и при разследването бяха задържани петима, които са заподозрени като извършители.", "date": "2018.09.01", "title": "Втори вандалски акт в сградата за Център за терапия на деца с аутизъм в Плевен"}
{"url": "http://www.cross.bg/arabadzhiev-deiinost-prane-1582865.html", "text": "/КРОСС/ От Специализираната прокуратура ще обявят кои от десетимата задържани след вчерашната акция в хотели в София и Пловдив на бизнесмена Ветко Арабаджиев ще бъдат обвинени за участие в организирана престъпна група за данъчни измами и пране на пари.Днес трябва да стане ясно и дали сред обвинените ще са самият Арабаджиев и членове на семейството му, които, както обяви заместник-главният прокурор Иван Гешев, също са обект на разследване.\"Не е тайна, че основната дейност на кръга от фирми, контролирани от тези лица, за които говорите, се занимават със сегмента туристическа дейност. Да, част от разследването е в посока дейността на фирми, осъществяващи такава туристическа дейност, но не и дейността на този хотел. Към този момент има доказателства за три лица от това семейство, което посочихте, като дали и трите ще бъдат привлечени към наказателна отговорност, е преценка на наблюдаващите прокурори\". ", "date": "2018.09.01", "title": "Спецпрокуратурата обявява обвинените в измами и пране на пари при акцията в хотелите на Ветко Арабаджиев"}
{"url": "http://www.cross.bg/grada-borisov-inspektira-1582863.html", "text": "/КРОСС/ Министър-председателят Бойко Борисов инспектира строителните и ремонтни дейности на инфраструктурни проекти във Варна. Заедно с кмета на града Иван Портних, премиерът провери работата при пробива на бул. Сливница. Правителството е отпуснало 4,5 млн. лв. за проекта, като с реализирането му ще бъде осигурен бърз достъп до автомагистрала „Хемус\". Вече са изградени битовата канализация, както и телекомуникационната мрежа. Основата на едното пътното платно вече е готова, поставени  са бордюри и частично асфалтиране. Ремонтът на съществуващата част от булеварда се финансира по ОП „Региони в растеж\".Премиерът Борисов инспектира и строителните работи на бул. „Васил Левски\", който е най-големият инфраструктурен проект в града. За изграждането на новото трасе от ул. „Подвис\" до ул. „Девня\" правителството отпусна 80,5 млн. лв. След завършването на булеварда ефектът ще бъде облекчаване на движението в града, намаляване на задръстванията, извеждане на трафика извън централната градска зона, както и бърза връзка от летището към курортите.", "date": "2018.09.01", "title": "Борисов инспектира ремонти във Варна"}
{"url": "http://www.cross.bg/prostitytziyata-pravitelstvo-profsuyuz-1582859.html", "text": "/КРОСС/ В Испания започна остър дебат за правния статут на проституцията, след като подчертано феминисткото правителство откри с притеснение, че е одобрило първия в страната профсъюз на предоставящите секс услуги, предаде Асошиейтед прес.Сред групите за защита на правата на жените и политиците отдавна съществуват различни мнения дали легализирането на проституцията, която в момента не е законна, но се толерира, ще изведе от \"сенчестата икономика\" един печеливш и широкоразпространен бизнес, който често е придружаван от злоупотреби с работещите.В Испания проституцията се толерира, но не е регулирана. Не е предвидено наказание за предлагането на платени сексуални услуги, стига това да не се извършва на публично място. Вместо това законите се фокусират върху борба с трафика на хора.Но тази седмица се появиха новини, че организацията на работещите в секс индустрията ОТРАС е получила официално позволение да стане профсъюз. Мнозина сметнаха това за промяна на политиката на управляващата Социалистическа партия и опит за узаконяване на проституцията, обаче министърката на труда Магдалена Валерио заяви, че е била заблудена и изрази изненада, че нейното министерство е дало подобно разрешение.Валерио подчерта, че документите за регистриране са били технически коректни, но добави, че правителството \"няма да подкрепи създаването на профсъюз за една незаконна дейност, нарушаваща основните права на мъже и жени, които поради бедност или други обстоятелства предоставят телата си на други, за да ги малтретират\".Премиерът Педро Санчес заяви в туит, че неговото феминистко правителство не планира да подкрепи която и да било организация, извършваща нелегална дейност, и вместо това предпочита премахването на проституцията.Отнемането на регистрацията обаче ще изисква испанското правителство да заведе дело, защото решението за нея вече е било публикувано в испанския \"Държавен вестник\".Конча Борел, генерална секретарка на ОТРАС, отправи критики срещу правителството, което \"се прикрива зад завесата на белия хетеросексуален буржоазен феминизъм, за да представи като нещо отвратително опита да се дадат трудови права на бедна и заклеймявана група хора\". \"За нас това е въпрос на справедливост\", добави тя в Барселона. /Асен Георгиев/Източник: БТА ", "date": "2018.09.01", "title": "Започна остър дебат за правния статут на проституцията в Испания "}
{"url": "http://www.cross.bg/godina-morbili-imame-1582856.html", "text": "/КРОСС/ Деца на възраст под 1 година да не пътуват до Гърция, Сърбия и Румъния, препоръчва главният здравен инспектор д-р Ангел Кунчев. Причината е повишената заболеваемост от морбили в тези държави, а възрастта под година се счита за подимунизационна заради липса на действие на ваксина в този възрастов интервал.Официални ограничения за пътуване на малки деца няма и препоръката цели по-скоро да повиши вниманието на родителите. Според Кунчев причината за епидемията от дребната шарка в Белград е свързана с нежеланието на определени родители да имунизират децата си. Инспекторът посочи, че в повечето случаи това са интелигентни хора в добро икономическо състояние.Голям е броят на случаите на заболели от морбили в съседни на нас страни от началото на годината. Но не бива да се драматизира ситуацията. Всяко дете над тази възраст (1 г.), което е имунизирано, е абсолютно гарантирано и за него няма абсолютно никакви ограничения и препоръки. Но докато продължава ситуацията около нас - най-вече в Украйна, Сърбия, Гърция и Румъния, трябва да имаме предвид, че е възможен и внос на вируса и възможност за заразяване, когато пък ние посещаваме тези страни\", посочи д-р Кунчев.Той успокои за доброто имунизационно покритие срещу морбили у нас: \"Около нас циркулацията на дивия морбилен вирус е интензивна, имаме и случи на внос в страната - осем-девет за тази година, и въпреки това вирусът не намери неимунни лица, където да се разпространи, показва, че наистина сме постигнали нелош обхват. За съжаление обаче продължаваме да имаме някой \"джобове\" от неимунни деца. Най-много ни притеснява групата на родителите, които се колебаят по отношение на ваксините, които имат някакви страхове и са се поддали на неверни информации най-вече от интернет и отлагат или изобщо не правят имунизациите\".", "date": "2018.09.01", "title": "Главният здравен инспектор: Не водете неимунизирани бебета в съседни страни "}
{"url": "http://www.cross.bg/katastrofa-avtomobila-pazardzhik-1582860.html", "text": "/КРОСС/ Четирима души са пострадали при катастрофа в района на 105 км на АМ „Тракия\", съобщи „Фокус\". В автомобила е имало общо 5 души. Шофьорът на лекия автомобил е загубил управлението или е засечен от друг автомобил. Колата се е качила върху разделителната мантинела между двете платна, обясниха от ОДМВР - Пазарджик.Пострадалите ще бъдат транспортирани в болницата в Пазарджик. Те са с различни наранявания, но няма опасност за живота им.Две верижни катастрофи са станали малко след първата катастрофа. Единият инцидент е в платното в посока София, а другият в платното за Пловдив.„След първата катастрофа водач на турски ТИР е намалил скоростта, за да избегне удар, но в задната част на камиона са се ударили последователно три турски леки автомобила. От другата страна имаме три или четири автомобила, които са намалили скоростта или са спрели, за да видят какво се случва и са се ударили\", коментира говорителят на ОДМВР- Пазарджик Мирослав Стоянов.При тези два инцидента няма пострадали, нанесени са само материални щети. Движението в района е затруднено. ", "date": "2018.09.01", "title": "Четирима ранени при катастрофа на АМ \"Тракия\" "}
{"url": "http://www.cross.bg/tzvetanov-novite-koalitzionnite-1582867.html", "text": "/КРОСС/ Председателят на парламентарната група на ГЕРБ и заместник-председател на партията Цветан Цветанов коментира във Варна трите министерски оставки и отправи остра критика към президента Румен Радев по повод пътния инцидент с баща му, който според него, е прикриван девет дни.\"Министрите са от квотата на ГЕРБ\" - каза Цветанов, \"а номинациите за новите министри ще се обсъждат с коалиционните партньори, когато им е удобно, вероятно в понеделник или във вторник, но ние доказахме, че можем да носим политическа отговорност, въпреки че министрите не носят пряка вина. Когато си на такава позиция, трябва да можеш да направиш така, че институциите да продължат да работят. Срещу нас имаме креслива опозиция\", каза още Цветанов.\"А що се отнася до президента Радев, ние очаквахме той да е морален стожер, а той девет дни си е мълчал за инцидента с баща му и е правил всичко възможно да го прикрие. Това ли е президентът на България?\", каза Цветан Цветанов и посочи, че той обслужва изцяло интересите на БСП и се държи като партиен функционер и клати държавата. Цветанов каза още, че от премиера зависи кои ще са номинациите за новите министри, но те категорично ще се обсъждат с коалиционните партньори, защото управляват заедно. ", "date": "2018.09.01", "title": "Цв. Цветанов: Номинациите за новите министри ще се обсъждат с коалиционните партньори в началото на следващата седмица"}
{"url": "http://www.cross.bg/po-skupa-bira-na-oktoberfest-1582846.html", "text": "/КРОСС/ Бирата ще бъде по-скъпа на тазгодишния Октоберфест. Новината съобщиха организаторите при представянето на новите халби.Най-големият бирен празник в света ще започне на 22 септември и ще приключи на 7 октомври.В зависимост от вида бира, цената на литър пиво ще бъде между 10,80 евро и 11,50 евро.Въпреки поскъпването с 3,5% в сравнение с миналата година, не се очаква отлив на посетители.", "date": "2018.09.01", "title": "По-скъпа бира на Октоберфест"}
{"url": "http://www.cross.bg/chasa-provede-ychastva-1582844.html", "text": "/КРОСС/ Велинград.От 19.00 часа на площад „Николай Гяуров\" председателят на Народното събрание Цвета Караянчева ще  участва в отбелязването на 70 години от създаването на Велинград и 10 години от обявяването му за СПА столица на Балканите.***Велинград.В 16.00 часа във Велинград министърът на туризма Николина Ангелкова ще участва в кръгла маса на тема „Туристическа дестинация Родопи - перспектива и развитие\".***София.От 09.30 часа в „Хотел София Балкан\", зала Средец ще се проведе Четвъртата Национална конференция на независимите оценители в България с международно участие.***БургасОт 11.15 часа в х-л \"Мираж\" ще се проведе II Национална младежка отчетно-изборна конференция на ПП АБВ. Събитието ще започне с дискусия, в която ще участва президентът на Република България в периода 2002-2012 г. и основател на АБВ Георги Първанов. От 15.00 часа ще започне дискусия по демографска и социална политика с участието на председателя на партията Румен Петков и Ивайло Калфин. От 17.30 часа ще бъде дарена тетралогията на Димитър Талев на Драматичен театър „Адриана Будевска\".***БургасОт 17.00 часа от Магазия 1 ще отпътува кораб до остров Света Анастасия, където ще се проведе Музикален фестивал „Островът и приятели\".***Божурище.От 16.30 до 18.00 часа на пътя за Калотина в пространството между автобусна спирка „Магазин  Метро 2\" (посока София) и светофара срещу хипермаркета, жители на Божурище ще излизат протест в подкрепа на Григор Григоров - шофьора, управлявал автобуса, катастрофирал крайСвоге. Протестът е под надслов „Протест за справедливо разследване на трагедията от Своге\".***Варна.От 10.00 часа в „Гранд Хотел Варна\" в к.к. „Св. Св. Константин и Елена\" младежи ГЕРБ ще проведе 11-ия си летен университет под мотото „Само истината, НЕ на фалшивите новини\". В него ще участват председателят на ПГ на ГЕРБ и зам.-председател на партията Цветан Цветанов, председателят на МГЕРБ и зам.-министър на външните работи Георг Георгиев, кметът на Варна Иван Портних и др.***Велико Търново./с. Балван.От 09.30 часа в центъра на селото ще се проведе „Баницата в делник и празник\" - празник на баницата.***Велико Търново.От 10.00 часа в Детски отдел „Славейче\" на РБ „П. Р. Славейков\"„Деца и родители четат заедно\".***Габрово.От 19.00 часа до 22.00 часа на площад „Възраждане\" за осма поредна година ще се състои Фестивал на хартиените фенери.***Ивайловград.От 10.00 часа в град Ивайловград ще състои „Кулинарното наследство на Траките\".***Кюстендил.От 17.00 часа в читалище „Братство\" ще бъде открит Международният фестивал за шлагерна и стара градска песен „Пей сърце\".***Пловдив.От 09.00 часа в Дома на културата „Борис Христов\" продължава първата годишна среща на директорите на българските училища, въвели облачните технологии. ", "date": "2018.09.01", "title": "Предстоящи  събития в страната  на 1 септември"}
{"url": "http://www.cross.bg/nfsb-dali-ostavki-1582845.html", "text": "/КРОСС/ Управляващата коалиция отдавна не функционира. НФСБ ще се събере, за да реши дали да продължи да участва във властта.Това каза вицепремиерът и лидер на НФСБ Валери Симеонов пред \"Фокус\". Думите му са по повод поисканите от премиера Бойко Борисов оставки на министрите Николай Нанков, Валентин Радев и Ивайло Московски. \"Това са уволнения, прикрити като оставки. Вече като че ли от доста време използват специално НФСБ като параван за всичко\", коментира вицепремиерът.\"Утре съм насрочил Национален изпълнителен комитет на партията, за да решаваме какво ще правим оттук нататък и дали ще продължаваме да участваме в управлението. Оставките абсолютно не са съгласувани с нас и не само тези оставки, а достаоставки вече\", обясни той.Симеонов подчерта, че \"отдавна коалицията не функционира\". Той уточни, че говори от името на НФСБ, а не от това на \"Обединените патриоти\".Според вицпремиера не е имало аргументи за подаването на трите министерски оставки. \"С това лесно разпиляване на административен потенциал, граден с десетилетия аз не виждам каква държава може да има. Да, Бойко Борисов ще оцелее, но не знам дали държавата ще оцелее\", добави той.Вицепремиерът каза още, че според него основната вина за катастрофата край Своге, която отне живота на 17 души, е на шофьора:\"Трябва да си идиот, за да смяташ, че с подаването на тези оставки се решава някакъв проблем. Тези хора нямат абсолютно никаква вина за това, че шофьорът не си е вършил работата и е блял настрани. Само на изключително ограничено мислещи хора не е ясно, че катастрофата е в резултат на шофьорска грешка. Това не означава, че няма дефекти по повърхността на пътното платно, но да се прехвърля всичко на това - просто е идиотско. Основната вина, заявявам го пред цялата държава, е на шофьора. На никой друг. Там този ден са минали над 70 автобуса, защо другите не са се обърнали. Цялата тази история беше толкова глупаво подведена и то от медиите, и като гледам как премиера с лека ръка уволнява хора, които имат достойнство, професионална кариера и качества, просто не виждам докъде ще стигне държавата\", заяви още той.На въпрос дали има яснота кой ще заеме освободените постове, вицепремиерът отговори: „Ще питате този, който ги е уволнил\". ", "date": "2018.09.01", "title": "За Симеонов коалицията не функционира, НФСБ ще решава дали да я напусне"}
{"url": "http://www.cross.bg/septemvri-oznachava-bulgariya-1582883.html", "text": "/КРОСС/ През месец септември 2018 година ще почиваме два пъти през двете половини на месеца. Първият голям празник, разбира се, е 6 септември - Съединението на България и празник на град Пловдив.Денят се пада в четвъртък, което означава, че няма да има сливане на почивните ден със събота и неделя, а петък, 7 септември, остава работен ден.22 септември - Денят на независимостта на България, който по традиция е почивен ден, се пада в събота. Това означава, че почивен ден ще е понеделник, 24 септември, което означава, че се събират три почивни дни, за които можем да планираме пътуване или други начини за релакс. ", "date": "2018.09.01", "title": "Ето как се падат официалните празници през септември"}
{"url": "http://www.cross.bg/zaharchenko-roiiters-tzitirana-1582847.html", "text": "/КРОСС/ Командирът на опълченците от Донецка област Александър Захарченко е загинал при експлозия на бомба в кафене в Донецк. Това предаде Ройтерс, като се позова на руски медии.Администрацията на \"президента\" на самопровъзгласилата се Донецка народна република (ДНР) потвърди, че Захарченко \"е получил смъртоносно нараняване\" след взрив към 17:30 ч. (и българско време) в ресторант \"Сепар\". Най-малко трима души били ранени, съобщи ТАСС, цитирана от БТА.Гибелта на Александър Захарченко бе потвърдена от Донецката информационна агенция, официалната медия на т. нар. ДНР, цитирана от Ройтерс.Русия обвини Украйна за убийството на Захарченко, предадоха Ройтерс и ТАСС. \"Има всички основания да се предполага, че зад убийството стои режимът в Киев, който неведнъж е използвал подобни методи за отстраняване на инакомислещи и неудобни хора\", заяви говорителката на руското министерство на външните работи Мария Захарова, цитирана от ТАСС.Тя обвини прозападните власти в Украйна, че вместо да изпълнят Минските споразумения и да търсят решение на вътрешния конфликт, \"киевската партия на войната реализира терористичен сценарий, обърквайки допълнително и без това сложната обстановка в региона\".Смъртта на Захарченко показва, че Киев е решил да започне \"кървава борба\" и се е отказал от обещанията си да търси мир, каза Захарова, цитирана от Ройтерс.Международната общност да поиска от Киев безпристрастно разследване на убийството на ръководителя на самопровъзгласилата се Донецка народна република (ДНР) Александър Захарченко, призова Захарова, цитирана от ТАСС.Като се има предвид \"марионетността на политическата система на Украйна\", международната общност трябва и да контролира това разследване, допълни тя.Председателят на Народния съвет (парламента) на ДНР Денис Пушилин също обвини украинските власти, че стоят зад покушението, предаде ТАСС.Службата за сигурност на Украйна (ССУ) на свой ред заяви, че убийството на Захарченко е резултат от конфликт между \"терористите и техните руски спонсори\". \"Всички обвинения, които може да бъдат чути от руската страна, не са верни\", каза говорителката на ССУ Елена Гитлянская, цитирана от Ройтерс.През 2014 г. подкрепяни от Русия опълченци в Източна Украйна отхвърлиха властта на Киев, след като там дойдоха на власт след протести прозападни лидери.Захарченко, 42-годишен бивш електротехник в каменовъглена мина, оглави ДНР през ноември същата година. Според други  лидери той е бил посочен от Москва, въпреки че след това избирането му бе потвърдено с избори, припомня Ройтерс.  ", "date": "2018.09.01", "title": "Лидерът на опълченците в Донецка област загина при експлозия"}
{"url": "http://www.cross.bg/kryshki-dnes-godina-1582871.html", "text": "/КРОСС/ От днес в Европейския съюз влиза в сила забрана върху производството на повечето видове халогенни крушки. Търговците обаче могат да продължат да продават начилните си на склад количества до изчерпването им. Халогенните крушки ще бъдат заменени предимно с LED осветление. Според Европейската комисия така ще се пести огромно количество енергия.През 2012 година ЕС забрани производството на обикновени крушки, от днес в историята отиват и халогенните. Мотивите са, че не са достатъчно енергийно ефективни. Забраната им първоначално беше планирана за септември 2016 година. Заради опасения, че на пазара няма достатъчно алтернативи, срокът беше удължен с две години. От днес производителите ще могат да предлагат само крушки, които имат поне енергиен клас B според европейската скала за етикиране.Според Еврокомисията халогенните лампи използват пет път повече енергия, отколкото тяхната алтернатива - LED крушките. Със спирането им от производство годишно ще се пести енергия, равна на потреблението на страна като Португалия в продължение на 5 години. Промените също означават и значително намаляване на отпадъците, защото потребителите от Европейския съюз ще използват по-малко електрически крушки всяка година. Очаква се и намаляване на вредните емисии въглероден двуокис във въздуха. Освен това новите LED крушки ще могат да се рециклират. ", "date": "2018.09.01", "title": "От днес влиза в сила забрана върху производството на халогенни крушки "}
{"url": "http://www.cross.bg/marinela-gryp-suveta-1582882.html", "text": "/КРОСС/ От ръководството на „Виктория груп\" разпространиха съобщение до медиите във връзка с арестите при акциите в хотелите „Маринела\" в град София и „Марица\" в град Пловдив.Публикуваме цялото съобщение без редакторска намеса:Обръщаме се към средствата за масова информация, с оглед случващото се от вчерашния ден в хотелите „Марица\" в гр. Пловдив и „Маринела\" в гр. София - част от хотелиерска група „Виктория груп\". Във връзка с ареста на г-н Вълчо Арабаджиев - младши, като член на фамилията Арабаджиеви и свързването на неговото име с извършени данъчни престъпления, считаме, че никой не може да бъде обявяван за виновен за извършено престъпление публично, чрез средствата за разпространение на масова информация преди произнасяне на българския съд с влязла в сила присъда, особено за тежки умишлени престъпления. Презумпцията за невинност е основен принцип в наказателното право, прогласен в защита на правата на всеки човек. По отношение на направената от медиите привръзка на случващото се с успешно изпълнената от хотел Маринела обществена поръчка за настаняване на делегатите от клас А по време на Българското председателство на Съвета на ЕС, Ви припомняме, следното: Хотелските услуги по настаняването на делегатите бяха възложени на хотел Маринела въз основа на законово проведена процедура за възлагане на обществена поръчка със същия предмет. Хотел Маринела беше единственият участник, който отговори на всички изисквания, заложени в документацията на Възложителя - Министерството на Българското председателство на Съвета на ЕС. Всички останали участници бяха дисквалифицирани, поради допуснати от тях нарушения и неизпълнение на изискванията на Министерството на Българското председателство на Съвета на ЕС. В хода на изпълнение на настаняването, екипът на хотел Маринела работи денонощно с цел да предостави безупречни услуги за високопоставените си гости. Договорът беше изпълнен качествено и в срок, като Екипът ни получи множество благодарствени писма за положените усилия, гъвкавост и денонощна работа по организация на проведените в хотела събития. В хода на извършените проверки екипите на проверяваните хотели оказват пълно съдействие на разследващите органи. Ще направим всичко необходимо, за да съдействаме максимално за изясняване на обективната истина. През последната година компанията е проверявана многократно и не са констатирани закононарушения.", "date": "2018.09.01", "title": "\"Виктория груп\" с първа позиция за ареста на Арабаджиев-младши"}
{"url": "http://www.cross.bg/letishteto-intzidenta-postradali-1582850.html", "text": "/КРОСС/ Осемнайсет души, сред които три деца, са пострадали при инцидента със самолет на международното летище в Сочи през изминалата нощ, съобщи ТАСС, като цитира нови данни от министерството на здравеопазването на Русия. Преди това бе съобщено за шестима пострадали. Освен това от инфаркт почина служител от летището, съобщава БТАПо данни на министерството на извънредните ситуации, Боинг 737-800 на авиокомпания \"ЮТеър\", пристигнал от Москва, при кацането е излязъл от пистата и се хлъзнал в река, при което било разрушено крилото и колесникът му и се запалил левият двигател. В резултат от избухналия пожар е изгоряло лявото крило и била повредена носовата част.На борда имало 164 пътници и шестчленен екипаж, които са евакуирани, уточни авиокомпаниятаВ района на летището преди кацането е имало гръмотевична буря с проливен дъжд и силен вятър с пориви до 23 м/сек, съобщи метеорологичната служба. Южната транспортна прокуратура в Ростов на Дон е започнала разследване на инцидента.Представител на местните спешни служби уточни пред ТАСС, че първоначално са били хоспитализирани 11 пострадали, от които сега остават в болница четирима.Инцидентът обаче е взел една жертва. Починал е служител на летището в Сочи, който се е опитал да помогне при инцидента. Засега не се уточняват функциите му, но според първоначалната информация причината за смъртта му е инфаркт.Руската Рен ТВ разпространи сурови видеоматериали от инцидента, заснети както от пасажери, така и служители на летището.", "date": "2018.09.01", "title": "Самолет излезе от пистата в Сочи, има пострадали (видео)"}
{"url": "http://www.cross.bg/kabineta-pishe-stranitza-1582851.html", "text": "/КРОСС/ Подадените оставки на трима от министрите в кабинета заради катастрофата край Своге е водеща тема за изданията.\"Хеттрик с оставки заради Своге\", пише на първата си страница . Премиерът поиска кабинета да напуснат Николай Нанков, Валентин Радев и Ивайло Московски, продължава изданието и допълва: \"Канят експерти в кабинета. Малина Крумова, Красимир Ципов и Миролюб Столарски се спрягат за наследници\". Експерти в строителството, сигурността и транспорта ще бъдат поканени в кабинета \"Борисов 3\", отбелязва \"Стандарт\". е избрал за водещо заглавие цитат на премиера Борисов, който казва: \"Хайде стига толкова\" и снимка на отиващите си министри Нанков и Радев, тръгващи си от брифинга в Министерски съвет. Ивайло Московски - третият, който се оттегля, е в болничен и затова го няма снимката, обяснява часовият вестник. Според изданието най-вероятен заместник на Московски е Милчо Ламбрев, а за поста на вътрешен министър - Красимир Ципов. Търсят експерт за МРРБ, зам.-министрите не ставали, пише още \"24 часа\".Борисов отстрани трима министри, но не пипат порочната система,пише на първата страница на . Скъпите, но некачествени пътища са основната причина за голяма част от катастрофите и не е случайно, че протестите на населението срещу тях се множат. Засега обаче не се говори за промяна на порочната система на възлагане и контрол на обществените поръчки, която е в основата на проблема, нито за реформа в КАТ, чието бездействие по пътя също допринася за влошаването на ситуацията, коментира \"Сега\".\"Честито на печелившите, взимат им 10% данък \", е водещото заглавие на . С 10 на сто ще се облагат наградите от хазартните игри - тото, лотарии, залози, които досега бяха необлагаеми, предвиждат промени в Закона за корпоративното подоходно облагане.За готвени нови налози пише и \" на първата си страница със заглавие: \" Данъкът за колата според екостандарта \", предвиждат промени в Закона за местни данъци и такси. Данъкът на автомобили с тегло до 3,5 тона вече ще се определя и според екостандарта, на който отговарят. Така притежателите на превозни средства с екостандарт \"Евро 4\" или по-нови ще плащат по-ниски налози, съобщава \"Монитор\". ", "date": "2018.09.01", "title": "Преглед на печата на 1 септември"}
{"url": "http://www.cross.bg/gradysa-predimno-slunchevo-1582849.html", "text": "/КРОСС/ През нощта ще бъде предимно ясно и почти тихо. Утре ще бъде слънчево, с временни увеличения на облачността в следобедните часове. Само на отделни места в крайните западни райони ще превали. Ще духа слаб, в Източна България и Дунавската равнина - до умерен, вятър от изток-североизток. Максималните температури ще са между 29 и 34 градуса.Над Черноморието ще бъде слънчево. Ще духа слаб до умерен североизточен вятър. Максималните температури ще са между 28 и 32 градуса. Температурата на морската вода е 26-27 градуса. Вълнението на морето ще бъде 2 бала.Над планините ще бъде предимно слънчево. В следобедните часове ще се развива купеста облачност и само на отделни места в западните масиви ще има краткотрайни валежи. Ще духа слаб до умерен източен вятър. Максималната температура на височина 1200 метра ще е около 24 градуса, на 2000 метра - около 17 градуса.Атмосферното налягане ще се задържи без съществена промяна - ще е малко по-високо от средното за месеца.В неделя ще бъде предимно слънчево. Вятърът в Източна България ще бъде от изток-североизток, предимно слаб. Максималните температури ще са между 29 и 34 градуса. В началото на следващата седмица ще се задържи предимно слънчево и все още с високи температури. Ще се усили вятърът от изток-североизток. Късно привечер в понеделник над западните райони ще се развие купесто-дъждовна облачност и в отделни райони ще превали и прегърми.", "date": "2018.09.01", "title": "Съботата ще бъде слънчева"}
{"url": "http://www.cross.bg/simeonovden-dava-simeon-1582854.html", "text": "/КРОСС/ На 1 септември православната църквата отбелязва Симеоновден. Християнският празник в чест на св. Симеон Стълпник и неговата майка Св. Марта. На този ден имен ден празнуват: Симеон, Симеона, Симон, Симона, Симо, Сима, Симана, Мона, Марта.Симеоновден се счита за земеделската нова година, когато започват есенната оран и сеитба и събирането на орехи.Народните обичаи повеляват сутринта на 1 септември жените да замесят пшеничено тесто и да направят питки, с които захранват ритуално воловете и биволите, с които ще се оре. Приготвят се и малки кравайчета, които се нанизват на рогата им.Орачите и сеячите са облечени празнично, а жените обикалят около тях и ръсят жар, за да е спорна работата. След изораването на първата бразда обредната пита се разчупва на четири части едното парче се хвърля на изток, второто се дава на воловете, третото се заравя в нивата, а четвъртото се изяжда от стопанина.Народната традиция изисква на Симеоновден да не се дава назаем и да не се изнася нищо от къщата, за да не \"излезе берекетът от дома\". Не се готви, не се пере и простира. Гледа се кой ще дойде в къщата - ако е добър, реколтата ще е плодовита. По същия начин и орачът, отивайки към нивата, смята, че ако срещне човек с \"пълно\", житото ще роди много зърно. ", "date": "2018.09.01", "title": "Симеоновден е - нищо не се дава на заем "}
{"url": "http://www.cross.bg/yunker-posta-kandidatyrata-1582852.html", "text": "/КРОСС/ Германският политик от Християнсоциалния съюз и председател на групата на ЕНП в европейския парламент Манфред Вебер, се очаква скоро да потвърди кандидатурата си на поста нов председател на Европейската комисия, предава европейският сайт \"Юроактив\" .По-рано тази седмица германският канцлер Ангела Меркел даде своята \"благословия\" за сънародника си да води ЕНП на европейските избори следващия май. Очаква се той да потвърди кандидатурата си в началото на следващата седмица, когато ЕНП заседава във Виена.Мандатът на сегашния състав на Европейската комисия изтича през есента на следващата година. Новият ще бъде избран след изборите за Европейски парламент през май 2019 г..Начело на ЕК сега е бившият премиер на Люксембург Жан-Клод Юнкер, който също е от ЕНП. Тази година Юнкер нееднократно даде да се разбере, че няма намерение да се кандидатира за нов мандат на поста. ", "date": "2018.09.01", "title": "Германецът Манфред Вебер е възможен приемник на Юнкер начело на ЕК"}
{"url": "http://www.cross.bg/leiidi-gaga-bradli-1582848.html", "text": "/КРОСС/ Певицата Лейди Гага наелектризира публиката на кинофестивала във Венеция, където филмът с нейно участие \"Роди се звезда\" беше показан извън конкурсната програма, предадоха световните информационни агенции и БТА.Десетки фенове чакаха попзвездата за премиерата. Тя пристигна много впечатляващо с корабче -такси от акажу, хванала под ръка режисьора Брадли Купър.Във филма известната с ексцентричността си звезда играе почти без грим. Тя призна на пресконференцията, че е успяла да изпълни мечтата си \"да стане пълноценна актриса\".\"Винаги съм обичала трансформациите, да сменям кожата си и персонажите. Това е част от моето изкуство, от моята музика. Най-невероятното в тази авантюра с Брадли, е че той поиска да ме види без грим\" - каза Лейди Гага, чието истинско име е Стефани Джерманота.Брадли Купър, за когото филмът е режисьорски дебют, заяви, че веднага са си допаднали с Лейди Гага. ", "date": "2018.09.01", "title": " Лейди Гага покори Венеция като актриса "}
{"url": "http://www.cross.bg/rodeni-na-septemvri-1582842.html", "text": "/КРОСС/ Акад. Стефан Воденичаров -  бивш министър на образованието, председател на БАН от 2012 до 2016 гГроздан Илиев - съдия в Конституционния съдДамян Обрешков - журналист, бивш гл- редактор на  в. ТрудЕмил Андреев - писателПроф. Йовчо Крушев - пианист и композиторКатерина Евро - актрисаКирил Терзиев - борецД-р Людмила Емилова - диетолог, основател и ръководител на медицински центърМиролюб Столарски - бизнесмен, член на УС на КРИБНели Топалова - актрисаЙордан Бакалов - бивш мининстър на МВР ", "date": "2018.09.01", "title": "Родени на 1 септември"}
{"url": "http://www.cross.bg/voiina-zapochva-stava-1582841.html", "text": "/КРОСС/     1271 г. - Григорий X е избран за римски папа. 1364 г. - Папа Урбан V издава указ за създаване на Краковската академия. 1581 г. - Казашкият атаман Ермак Тимофеевич започва военния си поход в Сибир. 1804 г. - Немският астроном Карл Лудвиг Хардинг открива третия астероид в Слънчевата система - 3 Юнона. 1870 г. - Френско-пруската война: В Битката при Седан Прусия постига решителна победа. 1887 г. - Съставено е петнадесетото правителство на България, начело със Стефан Стамболов. 1897 г. - В Бостън, Масачузетс е открито първото метро в Северна Америка. 1914 г. - Санкт Петербург сменя името си на Петроград. 1916 г. - Първа световна война: България обявява война на Румъния. 1920 г. - Франция създава Ливан, който е под френска протектура до 1946 г. 1923 г. - Голямото земетресение в Канто опустошава района на Токио в Япония, жертвите са над 140 000, а бездомните 2,5 милиона. 1928 г. - Албания е обявена за кралство и първи крал става Зог I. 1937 г. - Открит е изложбеният център Ърлс Корт Сентър в Лондон, Великобритания. 1939 г. - Втора световна война: Нацистка Германия напада Полша, с което започва войната. 1950 г. - В Париж се състои първият конгрес на Международната астрономическа федерация. 1965 г. - Създадена е израелската комунистическа партия Маки. 1968 г. - Водачът на Пражката пролет Александър Дубчек претърпява автомобилна катастрофа и по-късно умира през 1992 г. 1969 г. - След държавен преврат в Либия, полковник Муамар ал-Кадафи взима властта, която по-късно предава на Народни Комитети. 1972 г. - В Рейкявик, Исландия, американецът Боби Фишер побеждава руснака Борис Спаски и става световен шампион по шахмат. 1974 г. - Във Враца е открит газопроводът СССР-НРБ. 1979 г. - Американският космически кораб Пионер 11 става първият апарат, който посещава Сатурн, като минава покрай планетата на разстояние от 21 000 км. 1983 г. - Студената война: Военни изтребители на СССР свалят над остров Сахалин южнокорейски пътнически самолет Боинг-747, когато навлиза в съветското въздушно пространство; всичките 269 пътници на борда загиват. 1985 г. - Съвместна американско-френска експедиция локализира останките на Титаник. 1991 г. - Узбекистан обявява независимостта си от СССР. 1997 г. - 11 миньори загиват в мини Бобов дол вследствие на експлозия. 1999 г. - Ботев (Луковит) отново започва дейност 2004 г. - Терористичен акт в Беслан: Въоръжени терористи взимат за заложници стотици ученици в руския град Беслан в Северна Осетия.", "date": "2018.09.01", "title": "1 септември в историята"}
{"url": "http://www.cross.bg/temi-i-gosti-v-sytreshnite-blokove-na-septemvri-1582840.html", "text": "/КРОСС/ БНТ, „Денят започва с Георги Любенов\"ИзбраноБТВ, \"Тази събота и неделя\"ИзбраноНова телевизия,  „Събуди се\"Избрано ", "date": "2018.09.01", "title": "Теми и гости в сутрешните блокове на 1 септември"}
{"url": "http://www.cross.bg/drebolii-pravilo-pravila-1582843.html", "text": "/КРОСС/ \"Има две житейски правила - Правило 1: Не се тревожи за дреболии. Правило 2: Всички неща са дреболии.\"Фридрих Ницше ", "date": "2018.09.01", "title": "Има две житейски правила"}
{"url": "http://www.cross.bg/iisys-navin-nav-1582839.html", "text": "/КРОСС/ Преподобни Симеон Стълпник се родил в 357 година. Родината му е пограничната област между Сирия и Киликия, в Мала Азия. Произхождал от благочестиви родители християни, хора бедни и прости. Детските и юношеските си години прекарал като пастирче. Пасял чужди стада.Още от това време той бил призован от Бога за подвижнически живот.Бил на тринадесет години, когато станало чудото с него. Било зимно време. Всяка заран той влизал в храма на молитва. Силно впечатлителен по природа, той слушал с особено внимание и въодушевление църковните песнопения и пеел и се молел. Молел се усърдно. Душата му участвала в божиите химни. Той пеел и се молел. С особена услада слушал евангелските четива.Иисус Навин (\"Иахве помага\") е вожд и военачалник на еврейския народ, помощник и приемник на св. пророк Мойсей Боговидец, живял в XIII в. преди Христос. Иисус Навин е завоювал Обетованата земя и в нея въвел еврейския народ.Чрез него Господ е явил велики чудеса.Свещеното Писание на Стария Завет разказва, че Иисус Навин е преминал с целия народ река Йордан като по сухо, защото реката \"спря и стана като стена\" - така както пр. Мойсей преминал Червено море (Нав. 3:14-17; Изх. 14).Иисус Навин е видял лице в лице вожда на безплътните сили Архистратиг Михаил (Нав. 5:13-16) и със звука на тръба е разрушил стените на обсадения от израилтяните град Йерихон (Нав. 6).По време на сражение с неприятеля, по Божия воля \"слънцето се спря и месецът стоя, докле народът отмъстяваше на враговете си (Нав. 10:12-14).Като въвел народа си в Обетованата земя, Иисус Навин я разделил по жребий между дванадесетте израилски колена и мирно починал в 1256 г. на 110 годишна възраст (Иоан. 24:1; 28 и следв.), като заповядал на народа си да пази Мойсеевия закон. Всички тези събития са изложени в Книгата Иисус Навин (глави 3, 5, 6 и 10), която влиза в състава на Библията.На този ден имен ден празнуват: Симеон, Симеона, Симон, Симона, Симо, Сима, Симана, Мона, Марта. Поверието гласи на този ден да не се дава нищо назаем. ", "date": "2018.09.01", "title": "Преп. Симеон Стълпник, Св. Марта, Св. мчци Айтал и Амун дякони"}
