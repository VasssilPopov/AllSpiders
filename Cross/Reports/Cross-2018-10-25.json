{"url": "http://www.cross.bg/rysiya-bulgariya-strana-1587255.html", "text": "/КРОСС/ Организиране на българо-руски бизнес форум в областта на информационните технологии в София през 2019 г. бе договорено по време на Работна група по търговия и инвестиции в рамките на XVI заседание на Българо-руската междуправителствена комисия за икономическо и научно-техническо сътрудничество, проведено в Москва. Заседанието бе открито от заместник-министъра на икономиката Лилия Иванова. Председател от българска страна е министърът на енергетиката г-жа Теменужка Петкова, а от руска - министърът на промишлеността и търговията г-н Денис Мантуров.Зам.-министър Иванова коментира, че Русия е сред водещите инвестиционни партньори на България и подчерта, че двустранният стокообмен през 2017 г. достига 4,3 млрд. щ. д. Тя постави акцент върху заявеното намерение от руска страна да повиши нивата на стокообмена до най-високите си стойности от 5 млрд. щ. д.  Икономическият зам.-министър обърна внимание на отраслите, произвеждащи изделия с по-висока добавена стойност и внедряването на иновациите, с цел повишаване на конкурентоспособността, от една страна, и развитие на партньорските отношения, от друга. Тя констатира, че за руските и българските инвеститори са перспективни областите: енергетика, промишленост, в това число селскостопанското машиностроене, корабостроене, оборудване и технологии  за хранителната промишленост, селско стопанство, туризъм, финансовия сектор, инфраструктурните проекти, телекомуникациите и строителството, във връзка с което  съответните руски и български ведомства и организации трябва да активизират сътрудничеството. \"Има много сфери, в които да си сътрудничим, включително за реализиране на изделия на пазари в трети страни\", допълни тя.По-рано през деня зам.-министър Иванова откри съпътстващия XVI Междуправителствена комисия Българо-руски бизнес форум, който се организира от Търговско-промишлената палата на Русия. Форумът се проведе при повишен интерес от страна на представители от различни области. В своето изказване тя очерта макроикономическата рамка на България и подчерта, че запазване стабилността на българската икономика през последните години, е сред основните приоритети на правителството, заедно с ръста на икономиката, образованието и привличането на  чуждестранни инвестиции. Зам.-министър Иванова сподели в заключение, че очаква форумът да даде допълнителен импулс за активизиране на двустранните ни търговско-икономически връзки и изрази готовност за подкрепа на всякакви инициативи, които биха разширили обхвата на инвестиционно сътрудничество. Двете страни  потвърдиха готовността си и в бъдеще да си съдействат в обмена на бизнес информация, целяща развитие на контактите на регионално ниво, както и да си сътрудничат при организиране на бизнес мисии и участие на потенциални предприемачи и инвеститори в изложения и панаири в България и Русия. По данни на българската статистика, стокообменът между България и Русия през 2017 година отчита ръст от 44,5 % в сравнение с 2016 година, достигайки 4,3 млрд. щ. д., в това число ръстът на износа от България за Русия възлиза на 112,8 % до 810 млн. щ. д., а на вноса от Русия - 34,4 % до 3,5 млрд. щ. д. През първото полугодие на 2018 г. двустранният стокообмен се е увеличил с 0,9%.  ", "date": "2018.10.25", "title": "Българо-руски IT форум догодина в София"}
{"url": "http://www.cross.bg/ispaniya-katalyniya-polititzi-1587253.html", "text": "/КРОСС/ Върховният съд на Испания изпраща 18 каталунски политици на съд за дело, свързано със сепаратисткия процес в региона, се посочва в постановление на съда.Той обяви приключването на предварителното разследване и началото на изслушванията по същество, които ще се състоят в началото на следващата година. Сред тези, които ще се окажат на подсъдимата скамейка, са бившият заместник-ръководител на каталунското правителство Ориол Жункерас, бившият говорител на регионалния парламент Карме Форкадел и други привърженици на независимостта на автономията. Те са заподозрени в подстрекателство към бунт и присвояване на държавни средства, пише ТАСС.На 1 октомври миналата година в Каталуния се състоя гласуване по въпроса за отцепването от кралството. Мадрид първоначално нарече този референдум нелегитимен и отказа да признае резултатите. На 27 октомври парламентът в Каталуния одобри резолюция, с която провъзгласи републиката за независима. В отговор Сенатът одобри искането на Мадрид за въвеждане на 155-ия член на Конституцията на Кралството, който позволява да се ограничи самоуправлението на Каталуния.Веднага след това в кралството бе заведено срещу лидерите на сепаратисткия процес. Някои от тях избягаха от Испания, включително бившия глава на Каталуния, Карлес Пучдемон, а други бяха арестувани по време на съдебните процеси. ", "date": "2018.10.25", "title": " Испания изпраща на съд 18 каталунски политици"}
{"url": "http://www.cross.bg/kosha-drona-yral-1587217.html", "text": "/КРОСС/ Малко странно за руска компания, произвеждаща мотори с кошове с корени от Втората световна война, но Урал печели все повече привърженици и харесвания на ... Запад. В основата на мотоциклета са старите BMW мотори отпреди и по време на Втората световна война. Естествено с някои съвременни подобрения като дискови спирачки и инжекцион, но със същия ретро изглед, както от десетилетия насам.Последната новост е фабрично монтиран дрон в коша, което означава, че 21-и век е повече в багажника на машината, колкото в останалата част на мотора с кош. Налице е дори USB заряден порт, нещо супер хай-тек на фона на целия Урал. Но и като цяло не е зле - стабилен е двигателят с въздушно охлаждане, а и задвижването е на две от колелата - на задното и на коша, което прави мотоциклета яко проходим.Най-новото предложение се казва Air. Може би заради дрона? В сайта на компанията четем: \"Какво има зад билото? Какво има точно зад вашия къмпинг? Какви препятствия са се появили след голямата буря? Когато пътеката свършва или е време за нощно каране, водачът или пътникът стават пилот, изпращайки „окото\" си в небето, за да определи най-добрия маршрут или най-бързият път за спасяане.\" След натискане на бутон капакът над дрона се отваря, пускайки на воля дрона DJI Spark. Контролният блок е захванат твърдо за коша, така че при подскоците операторът да не направи ненужно движение или да го изпусне.Изпълнението Ural Air е в лимитирана серия от едва 40 машини за целия свят, всяка от които на цена от $18 000 US. Машините ще отидат при дилърите на марката през ноември.\n\t\t\t\t\t", "date": "2018.10.25", "title": "Руският \"Урал\" е първият мотоциклет в света оборудван с дрон (видео)"}
{"url": "http://www.cross.bg/gradysa-predimno-slunchevo-1587232.html", "text": "/КРОСС/ Атмосферното налягане е близко до средното за месеца и ще остане без съществена промяна. През нощта ще е предимно ясно. Утре ще е предимно слънчево. До сутринта на отделни места в котловините видимостта ще е намалена. Ще духа умерен северозападен вятър, който до вечерта ще отслабне и ще се ориентира от югозапад. Минималните температура ще са предимно между 4 и 9 градуса, дневните ще се повишат чувствително и ще са между 17 и 22 градуса, сочи прогноза на НИМХ - БАН. Над Черноморието ще бъде предимно слънчево. Преди обяд ще духа умерен вятър от запад, който след обяд ще се ориентира от югозапад и малко ще отслабне. Максималните температури ще са 16-18 градуса, колкото на морската вода. Вълнението на морето ще е 2 бала.Над планините ще е предимно слънчево. Ще духа силен, преди обяд временно бурен северозападен вятър. Бързо ще се затопли и максималната температура на височина 1200 метра ще е около 12, на 2000 метра - около 6 градуса. През почивните дни вятърът ще остане югозападен, слаб до умерен. Затоплянето ще продължи и дневните температури ще надхвърлят 20 градуса, на места в припланинските райони и в Източна България в неделя ще достигат 26-27 градуса. Минималните също ще се повишат.В събота ще е слънчево с разкъсана висока, а в неделя над Западна България ще има и средна облачност. На отделни места в югоизточните райони и по Черноморието преди обяд ще бъде с ниска облачност или мъгла. ", "date": "2018.10.25", "title": "След зимния полъх: Кога се затопля? "}
{"url": "http://www.cross.bg/oblaga-nepryaka-pryaka-1587244.html", "text": "/КРОСС/ Депутатите приеха законодателни промени, които дават възможност арестите да се пазят в тайна 48 часа. Разследващите ще имат право да не уведомяват близките на задържания. Ще съобщават единствено на адвокат.Поправките са в Наказателно-процесуалния кодекс. Те обаче са прокарани през преходните и заключителните разпоредби на законопроект за промени в Наказателния кодекс, внесен от Министерския съвет, които беше приет днес на първо четене.Дори при арест на дете ще има възможност това да остане тайна от семейството му, но за не повече 24 часа. При задържането на непълнолетен обаче има допълнително условие - за ареста трябва веднага да бъде уведомена и Държавната агенция за закрила на детето (ДАЗД), а не само адвокат.По сегашния ред на близките и на работодателя на арестанта трябва да бъде съобщено къде е той.И за възрастни, и за деца \"тайният арест\" става възможен, когато е \"налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или за да се предотврати ситуация, при която наказателното производство може да бъде сериозно възпрепятствано\".С проекта за промени в Наказателния кодекс се въвежда и понятието конфискация на \"непряка облага\". Текстовете предвиждат отнемане в полза на държавата на \"пряка и непряка облага\", която е придобита чрез престъпна дейност. Според поправките \"непряка облага\":Всяка икономическа полза, настъпила в резултат на разпореждане с пряката облага, както и всяко имущество, получено в резултат на последващо пълно или частично преобразуване на пряка облага, включително когато е била смесена с имущество, придобито от законни източници; на отнемане подлежи имуществото до стойността на включената пряка облага заедно с настъпилите увеличения на имуществото, ако са пряко свързани с разпореждането или преобразуването на пряката облага и включване на пряката облага в имуществото. ", "date": "2018.10.25", "title": "На първо четене: Арестите могат да остават в тайна за 48 часа"}
{"url": "http://www.cross.bg/ivancheva-vaklin-obyavi-1587254.html", "text": "/КРОСС/ Ключов свидетел с амнезия по делото срещу Десислава Иванчева. Настоящият кмет на район \"Младост\" арх. Румен Русев обяви днес в съдебна зала, че не си спомня Иванчева да му е оказвала натиск и да е казвала, че ще предложи преписките за строителство на инвеститори само, ако правят градинки в района.Русев обяви още, че не си спомня в срещи със строителния предприемач Александър Ваклин да му е казвал, че ако му предвижи преписката ще си загуби работата. Ваклин е основен свидетел по делото срещу бившия кмет на район \"Младост\" Десислава Иванчева, заместничката й Биляна Петрова и Петко Дюлгеров. Иванчева и Петрова са обвинени за получаване на подкуп в с особено големи размери от Ваклин, за да му предвижат преписка за строеж. На предходното заседание Ваклин заяви, че се е срещал с Русев, който тогава е заместник-кмет в района, и му е казал, че не може да му предвижи преписката, защото ще си загуби работата.Русев обяви още, че в общината е заварил 1200 забавени по различни причини преписки.Следващата седмица ще стане ясно дали Десислава Иванчева и Биляна Петрова ще си отидат у дома. Спецсъдът постанови промяна в мерките им за неотклонение, тъй като вече са разпитани свидетелите, на които те биха могли да повлияят, ако са извън ареста. ", "date": "2018.10.25", "title": "Обрат по делото Иванчева! Ключов свидетел промени показанията си"}
{"url": "http://www.cross.bg/berlyskoni-sorentino-kinomaniya-1587220.html", "text": "/КРОСС/ Противоречивата и скандална личност на бившия италиански премиер Силвио Берлускони е в центъра на филма „Те\" на италианския киномайстор Паоло Сорентино.Режисьорът (който последно демонстрира таланта си с нашумелия сериал „Младият папа\") споделя, че се интересува по-скоро от човека, който стои зад политиката, от неговите мисли и страхове и особено от страха от смъртта и старостта, които вълнуват всеки възрастен човек. Той го представя от различни гледни точки - като чаровник, женкар, привлекателен и стеснителен едновременно, чрез които обрисува сложната според него личност на Берлускони. „Изоставен от политическите си съюзници, сваленият премиер е оставен да се справя с личната реалност отвъд публичните скандали, и тъкмо тук лежи същинската сила на „Те\", казва за филма Пиърс Хандлинг, главен директор на Международния филмов фестивал в Торонто.Филмът ще може да се види само веднъж в рамките на Киномания на 25 ноември от 19:00 часа в зала 1 на НДК.„Те\" се фокусира не само върху Берлускони, но и върху най-приближените му хора, а основният период, в който се развива действието е между 2006 и 2010 г., когато бившият министър-председател се разделя със съпругата си Вероника Ларио и организира безкрайни партита с млади момичета.Бившата жена на Берлускони, за която той е женен повече от 20 години, се играе от популярната актриса Елена София Ричи. А в ролята на известния политик е актьорът Тони Сервило (познат от прекрасния „Великата красота\", за който Сорентино печели „Оскар\" за най-добър чуждоезичен филм), който прави чудовищно добро превъплъщение, влизайки в образа на Берлускони. Филмът е саркастична и яростно политически некоректна комедия, присмиваща се както на своя герой, така и на днешна Италия. ", "date": "2018.10.25", "title": "Киномания 2018 представя новият филм на Сорентино за Силвио Берлускони"}
{"url": "http://www.cross.bg/roburt-niro-predstavlyavat-1587245.html", "text": "/КРОСС/ Робърт де Ниро е последната засега мишена в серията бомбени заплахи в Съединените щати. В неговия ресторант в Ню Йорк беше получено същото самоделно взривно устройство, каквито бяха изпратени на няколко видни политици през последните дни. От понеделник до днес такива колети са получили Барак Обама, Хилари Клинтън, бившият вицепрезидент Джо Байдън, още трима високопоставени бивши служители в администрацията, както и филантропът Джорд Сорос. Всички те са представители и привърженици на Демократическата партия.Актьорът Робърт де Ниро пък напсува президента Тръмп на годишните награди „Тони\" през юни.Самият президент обаче, осъди бомбените заплахи.„Всяка заплаха за политически терор е атака по нашата демокрация. Нито една нация не може да просперира, ако толерира насилието или заплахите за насилие като метод за политическо сплашване, принуда или контрол\", заяви президентът Доналд Тръмп.Минибомбите представляват 15-сантиметрови пластмасови тръби, пълни със стъкла, прах и батерийка като за ръчен часовник. Властите не съобщават дали наистина те представляват реална заплаха. Засега няма заподозрян за изпращането им. ", "date": "2018.10.25", "title": "Робърт де Ниро също получи бомба по пощата"}
{"url": "http://www.cross.bg/altzhaiimer-ycheni-svurzva-1587238.html", "text": "/КРОСС/ Учени от Калифорнияския университет са открили лекарство, което може да победи болестта Алцхаймер, пише Nature Chemistry.Основна причина за развитието на Алцхаймер е бета-амилоидът, който се свързва с белтъците на повърхността на мозъчните клетки и това води до висока смъртност сред тези клетки.Учените са разработили препарат, който пречи на бета-милоида да се свързва с клетките.Лекарството ALI6 ще продължи да бъде изпитвано върху животни, а след това е планирано да се провери как ще действа и при хората. ", "date": "2018.10.25", "title": "Учени откриха лекарство срещу Алцхаймер"}
{"url": "http://www.cross.bg/samsung-miliona-iphone-1587228.html", "text": "/КРОСС/ Италианските власти наложиха глоба в размер на няколко милиона евро на най-големите производители на смартфони в света - Apple и Samsung. А причина за санкцията е това, че смартфоните им... са бавни. Производителят на iPhone отнесе по-солена глоба от 10 милиона евро, а тази на южнокорейската компания е наполовина - 5 милиона евро, съобщава BBC. Италианският регулатор по защита на конкуренцията обвинява двете компании в неетични практики спрямо клиентите им. Те се касаят до това, че актуализациите на софтуера, които трябва да се правят на мобилните устройства постоянно, всъщност забавят по-старите модели телефони. Това натоварва и утежнява значително процеса на работа на смартфоните. Според становището на институцията компаниите принуждават потребителите винаги да изтеглят последната версия на ползвания от тях софтуер. Те обаче не предупреждават, че това може значително да забави работата на устройството им, особено ако то е по-стар модел. И двете компании са задължени да публикуват решението на съда на техните сайтове за италианския пазар. Ответната реакция Ръководството на Samsung обяви, че решението на съда е \"разочароващо\" и ще обжалва. \"Samsung не е пускала такъв проблемен софтуер, който да затрудни работата на моделите Galaxy Note 4s\", казва говорителят на гиганта. \"Напротив, Samsung винаги се е старала да разработва най-иновативните системи, за да улесни и предложи най-доброто на своите потребители\", допълва той. Основаната от Стив Джобс корпорация e глобена двойно повече от Samsung. Причината е, че не е предупредила потребителите за важни детайли относно батериите на iPhone , за да се удължи живота им. Миналата година Apple потвърждава, че целенасочено е внасяла промени, за да направи старите iPhone модели по-бавни. Причина за това било намаляването на издръжливостта на батериите с времето.", "date": "2018.10.25", "title": "Глоби с милиони отнесоха Apple и Samsung заради ...бавни смартфони"}
{"url": "http://www.cross.bg/ekip-radev-sreshta-1587243.html", "text": "/КРОСС/ Утре (26.10.2018 г.) от 12:00 часа, в сградата на Президентството, ще се проведе работна среща между държавния глава Румен Радев и неговия екип и председателя на НС на БСП Корнелия Нинова и екип на БСП. На нея ще бъде обсъден проектът на \"Визия за България\", представен от \"БСП за България\".", "date": "2018.10.25", "title": "БСП се среща с президента Радев"}
{"url": "http://www.cross.bg/godini-opit-palezhi-1587249.html", "text": "/КРОСС/ Окръжният съд в Пловдив призна за виновни бизнесмена Атанас Червенков-Райфъла и съучастниците му Веселин Загорчев, Васил Василев, Симеон Генов и Бисер Романов за виновни за предумишлен опит за убийство с користна цел, както и за извършване на поредица от палежи и унищожаване на вещи, съобщиха от пресцентъра на Съдебната палата в Пловдив.Райфъла бе признат за виновен в опит за предумишлено убийство и палежи. През февруари 2014 г. пловдивският бизнесмен и четиримата му съучастници направили опит умишлено да убият д-р Аргир Гяуров, собственик на медицински център \"Хипоталамус\". Гяуров бе наръган 9 пъти с нож пред дома си, но оцеля.Освен това Червенков и другите подсъдими са обвинени и за извършване на множество умишлени палежи на автомобили през периода от януари 2014 г. до януари 2015 г., сред които и колите на бившия депутат от ГЕРБ Антоний Йорданов. .Най-високо наказание получи Атанас Червенков - 13 години затвор. Веселин Загорчев бе осъден на 12 години, Генов - 5 години, Романов - 5 г. и 8 м., а Васил Василев - 4 г. и 6 м.Отделно от това Райфъла и Генов са били признати за виновни и за предаване и придобиване без надлежно разрешение на боеприпаси за огнестрелни оръжия в голямо количество.Подсъдимите трябва да заплатят солидарно на гражданския ищец и частен обвинител д-р Аргир Гяуров сумата от 50 000 лева, представляваща обезщетение за претърпени неимуществени вреди от престъплението.Присъдата подлежи на протест и обжалване в 15-дневен срок пред Апелативен съд-Пловдив. ", "date": "2018.10.25", "title": "13 години затвор за Наско Райфъла"}
{"url": "http://www.cross.bg/simeonov-valeri-zakona-1587247.html", "text": "/КРОСС/ \"Вчера социалната комисия в НС прие закона за хората с увреждания. В него пише, че председател на Националния съвет за интеграция на хората с увреждания е ресорният вицепремиер. Тъй като в момента това е Валери Симеонов, това внесе допълнително напрежение към кризата\". Това пише във Фейсбук лидерът на БСП Корнелия Нинова. По думите й днес, в опит да я потуши, премирът е сложил начело на съвета Томислав Дончев. Тя подчерта, че законът си остава и според него това място се заема от Валери Симеонов. \"И тук дойде шокиращото изказване, че ГЕРБ ще променят закона. Вместо да сменят човека, ще сменят закона. Това е дъното на парламентаризма, на институциите, на правовата държава. Това е цинизмът на властта и безсилието на един премиер, станал заложник на Валери Симеонов\", категорична е Корнелия Нинова.   ", "date": "2018.10.25", "title": "За цената на властта и безсилието на един премиер"}
{"url": "http://www.cross.bg/informatziya-hashogi-suobshtiha-1587241.html", "text": "/КРОСС / Убийството на Джамал Хашоги е било предварително планирано. Това се казва в заявелние на главния прокурор на Саудитска Арабия, предадено на държавната телевизия.  „Заподозрените по случая „Хашоги\" са действали умишлено\", каза Ал Муаджиб. Той посочи също, че прокуратурата е получила данни, представени от съвместната саудитско-турска следствена група.„Разследването ще продължи\", обеща саудитският главен прокурор. Общо 18 заподозрени, всички те саудитци, са арестувани в Саудитска Арабия, а четирима високопоставени членове на разузнаването и съветник на принца престолонаследник Мохамед бин Салман бяха уволнени, припомня Асошиейтед прес.Саудитската прокуратура разпитва заподозрените въз основа на информацията, осигурена от съвместната следствена група, предаде Ройтерс.Малко след изявлението на главния държавен обвинител саудитски медии съобщиха, че престолонаследникът е председателствал днес първото заседание на комисия, натоварена да преструктурира разузнавателните служби, съобщиха Франс прес и АП.Директорът на ЦРУ Джина Хаспъл, която тази седмица посети Истанбул, е била запозната с аудиозапис на убийството на Хашоги, което е първи знак, че Анкара споделя информация, съобщиха днес два източника, цитирани от Ройтерс.„Споделихме с тези, които искаха допълнителна информация, част от информацията и находките ни, които прокурорът ни позволи да споделим и които е законно да споделим\", каза турският външен министър Мевлют Чавушоглу.Той заяви още, че Турция няма намерение да отнася случая към международен съд, но ще сподели информация, ако започне международно разследване.  ", "date": "2018.10.25", "title": "Саудитската прокуратура: Убийството на Хашоги е било планирано "}
{"url": "http://www.cross.bg/silvur-star-byrgas-1587242.html", "text": "/КРОСС / Силвър Стар Ритейл открива свой продажбено-сервизен център за Mercedes-Benz в Бургас.След София, Варна и Пловдив, това е четвъртият комплекс на компанията в България, който ще предлага пълната продуктова гама на Mercedes-Benz.Екип от висококвалифицирани специалисти ще се грижи за първокласно обслужване, следващо високите стандарти на Daimler и целите, които си поставя Силвър Стар в обслужването на своите клиенти.От април 2017 година до момента инвестициите на Силвър Стар в България са повече от 25 милиона евро.„ Когато стъпихме на българския пазар преди малко повече от година и половина, ние от Силвър Стар си поставихме ясни цели за увеличаване броя на нашите дилърства в страната. С отварянето на нашия нов шоурум и сервизен център в Бургас сме сигурни, че ще продължим да развиваме огромния потенциал на марката. Продажбите на леки автомобили, ванове и камиони вече стартираха, а от 1-ви ноември ще започне да функционира и следпродажбеното обслужване. През следващите няколко седмици планираме да направим значителни подобрения, за да успеем да покрием както стандартите на Силвър Стар, така и тези на Mercedes-Benz. Искам да кажа „Добре дошли\" на всички настоящи и бъдещи клиенти в Бургас, очакваме Ви в нашия комплекс на бул. Стефан Стамболов на изхода за София\", заяви Генералният мениджър на Силвър Стар в България г-н Ролф-Юрген Заерле.Сградата е с обща разгъната площ от 5700 кв.м. Сервизната част включва приемна и склад за резервни части, сервиз за бояджийно-тенекеджийни услуги, активна приемна, сервиз за леки и товарни автомобили.Работното време на новия оторизиран дилър в Бургас е всеки ден от понеделник до петък от 8:30 до 18:30, в събота от 9:00 до 13:00 часа. ", "date": "2018.10.25", "title": "Силвър Стар отваря дилърство на Mercedes-Benz в Бургас"}
{"url": "http://www.cross.bg/otpadutzi-smet-taksa-1587240.html", "text": "/КРОСС / Предлагаме промени в разделното събиране на отпадъци, които ще доведат до намаляване на таксата смет. Това съобщи общинският съветник от групата на БСП-София във връзка с одобрения доклад отСтоличния общински съвет за сключване на договори за система за разделно събиране на отпадъци в София, предаде репортер на Агенция „Фокус\". „Основните искания от страна на БСП-София са свързани с по-голям брой и обем на съдовете за разделно събиране на отпадъци. Това е необходимо, за да бъде възможно на всички граждани на София да могат да изхвърлят разделно отпадъците, които генерират. Това означава, че все по-малко отпадъци ще се налага да бъдат третирани от общината в завода за третиране на отпадъци, съответно по-малко разходи би трябвало Столична общината да прави за третирането на смесения битов отпадък. Това е важно, защото всички софиянци и бизнеса заплащат такса смет в един сериозен размер и с намаляването на разходите за третиране и транспортиране на смесения вид отпадък, този размер такса смет може дабъде оптимизиран\", допълни общинският съветник. „Друго предложение от БСП-София е изискване камионите, с които се транспортират разделно събраните отпадъци да бъдат включени в GPS система, за да се контролират и проследяват и да се подава в реално време информация за събранитеколичества. Очакваме по-голям контрол от Столична община и повече информация за събраните разделни количества отпадъци, което да доведе и до по-голяма мотивация на жителите на София да изхвърлят разделно отпадъците. Това е най-добрият вариант, защото има възможност голяма част от тях да бъдат рециклирани и да се употребят повторно. И не на последно място таксата смет да бъде в по-малък размер, когато по-малко количество отпадъци се третират\", каза още Даков. „Ще припомня предложение, което направихме миналата година за размера на такса смет.Тогава предложихме таксата да бъде намалена с 10 % . Нашите анализи показват, че поне 10 % от събраната такса не се изразходва за дейностите, за които би трябвало да се използва - за почистване, за сметосъбиране, за сметоизвозване. Все още не мога да коментирам за новата такса смет 2019г., защото не е публикувано предложението за план-сметка на Чистотата за администрацията на Столична община\", допълни Альоша Даков.  ", "date": "2018.10.25", "title": "Альоша Даков, БСП-София: Предлагаме промени в разделното събиране на  отпадъци"}
{"url": "http://www.cross.bg/dimitrov-grigor-tyrnir-1587246.html", "text": "/КРОСС/ Най-добрият български тенисист - Григор Димитров, може да изпадне от Топ 10 в световната ранглиста още в понеделник, ако японецът Кей Нишикори триумфира във Виена тази седмица. При слабо представяне на хасковлията в последния Мастърс в Париж, той най-вероятно ще изхвърчи дори от Топ 20.Вчера първата ни ракета бе елиминиран на старта в Австрия от квалификанта Михаил Кукушкин, като за Гришо това бе 18-о поражение в 41 мача от началото на сезона. Димитров е сред първите 10 в света от лятото на 2017 г. Най-предното му класиране бе от 19 ноември, когато спечели финалния турнир в Лондон и излезе на трето място.През миналия сезон Гришо спечели 4 титли, но през този може да се похвали само с един финал - в Ротердам, загубен с 0:2 сета от Роджър Федерер (Швейцария).От месец май Димитров е стигнал само веднъж до четвъртфиналите на голям турнир, а на \"Уимбълдън\" и US Open отпадна още на старта. ", "date": "2018.10.25", "title": "Григор Димитров може да излезе от Топ 20 до края на сезона"}
{"url": "http://www.cross.bg/feiisbyk-onlaiin-proverka-1587250.html", "text": "/КРОСС/ Евродепутатите настояха днес за пълна проверка на Фейсбук от страна на ЕС. Призивът залегна в резолюция, приета на сесията в Страсбург. Държавите от ЕС трябва да разследват твърдения за политическа злоупотреба онлайн от страна на външни сили, се посочва в документа. Според евродепутатите избирателните закони трябва да бъдат променени, за да отразяват цифровизацията.Като последващо действие след скандала с \"Фейсбук\" и \"Кембридж аналитика\" евродепутатите призовават за цялостна проверка и за мерки срещу намесата в изборите. Те настояват \"Фейсбук\" да позволи на ЕС да извърши пълна проверка, за да оцени сигурността и защитата на данните на потребителите.Според ЕП \"Фейсбук\" не само е нарушил доверието на гражданите, но и правото на ЕС. Те препоръчват \"Фейсбук\" да въведе значителни промени, за да спазва правото на ЕС в областта на защитата на личните данни.Евродепутатите отбелязват, че данните, получени от \"Кембридж аналитика\", може да са били използвани неправомерно при референдума за напускането на ЕС от Великобритания и при президентските избори в САЩ през 2016 година. Те подчертават спешната необходимост от противодействие на всеки опит за подправяне на изборите в ЕС и от съобразяване на избирателните закони към новата цифрова среда.ЕП предлага въвеждането на прозрачност и ограничения на разходите, спазване на сроковете за размисъл и еднакво отношение към кандидатите; по-ясно разграничаване на политическата употреба на онлайн реклами и кой стои зад тях; забрана на профилирането за изборни цели, в т.ч. използването на онлайн поведение, което може да разкрие политически предпочитания; социалните медии да обозначават съдържанието, споделено чрез ботове, да ускорят процеса на премахване на фалшиви профили и да работят с независими проверители на факти и с академичните среди; разследванията на предполагаема онлайн политическа злоупотреба от страна на външни сили трябва да бъдат извършени от държавите в ЕС с подкрепа от Евроюст. ", "date": "2018.10.25", "title": "ЕП настоява за пълна проверка на Фейсбук"}
{"url": "http://www.cross.bg/grazhdani-viniger-plana-1587251.html", "text": "/КРОСС/ Надзорният съвет на Националната  Здравноосигурителна каса (НЗОК) е обсъдил възможността задълженията към чуждите осигурителни фондове да се изплатят в тригодишен период, след което плащанията да се извършват ритмично в рамките на европейските регламенти. Това съобщиха от *пресцентъра на Касата.* Тези намерения намират отражение и в Закона за бюджета на Националната здравноосигурителна каса (ЗБНЗОК) за 2019 г., който предстои да бъде приет. Това заяви Пламен Таушанов - член на Надзорния съвет на българския здравноосигурителен фонд, на станалата вече традиционна среща между представители на Главната асоциация на институциите за социална сигурност (ГАИСС) на Австрия и НЗОК, състояла се на 24 октомври в Централното управление на касата. На срещата бяха дискутирани параметрите за 2019 г. на Плана за разплащане на исковете за лечение на български граждани в австрийски лечебни заведения съгласноевропейските регламенти. Петер Винигер - ръководител на Департамента по международни и европейскивъпроси на ГАИСС на Австрия, изрази благодарността си за коректното спазване на Плана за разплащане за 2018 г. от страна на НЗОК, договорен на предишната среща между двете точки за контакти.Той подчерта изадоволството си от всекидневния електронен обмен на документи между двете институции. Позитивните резултати в изпълнението на Плана за 2018 г. са на база на изградените вече добри двустранни комуникации през последните години. В резултата на това Винигер увери участниците в срещата, че отношението и лечението на българските пациенти в австрийските лечебни заведения е същото, както и на австрийските граждани. „Считаме, че главният фундамент на ЕС е еднаквото третиране на всички граждани в него\", подчерта Петер Винигер.", "date": "2018.10.25", "title": "НЗОК ще изплати дължимото към чуждите фондове в тригодишен срок\t"}
{"url": "http://www.cross.bg/zhivotni-prezhivni-drebnite-1587252.html", "text": "/КРОСС/ БАБХ продължава надзора в областите Ямбол, Бургас и Хасково във връзка с чумата по дребните преживни животни, съобщават от агенцията. В 59 населени места в трите области са констатирани 103 животновъдни обекта със сероположителни дребни преживни животни.Пробите са взети от животните, отглеждани в 20-километровите надзорни зони около констатираните през юни и юли месец тази година огнища на чума по дребните преживни животни. В резултат на потвърдените проби на 8 октомври 2018 г. Европейската комисия (ЕК) прие решение (Решение за изпълнение (ЕС) 2018/1499) за нови санкции и разшири зоната под рестрикции. Вместо 7 погранични общини, санкциите обхващат Бургаска, Ямболска и Хасковска области, които включват 29 общини. ", "date": "2018.10.25", "title": "БАБХ продължава надзора в областите Ямбол, Бургас и Хасково"}
{"url": "http://www.cross.bg/norvegiya-nato-voenni-1587235.html", "text": "/КРОСС/ Най-големите военни маневри на НАТО след края на Студената война започнаха в Норвегия по сценарий, който включа възстановяване на суверенитета на скандинавската държава след атака на \"въображаем агресор\", предаде Асошиейтед прес.Русия, която граничи с Норвегия, е уведомена за ученията \"Единен тризъбец 2018\" (Trident Juncture 2018) и е поканена да прати наблюдатели. Въпреки това руското министерство на отбраната заплаши, че ще отговори на засилената военна активност на Алианса край западната граница на страната, отбелязва АП.В започналите днес маневри, които ще приключат на 7 ноември, участват около 50 000 военни от всичките 29 държави от НАТО плюс войници от Швеция и Финландия. В ученията, които обхващат централни и източни райони на Норвегия и част от акваторията на северния Атлантически океан и на Балтийско море, ще се включат около 65 кораба, 150 летателни апарата и 10 хиляди танка и други сухопътни превозни средства, съобщи АП. Ройтерс отбелязва, че тези дни температурите в Централна Норвегия са паднали под нулата, което съответства на задачата - отбрана на северния фланг на НАТО. Миналия месец Русия проведе своите най-мащабни военни маневри от 1981 г. В ученията \"Изток-2018\" (Восток-2018) край границата с Китай бяха мобилизирани 300 000 войници, сред които китайски и монголски.По план бе предвидено ученията на НАТО в Норвегия да включват 35 000 военни, но през през последните месеци числеността им нарасна, включително заради присъединяването на американския самолетоносач \"Хари Труман\" с около 6000 човека персонал.След като Русия анексира Крим през 2014 г., у западните съюзници нараснаха опасенията от евентуална руска агресия. Затова Норвегия поиска удвояване на контингента морски пехотинци от САЩ, които всяка година преминават обучение на нейна територия. ", "date": "2018.10.25", "title": "НАТО започна най-големите си военни маневри след края на Студената война "}
{"url": "http://www.cross.bg/krasimirov-ryse-severin-1587225.html", "text": "/КРОСС/ Северин Красимиров, обвинен за жестокото убийство на журналистката Виктория Маринова, остава в ареста. Наложената му мярка „задържане под стража\" не е обжалвана пред Апелативния съд във Велико Търново. Законовият тридневен срок за протест изтече.Миналият петък Окръжният съд в Русе наложи най-тежката мярка за неотклонение на 21-годишния русенец. Северин Красимиров ще чака присъдата си в следствения арест. Делото за тежкото престъпление ще се гледа в Русе. Очаква се насрочване на съдебния процес.", "date": "2018.10.25", "title": "Убиецът на Виктория ще чака присъдата си в ареста"}
{"url": "http://www.cross.bg/simeonov-valeri-integratziya-1587234.html", "text": "/КРОСС/ Валери Симеонов е освободен като председател на Националния съвет за интеграция към Министерския съвет. Председателството на Съвета се поема от вицепремиера Томислав Дончев. Това съобщиха от пресслужбата на правителството и уточниха, че предложението за рокадата е било на премиера Борисов, а решението е взето от министрите неприсъствено.След изказването на Валери Симеонов по адрес на майките на деца с увреждания, които той нарече \"кресливи жени с уж болни деца\", политици и обществени фигури се обявиха срещу това - вицепремиерът да председателства Съвета за интеграция.Законопроектите за хората с увреждания и за личната помощ ще бъдат разгледани днес от няколко парламентарни комисии, след като вчера бяха одобрени на първо четене от депутатите от комисията по социална политика.А иначе, в 17:30 часа започва поредният протест с искане на оставката на вицепремиера Валери Симеонов. ", "date": "2018.10.25", "title": "Валери Симеонов е освободен като председател на Националния съвет за интеграция"}
{"url": "http://www.cross.bg/remonti-ogranichiha-trafika-po-am-trakiya-v-ednata-lenta-1587231.html", "text": "/КРОСС/ До 17.30 часа днес движението в участъка км 12 - км 13 в посока Бургас на АМ \"Тракия\" се осъществява само в активната лента поради ремонтни дейности по ограничителните системи в изпреварващата лента.  Шофьорите да се движат с повишено внимание и съобразена скорост, напомнят от АПИ.", "date": "2018.10.25", "title": "Ремонти ограничиха трафика по АМ \"Тракия\" в едната лента"}
{"url": "http://www.cross.bg/bagazh-wizz-borda-1587230.html", "text": "/КРОСС/ От 1 ноември всеки клиент на Wizz Air ще има право да носи на борда един безплатен ръчен багаж (40x30x20 см), а пътниците, които закупят WIZZ Priority, ще могат да качат на борда и багаж с колелца (55х40х23 см), припомнят от авиокомпанията. Освен това, отчитайки предпочитанията на клиентите и променящите се модели на поведение при пътуване, Wizz Air ще въведе нов размер чекиран багаж от 10 кг на цени, стартиращи от едва 7 евро, с цел да гарантира го-голям комфорт при пътуване.Новата прозрачна и справедлива багажна политика на авиокомпанията е политика на по-голям избор за пътниците, тъй като ще позволи на клиентите на WIZZ да избират между повече от 50 варианта за ръчен и чекиран багаж в зависимост от техните индивидуални предпочитания.Обновените правила за багажа целят да насърчат пътниците на WIZZ да опаковат разумно и да използват услугата WIZZ Priority, която включва безплатен ръчен багаж (40x30x20 см) и багаж на колелца (55x40x23 см), които могат да бъдат качени на борда, плюс приоритетно чекиране и приоритетно качване на борда преди другите пътници, и то на цена само от 5 евро.Всички пътници с резервации без WIZZ Priority, направени преди 10 октомври, за пътувания след 1 ноември 2018 г., ще получат като компенсация към резервацията си безплатен чекиран багаж до 10 кг, а резервациите с чекиран багаж ще бъдат допълнени безплатно с WIZZ Priority.Wizz Air смята, че новата багажна политика ще улесни и ускори процеса на качване на борда, ще направи пътуването по-приятно за клиентите и същевременно ще подобри точността на авиокомпанията при излитане. Знаейки, че мястото на ръчния им багаж на борда е гарантирано, и че имат пред себе си повече варианти за размера и теглото на багажа, клиентите на WIZZ вече ще разполагат с безпрецедентна свобода на избора. ", "date": "2018.10.25", "title": "След седмица влизат в сила новите правила за багажа на Wizz Air "}
{"url": "http://www.cross.bg/sentzov-nagradata-zatvor-1587233.html", "text": "/КРОСС/ Украинският филмов режисьор Олег Сенцов е носителят на тазгодишната награда \"Сахаров\" на Европейския парламент за свобода на мисълта, съобщи председателят на институцията Антонио Таяни. От името на своите колеги той призова за незабавното освобождаване на Сенцов, осъден на 20 години затвор за \"замисляне на терористично нападение\" срещу Крим.Пленарната зала в Страсбург приветства възторжено и със ставане на крака обявяването на името на победителя. Сенцов е първият европеец, на когото наградата \"Сахаров\" бива присъдена в последното десетилетие. Сенцов бе предложен за отличието от групата на Европейската народна партия (ЕНП). В изявление на групата на ЕНП се посочва, че Сенцов е невинен и честен човек, лишен от свобода по скалъпени обвинения. Отбелязва се, че Сенцов е подел мирен протест срещу завземането на родния му Крим и е обявил гладна стачка до освобождаването на задържаните от Русия украински политически затворници. С наградата показваме, че не сме забравили всички тях, допълват от политическата група. Сенцов бе заловен през 2014 г. в Симферопол и бе изпратен в руски затвор със строг режим. Според Амнести интернешънъл делото срещу него е било гледано от военен съд и е било нечестно.Освен Сенцов, за наградата бяха предложени 11 неправителствени организации за спасяване на мигранти в Средиземно море (група на Зелените) и Насер Зефзари от Мароко, водач на движение срещу корупцията и злоупотребите с власт. Зефзари също е осъден на 20 години затвор за заговор срещу държавната сигурност и бе предложение на групата на Европейската обединена левица.Наградата ще бъде връчена в Страсбург на 12 декември. ", "date": "2018.10.25", "title": "Режисьорът Олег Сенцов бе удостоен с наградата „Сахаров“"}
{"url": "http://www.cross.bg/fandukova-ignatiev-graf-1587229.html", "text": "/КРОСС/ Прокуратурата ще провери ремонта на столичната ул. \"Граф Игнатиев\", потвърди кметът на София Йорданка Фандъкова. \"Ще започне проверка на прокуратурата, така че това е най-добрият начин да установим в края на краищата има ли някакъв проблем, или няма\", каза Фандъкова. Изпълнител на ремонта на столичната улица е \"Джи Пи Груп\", която в момента е разследвана от държавата за злоупотреба с евросредства. Компанията прекрати участието си в други поръчки на Столична община. Проектът по трамвайното трасе по бул. \"Цар Борис Трети\" също ще бъде ревизиран. Неговият автор инженер Румен Борисов публично се оттегли от работата по ул. \"Граф Игнатиев\" заради използването на различен от заявения по проект изолационен материал: \"Има разминаване в неговата собствена експертиза - един път препоръчва една технология, втори път препоръчва друга технология. Така че съвсем навреме е сега да погледнат дали има някакъв проблем, или няма. Ако има, съответно да се отстрани, преди да сме обявили обществената поръчка\", поясни Фандъкова.", "date": "2018.10.25", "title": "Прокуратурата проверява ремонтите на ул. \"Граф Игнатиев\""}
{"url": "http://www.cross.bg/leva-goranov-ychenitzi-1587237.html", "text": "/КРОСС/ Търговската война и цените на горивата са сред основните външни предизвикателства пред българската икономика, заяви финансовият министър Владислав Горанов. Според него планирането на бюджетен дефицит от 600 млн. лева догодина може да се приеме като буфер срещу негативен икономически тренд, провокиран от независещи от България обстоятелства:\"Нестандартна е геополитическата ситуацията, като думата \"нестандартна\" е най-меката, която може да се използва. Търговската война, която набира сила между Европа, САЩ, Китай в различни измерения. Заявката за денонсиране на ядреното споразумение между САЩ и Русия. Девалвацията на турската лира ограничи възможностите за лесен износ от България към Турция. Повишението на цените на енергоносителите създава инфлационен натиск в краткосрочен план - все неща, които лесно могат да променят възходящата все още тенденция в икономиката\", обясни Владислав Горанов.Параметрите на Бюджет 2019 представят министрите на финансите Владислав Горанов и на труда и социалната политика Бисер Петков пред Координационния съвет на КНСБ.На практика, това е първият коментар на Горанов по проектобюджета за догодина, който беше публикуван за обществено обсъждане в понеделник.В него се предвижда минималната работна заплата от догодина да стане 560 лева.Увеличение на възнагражденията на педагогическите специалисти средно с 20 на сто се предвижда още в проектобюджета за 2019 г. Стартовата заплата за учител ще бъде увеличена от 760 лева на 920 лева. По механизма за допълнителни средства за работа с деца и ученици от уязвими групи се предвижда да бъдат включени всички ученици, а не само тези до седми клас, отделени са 30 млн. лв. Увеличени са и парите за транспорт на деца и ученици и за поддръжка на училищни автобуси. Предвидено е да бъдат увеличени и средствата за хранене на децата от подготвителните групи и от първи до четвърти клас.За 2019 г. са предвидени допълнително 2 млн. лева за увеличение стипендиите на студентите и 3 млн. лева за допълнителни стипендии на докторантите. ", "date": "2018.10.25", "title": "Горанов: Търговската война и цените на горивата са предизвикателства пред българската икономика"}
{"url": "http://www.cross.bg/radev-cherveniya-roka-1587239.html", "text": "/КРОСС/ Името на организацията на Червения кръст в България е емблема не само на оказване на първа помощ при бедствия и кризи, а и символ на човечност и хуманно общество. Това заяви президентът Румен Радев на среща с Франческо Рока  - председател на Международната федерация на Червения кръст/Червения полумесец.Гостът е на посещение у нас по повод отбелязването на 140-годишнината от създаването на БЧК, което се провежда под патронажа на българския държавен глава. На срещата на „Дондуков\" 2 присъстваха председателят на БЧК Христо Григоров и генералният директор на организацията д-р София Стоименова, както и други членове на международната федерация, в която наред с Българския червен кръст членуват 190 национални дружества.Президентът Румен Радев благодари на Франческо Рока за подкрепата, която Международната федерация на дружествата на Червения кръст и Червения полумесец оказва на БЧК. Най-голямата доброволческа организация не просто спасява бедстващите и развива социални и здравни грижи за нуждаещи се деца, възрастни или самотни хора, тя създава усещането, че някой е готов безвъзмездно да помогне, поставяйки на риск живота си, заяви президентът Радев. По думите му, именно човечността и безвъзмездната подкрепа са един от стълбовете на всяко общество.Франческо Рока изрази задоволство от дейността на БЧК  не само у нас, но и в региона, като посочи, че българската организацията има лидерска роля на Балканите и този потенциал трябва да се използва. „Трябва да се гордеете с младите българи, които се посвещават на доброволческите дейности със завидна енергия и служат за пример\", добави Рока. Гостът запозна президента Радев с проект за създаване на логистичен център за бедствена готовност у нас, който да обслужва целия регион, както и на училище за обучение на парамедици от Балканския регион. Държавният глава приветства инициативата и подчерта, че подобен регионален център дава възможност за адекватна и своевременна реакция при различни кризи. Такъв проект ще подобри свързаността между доброволците от региона, заяви още президентът Радев.  ", "date": "2018.10.25", "title": "Президентът Румен Радев: Червеният кръст в България е емблема на човечност "}
{"url": "http://www.cross.bg/vreme-prestupleniya-izvun-1587236.html", "text": "/КРОСС/ До 5 години лишаване от свобода за системен психически тормоз и преследване в условията на домашно насилие. Това предвиждат промени в Наказателния кодекс, внесени от депутати от ГЕРБ. Сред вносителите е и председателят на НС Цвета Караянчева:\"Днес ние сме длъжни да изразим ясни послания към обществото. Към жертвите, които страдат мълчаливо, към безразличните свидетели. И не на последно място, към изродите сред нас. Отдавна загубих илюзията, че подобни престъпления могат да бъдат спрени с говорене, с Фейсбук постове, с разни инициативи. Време е законодателят да говори. Време е държавата да извади сопата\", заяви тя.Наказанията за престъпления, извършени от близки роднини - настоящи и бивши съпрузи, живеещи на семейни начала, братя, бащи, са по-тежки от тези за лица извън близкия семеен кръг. Тормозът извън семейството ще се наказва със затвор до 1 година или пробация. Освен за физическо посегателство, лишаване от свобода се предвижда и за деяния като преследване, включително нежелано посещаване на работното място или други места за контакт и отдих на жертвата, заплашително поведение с цел всяване на страх или принуда за сключване на брак.Законопроектът е публикуван на сайта на НС. ", "date": "2018.10.25", "title": "До 5 години затвор за домашно насилие, предвиждат промени в НК"}
{"url": "http://www.cross.bg/danuk-tazi-byudzheta-1587219.html", "text": "/КРОСС/ Както стана традиция, внасяме алтернативен бюджет за 2019 г, като започваме днес с алтернативата в данъчната политика, заяви лидерът на БСП Корнелия Нинова. Вчера внесохме своите предложения. Целта, която си поставяме, и същността на тази политика е намаляване на неравенствата, мерки срещу сивата икономика, мерки за подпомагане на младите семейства и децата. Голям проблем са неравенството и огромната ножица в доходите на различни групи от българските граждани. Ако се запази сегашният модел на данъчно облагане, каквото предлага правителството, този проблем не само няма да бъде решен, но и ще се задълбочава. В своите анализи и предложения, стъпваме на няколко неща. Първо, на европейски изследвания на индекса Джини за неравенствата, който в Европа показва средно 25%, а в България е 40%. България е държавата с най-голяма поляризация в доходите. На второ място, стъпваме на официална справка, която изискахме от министерството на финансите и получихме от г-н Горанов. Това са официални данни за брой работещи български граждани, техните доходи, данъци и други. Ние не правим случайни прогнози на това, което предлагаме, и не стъпваме на предположения, а на официална държавна статистика. Ето как изглеждат нещата: около 1 714 000 души получават доходи до 1000 лв., а 47 000 български граждани получават до 9100 лв. Ако прибавим към тях- малко над 2 млн. пенсионери, които получават ниски пенсии, се получава, че близо 4 млн. българи получават такива доходи. При тази голяма ножица в доходите, 8000 души са декларирали доход от дивиденти 7.2 млрд. лв. Представете си колко бедно живеят над 4 млн. българи, но 8000 души са декларирали доход от над 7 млрд. лв. годишно. При тази ситуация, работещите хора плащат 10% върху заплатата си, а капиталът плаща 5% върху дивидента, който се изписва през фирмите. Този дивидент генерира сив сектор, защото през изписан дивидент с по-нисък данък се плащат на черно заплати на работници, на които не се внасят осигуровки. Освен това се смята, че това е един от начините да се стимулират корупцията, плащанията под масата и тн. в сектора на обществените поръчки. Най-важното е, че това е несправедливо и увеличава неравенствата. Може би сме единствената страна в Европа с такава разлика. Ето защо, предлагаме в алтернативната си данъчна политика прогресивен данък върху доходите на физически лица. По тази скала 2 240 286 работещи ще плащат същия данък и той няма да се увеличава, а 47000 ще плащат по-висок.Предлагаме също така въвеждане на „Данък капитал\" - данък върху дивидентите, не тези 5%, които са по-малко от това, което плащат работещите, а също прогресивна скала върху дивидентите. Предлагаме за младите семейства и децата първа стъпка към семейното подоходно облагане, а тя е - семействата, които работят и имат деца, и дължат данък върху заплатите си, от този данък да им се приспада 50 лв. за всяко дете. Ако получават 1000 лв. доход и дължат 100 лв. данък върху него и имат 2 деца, няма да дължат данък. Тези 100 лв. остават на разположение на семейството. Целта е ясна - трябва да помогнем на младите в тази демографска катастрофа, в която се намираме, да са малко по-спокойни и да имат повече доходи, за да гледат децата си. Предлагаме 9% ДДС върху лекарствата и 5% за хляба. Аргументи за това са- ръстът на цените и огромната необходимост от тези стоки във всяко българско семейство. Това също е начин да подпомогнем доходите на хората. Тези предложения не само не отварят дефицит в бюджета, а осигуряват повече приходи.Другата седмица ще продължим със закона за бюджета на ДОО, където внасяме предложения за осигуровки, за пенсии. Ще продължим със Закона за бюджета на НЗОК и големия бюджет, където ще видите нашата алтернатива в цялост.Традиционно стана министър-председателят да харчи излишъка от бюджета на държавата еднолично, целесъобразно според него, заобикаляйки Закона за бюджета, Закона за публичните финанси и абсолютно в разрез с всички световни, европейски и български практики. Години наред сме се борили с това, виждаме, че се задава и тази година. До края на годината се канят да изхарчат близо 2 млрд. лв. излишък за няколко месеца, абсолютно непрозрачно, не по правилата- през българския парламент. Това не е само удар по държавността, по институциите и е ясно защо се провежда тази политика- тя е целенасочена, но удря и в същността на българската държава - да събираме парите от всички българи и един човек да си ги харчи, както той си реши. Може би и не случайно, преди седмица, президентът направи едно обръщение- излишъкът да се харчи през парламента. Това е абсолютно нормално и законно. Ние продължаваме и своята политика, която от години провеждахме. Искахме Сметната палата да провери това, давахме сигнали в Конституционния съд, сега правим следващата стъпка. Днес внесохме в деловодството на парламента ЗИД на Закона за публичните финанси, в който казваме, че правителството, което и да е то, ще може да харчи 1% от излишъка с постановление на Министерски съвет. Всичко останало става през парламента, с актуализация на бюджета. Надяваме се този закон да бъде гласуван бързо, да бъде приет и прилаган така, както изисква нормалността.Сигурно ще има и недоволни от тези наши предложения. Сигурно едрият бизнес ще се разсърди за това, което предлагаме, но ние представляваме работещите хора. Сигурно и колеги депутати ще се разсърдят, защото с тази прогресивна скала, която предлагаме и нашите доходи ще се облагат с по-висок данък. Целта ни обаче е да защитим работещите. Предлагаме мерки за преодоляване на неравенството в България. ", "date": "2018.10.25", "title": "Нинова: Внасяме данъчни закони в подкрепа на работещите"}
{"url": "http://www.cross.bg/referendym-sofiya-otpadutzi-1587216.html", "text": "/КРОСС/ Ще настояваме за провеждането на референдум за завода за отпадъци в София. Това каза за Агенция „Фокус\" председателят на ГС на БСП - София Калоян Паргов във връзка с решението на Комисията по екология към Столична община против провеждането на референдум за инсталацията за изгаряне на отпадъци. „Вчера на комисията имаше отрицателно становище по така внесения от нас и колеги от други групи искане за местен референдум в София, свързано с въпроса „за\" и „против\" или вариации за изграждане на инсталацията за оползотворяване RDF-блокчетата, или гориво, от пресовани отпадъци\", отбеляза той.„Много крехко мнозинство надделя за този проект, който в момента е в ТЕЦ-София, срещу много възражения и съображения, на първо място за чистотата на въздуха, което си остава проблем на София\", посочи Паргов като припомни, че въпросът за мръсния въздуха в столицата е отразен в редица европейски документи, според които има много какво да се желае в това  отношение. „А ние ще изградим една такава инсталация, която ще застраши живота на над 200 000 столичани, живеещи наоколо. И то в непосредствена близост с града\", допълни той. „Няма технически проблем да бъде променян проекта от рода на това, че ЗУД и подробните устройствени планове възпрепятстват това. Ясно е казано в чл. 134, че при обществен интерес може да се наложи такава промяна в подробния устройствен план с решение на Столичния общински съвет\", уточни той. „Ние ще настояваме за този референдум, дори и да бъде отхвърлен от Столичния общински съвет. Предстои обжалване на решението, което се надявам, че ще бъде подкрепено от  гражданите, а в последствие сме готови да иницираме и подписка, за да съберем нужния брой подписи, за да може самите хора да го предизвикат и да покажат, че наистина има нужда от един такъв референдум в столицата по такъв важен въпрос\", заяви Калоян Паргов.", "date": "2018.10.25", "title": "Калоян Паргов, БСП-София: Ще настояваме за провеждането на референдум за завода за отпадъци в София"}
{"url": "http://www.cross.bg/bulgariya-predstaviteli-mesta-1587210.html", "text": "/КРОСС/ С развитието на Харманли и връщането на младите хора в региона, решаването на проблемите в образованието и здравеопазването бяха свързани основните въпроси по време на срещата на жителите на общината с народните представители от ПГ на „БСП за България\" Николай Цонков, Тома Томов и проф. Иво Христов.  Хората казаха, че трябва да се обърне внимание на регионите и тяхното развитие. Тома Томов заяви: „Китай е пример за новия тип държава, където ще бъде ликвидирана бедността. В България липсва стратегическо мислене в управлението\". Според депутата Иво Христов един от основните проблеми в България е демографската катастрофа и за да се преборим с нея е необходимо да имаме нова философия на управлението, която да обърне внимание на икономиката и доходите. \"Затова с Визията предлагаме държавата реално да участва в икономиката, да подпомага предприемачите и да се създадат работни места и условия за връщане на младите хора в родината\"- отбеляза Иво Христов.На среща с народните представители Дора Янкова и Любомир Бонев представители на малкия и среден бизнес от Ивайловград подкрепиха предложенията във Визията, свързани с премахването на административната тежест върху тях и подкрепата на държавата. Жителите на общината се присъединиха към подкрепата на предложенията във Визията и направиха своите за нейното допълване. Те одобриха и  предложението на БСП за по-справедливи данъци. Хората заявиха, че държавата не се грижи за региона и малките населени места, липсва всякаква регионална политика, нови работни места не се откриват, а младите хора напускат родните си места и заминават в чужбина. „Идването на ГЕРБ на власт в малките общини е почти равно на политически терор\", заявиха жителите на Ивайловград. Те поискаха  намиране на модел, при който  на местни избори, във всяко населено място, да гласуват само постоянните му жители. Ивайловградчани определиха санирането в града като кражба и заявиха, че липсата на инфраструктура и проблемите на гражданите не интересуват местните управници. „Кражбата на публични средства трябва да престане\", казаха още жителите на града.В Любимец жителите на общината поставиха въпроси, свързани със земеделието и предложения за  решаването на проблемите в сектора. „Ние сме извън парламента, при вас, защото и вотът на недоверие показа, че тази трапезна коалиция си е самодостатъчна\", каза народният представител Филип Попов. Той добави, че БСП търси решението на проблемите на страната не само в парламента, но и сред хората. Народният представител Румен Георгиев подчерта, че България трябва да има нова аграрна политика и тя да бъде свързана с всички култури, а не само с пшеницата. \"Европейските средства трябва да се разпределят към всички земеделски производители - малки, средни, кооперации, големи. Защото сега, шест големи производители на зърнени култури получават почти всички средства, а над 85% от зеленчуците и плодовете у нас са вносни\", каза още Георгиев. Тези наши предложения са заложени във \"Визия за България\", затова искаме да ги обсъдим с всички българи\", добави Румен Георгиев. На срещата народните представители заявиха, че принципът- парите следват ученика е порочен и той трябва да бъде премахнат. ", "date": "2018.10.25", "title": "Харманли, Ивайловград и Любимец поискаха повече политики за младите хора"}
{"url": "http://www.cross.bg/danukut-gornitzata-predhodniya-1587221.html", "text": "/КРОСС/ „За 2 240 000 трудещи се данъкът върху доходите не се променя, за 48 000 трудещи се, данъкът се променя\". Това заяви зам.-председателят на ПГ на „БСП за България\" Драгомир Стойнев.  Той подчерта, че  това са хора колкото един футболен стадион, които печелят изключително много. „Това са хората, които взимат над 3 900 лв. и за тях данъкът ще се променя с 2,5 % в диапазон, но за масовата средната класа, за бедните хора, данъкът не се променя\", каза още той.  Пламен Милев, главен експерт в направление „Публични политики\" към НС на БСП, обясни, че левицата предлага скалата за доходите на работещи по трудови правоотношения да бъде следната: при месечна данъчна основа до 3 900 лв. данъкът се запазва и ставката остава 10%; от 3 900 до 5 200 лв. - данъкът от предходния ред плюс 12,5 % за горницата над 3 900 лв.; от 5 200 до 6 500 лв. - данъкът от предходния ред  плюс 15% за горницата над 5 200 лв.; от 6 500 до 7 800 лв. - данъкът от предходния ред  плюс 17,5% за горницата над 6 500 лв.; от 7 800 до 9 100 лв.     - данъкът от предходния ред плюс 20% за горницата над 7 800 лв.; от 9 100 до 10 400 лв. - данъкът от предходния ред  плюс 22,5% за горницата над 9 100 лв. и за доходи над 10 400 лв. - данъкът от предходния ред плюс 25% за горницата над 10 400 лв. По отношение на облагането на доходите на годишна основа, в това число и доходите от дивиденти, той обясни, че БСП предлага: за доходи с обща годишна данъчна основа до 46 800 лв. данъкът да бъде 10%, от 46 800 до 62 400 - данъкът от предходния ред плюс  12,5% за горницата над 46 800 лв.; за доходи от 62 400 до 78 000 - данъкът от предходния ред плюс  15% за горницата над 62 400 лв.; от 78 000 до 93 600 лв. - данъкът от предходния ред плюс 17,5% за горницата над 78 000 лв.; от 93 600 до 109 200 лв.  - данъкът от предходния ред плюс 20% за горницата над 93 600 лв.; от 109 200 до 124 800 - данъкът от предходния ред плюс 22,5% за горницата над 109 200 лв.; за доходи над 124 800 лв. - данъкът от предходния ред  плюс  25 % за горницата над 124 800 лв.", "date": "2018.10.25", "title": "БСП: Данъкът върху доходите на трудещите се, със заплати до 3 900 лв, няма да се променя"}
{"url": "http://www.cross.bg/genovski-transporta-zamestnik-ministurut-1587218.html", "text": "/КРОСС/ Модерната инфраструктура е от основно значение за предоставянето на логистични услуги, затова, и правителството, и бизнесът, работим за развитие на интегрирана, модерна и устойчива транспортна система. Това заяви заместник-министърът на транспорта, информационните технологии и съобщенията Димитър Геновски пред участниците в Шестата логистична бизнес конференция. „Добър индикатор за успеха на нашите усилия е ръстът в превозите на стоки и хора през последните години. През 2017 г. са транспортирани 136,7 млн. тона товари и 748,5 млн. пътници\", добави той. По думите му, една от причините за повишения обем в този сектор е разширяването и подобряването на транспортната свързаност. Заместник-министър Геновски подчерта, че усилията са насочени към паралелно развитие, както на транспортни проекти по приоритетните направления от Трансевропейските коридори, така и на необходимите интермодални терминали. Той припомни, че в рамките на програмния период 2007-2013 г. са изпълнени 120 проекта на обща стойност близо 2 млрд. евро. „Изградени бяха 310 км нови пътища, рехабилитирани бяха 345 км жп линии и 19 км пътища, построени бяха близо 21 км. метролинии и 20 нови метростанции. Един от успешно реализираните проекти, който допринася за развитието на логистиката, е изграждането на интермодален терминал Пловдив\", каза заместник-министърът. Димитър Геновски посочи, че през настоящия програмен период 2014-2020 г., продължава изграждането и модернизацията на обекти от пътната и железопътната инфраструктура на страната, както и внедряването на съвременни информационни системи в транспорта. По думите му, в по-дългосрочен план, ще бъдат развивани приоритетно коридорите от Трансевропейската транспортна мрежа („Ориент/Източно-Средиземноморски\" и „Рейнско-Дунавски\") и връзките със страните от Западните Балкани.  В приветствието си към форума, заместник-министър Геновски заяви, че високоскоростните цифрови мрежи от пето поколение 5G са друга важна технология за цифровата трансформация на икономиката, и в частност на логистиката. Той цитира данни от проучвания, които показват, че компаниите, които прилагат съвременни технологични решения, са с 26% по-печеливши, а пазарната им оценка - с 12% по-висока от средното за бранша им.", "date": "2018.10.25", "title": "Зам.-министър Геновски: Транспортната свързаност доведе до ръст в логистичните услуги"}
{"url": "http://www.cross.bg/dete-grada-ezdach-1587222.html", "text": "/КРОСС/ 2-годишно дете от Сливен е починало, след като е блъснато от кон, съобщиха от полицията в града.Инцидентът е станал на 24 октомври, като сигналът е подаден в полицията от Центъра за спешна медицинска помощ в града. Установено е било, че смъртта на детето е настъпила след инцидент с движещ се на кон ездач в района на местността \"Гочева мелница\" в квартал \"Индустриален\".Задържан е 21-годишният ездач. ", "date": "2018.10.25", "title": "2-годишно дете почина след инцидент с кон в Сливен "}
{"url": "http://www.cross.bg/horata-yvrezhdaniya-oglavi-1587223.html", "text": "/КРОСС/ Идеята вицепремиерът по икономическата и демографската политика да оглави бъдещия Национален съвет за интеграция на хората с увреждания срещна критиката на опозицията в Народното събрание.Предложението е заложено в законопроекта за хората с увреждания. Проектът за закон беше одобрен с консенсус на първо четене от социалната комисия в парламента, а на 26 октомври предстои да бъде разгледан и в пленарната зала. В момента този пост заема Валери Симеонов.\"Независимо от мотивите и независимо кой е предложил този текст, предложението в проектозакона за хората с увреждания е на Министерски съвет. Между първо и второ четене ще предложим отново министърът на труда и социалната политика да е този, който да оглави Националния съвет за хората с увреждания\", коментира председателят на социалната комисия и депутат от ДПС д-р Хасан Адемов.Социалистът Антон Кутев коментира: „Законът не ми изглежда лош, не е лошо да се вдигне нивото, но вицепремиерът е нелепо избран\".Според депутата от ГЕРБ Светлана Ангелова законът ще претърпи промени между първо и второ четене: \"Между първо и второ четене проектозаконът за хората с увреждания ще претърпи промени. Ще обсъдим предложението кой да оглави съвета\", обясни тя. „Смятам, че няма драма и след консултации и обсъждания, текстът може да претърпи промени\", допълни още Светлана Ангелова. \"Не е редно, но не считам, че е нормално ние да си променяме законите заради присъствието на такива елементи в правителството. Ние не трябва да сменяме закона, за да прехвърлим тази дейност към друг вицепремиер, трябва да сменим вицепремиера\", на мнение е лидерът на Воля Веселин Марешки.Според атакиста Явор Нотев след последните скандали би било провокация Валери Симеонов да оглави бъдещия национален съвет. Нотев призна още, че снощи е имало среща между тримата лидери в Обединени патриоти - Волен Сидеров, Красимир Каракачанов и Валели Симеонов. Депутатът не разкри обаче дали тримата са изпушили лулата на мира или напрежението в редиците на \"малката коалиция\" остава. ", "date": "2018.10.25", "title": "Проектозаконът за хората с увреждания ще претърпи промени "}
{"url": "http://www.cross.bg/yslygi-sotzialni-imat-1587226.html", "text": "/КРОСС/ Неправителствените организации, които са доставчици на социални услуги, ще могат да кандидатстват в новата схема на Оперативна програма „Развитие на човешките ресурси\" „Социално включване\" за изграждането на иновативни интегрирани социални услуги. Схемата е отворена от 25 октомври, а кандидатите имат три месеца да разработят и подадат проектите си в следващите три месеца. Това съобщи заместник-министърът на труда и социалната политика Зорница Русинова по време на Втората национална среща на експертите по социални дейности и здравеопазване от общините, която се провежда в Банско.Заделени са общо 5 млн. лв., като максималната стойност на проектите може да достигне равностойността на 200 000 евро. Операцията „Социално включване\" е насочена към деца и лица от специфични целеви групи - жертви на насилие, деца аутисти и др.Русинова представи пред общините и възможностите, които ще предоставя Патронажната грижа. С 46 млн. лв. от оперативната програма ще бъде подкрепено развитието на услугата, която е насочена към хора с увреждания, възрастните и самотно живеещите. Този тип услуга допълва всичко, което до момента е правено по отношение на Социалния патронаж и предоставянето на услугите личен и социален асистент и домашен помощник, като се допълва със здравен компонент. Идеята е хората, които ползват тези услуги, да имат възможност да бъдат посещавани от медицинска сестра или да бъде закупен специализиран транспорт. Всяка община може да кандидатства самостоятелно или в партньорство.", "date": "2018.10.25", "title": "С 5 млн.лева от европрограма ще се финансират социални услуги"}
{"url": "http://www.cross.bg/lovdzhiya-bere-dysha-prostrelyaha-go-po-vreme-na-lov-1587227.html", "text": "/КРОСС/ Служители  на полицейското управление в Елена разследват инцидент по време на лов, съобщават от пресцентъра на Областна дирекция на МВР - Велико Търново. Вчера следобед, при групов ловен излет за лов на диви прасета, в землището на село Дрента, по невнимание в областта на корема е прострелян 38-годишен ловец от град Елена. Пострадалият е откаран във великотърновската болница, с опасност за живота. Ловецът, чието оръжие е възпроизвело изстрела е на 46 години от Горна Оряховица. Оръжието е иззето. По случая е образувано досъдебно производство по чл. 338, ал.3 от НК.", "date": "2018.10.25", "title": "Ловджия бере душа, простреляха го по време на лов"}
{"url": "http://www.cross.bg/petkov-tazi-sezon-1587224.html", "text": "/КРОСС/ Около 100 лева допълнително ще получат хората с отпуснати енергийни помощи за предстоящия зимен сезон - това предложение се обсъжда между социалното и финансовото министерство във връзка с поскъпването на горивата и на стоки от първа необходимост. За него съобщи социалният министър Бисер Петков, който участва в заседание на координационния съвет на КНСБ. Сумата ще бъде за целия отоплителен сезон от ноември до март.Около 200 хиляди българи получават енергийна помощ, като се очаква през тази година техният брой да се увеличи заради разширения достъп до нея. Заявленията за тази зима се подават до края на октомври, а размерът на помощта е около 73 лева месечно. Министър Петков допълни, че решението за размера на допълнителната сума ще бъде взето през следващия месец. ", "date": "2018.10.25", "title": "Предложение: По 100 лв. енергийни помощи допълнително"}
{"url": "http://www.cross.bg/tyrtziya-s-akar-1587212.html", "text": "/КРОСС/ Турция започва да набира военен персонал за обслужване на зенитно-ракетните комплекси С-400, като в началото на следващата година разчетите ще бъдат изпратени на обучение в Русия. Това заяви военният министър на южната ни съседка Хулуси Акар, цитиран от ТАСС.Разгръщането на ракетните системи ще започне през октомври 2019 г. Акар не посочи конкретни райони, в които ще бъдат разположени зенитно-ракетните комплекси. През последните дни обаче Турция втвърди тона по адрес на Гърция (където се укриват военни, избягали след неуспешния опит за преврат) и Кипър (който разработва свои нефтени и газови находища в морето). Акар каза още, че смята за неуместно безпокойството на САЩ и НАТО относно купуването на комплексите С-400, при създаването на които не е предвиждана възможност за оперативна съвместимост със западните системи. Министърът обаче подчерта, че няма да се допуснат проблеми.„Купуването на С-400 от Турция не е въпрос на избор, а необходимост\", подчерта министърът на отбраната. Той припомни, че Анкара вече е искала САЩ и Европа да й продадат комплекси за противовъздушна отбрана, но досега чака отговор.„Сега ние не сме страна, която само купува, ние сме държава, която купува, придобива знания, получава възможност да произвежда. Съответните условия са посочени в споразуменията за придобиването на С-400, поради което ние купуваме тези системи\", съобщи Акар. ", "date": "2018.10.25", "title": "Турция търси кой да стреля с новите й руски ракети"}
{"url": "http://www.cross.bg/fabriki-plamutzite-istanbyl-1587207.html", "text": "/КРОСС/ Силен пожар се разрази във фабрика за палети в Истанбул, съобщи турската телевизия СиЕнЕн-Тюрк.Пожарът бързо е обхванал цялата сграда, след което пламъците са стигнали до съседните фабрики за алуминий и за текстил. 98 пожарни коли и 180 пожарникари се опитват да угасят пламъците, обхванали трите фабрики.Засега няма информация за загинали и ранени при пожара. Не са известни причините за възникването на огъня. ", "date": "2018.10.25", "title": "Три фабрики пламнаха в Истанбул "}
{"url": "http://www.cross.bg/direktor-bankata-galeriyata-1587209.html", "text": "/КРОСС/ KBC има много дълга история в подкрепата на изкуството в основните държави, в които оперира. В нашата стратегия ние сме заложили освен ролята си на компания, която предоставя кредити, подписва застрахователни договори и сбъдва мечтите на клиентите си, но и на това да дадем нещо на обществото. И едно от тези неща е причината, поради която ние сме тук днес. Това коментира главният изпълнителен директор на KBC груп Йохан Тийс по време на . Новото простанство за изкуство е разположено в сградата на банката на  ул. Света София 5.Това е част от усилието на банката да събере българското изкуство, тъй като ОББ притежава около 250 картини, добави той. Главният изпълнителен директор на KBC груп допълни, че входът за разглеждане на галерията е безплатен и хората ще могат видят свободно колко красиво е изкуството, което ОББ представя.С откриването на тази малка галерия нашата цел e да намерим дом и място на вече голямата колекция на ОББ. За съжаление не можем да я изложим цялата, защото тя е над 250 платна, но останалата част може да бъде видяна и в сградите на банката. Това коментира по време на откриването главният изпълнителен директор на ОББ Петър Андронов. Той добави, че галерията ще е отворена всеки ден за посетители, включително и събота, както и че действително входа за нея ще е свободен. Петър Андронов допълни, че при интерес галерията ще бъде достъпна и за други изложби, други автори и други инициативи. Това е нашия малък подарък към всички граждани и гости на София, който правим от сърце и се радваме, ако сме успели да доставим на хората допълнително удоволствие, каза още изпълнителният директор на ОББ.   ", "date": "2018.10.25", "title": "Новата галерия \"ОББ\" събира най-доброто от българското изкуство"}
{"url": "http://www.cross.bg/skyteri-trotoarite-madrid-1587188.html", "text": "/КРОСС/  Градските власти в Мадрид приеха днес решение, което забранява движението на електрически скутери (тротинетки) по тротоарите. Мярката цели повишаване на безопасността на пешеходците, както и да регулира алтернативния транспорт, който намалява замърсяването на въздуха, предаде Ройтерс.Подобна регулация вече има и във Франция, след като компании като американската \"Лайм\" (Lime) напълниха през последните месеци европейските градове с хиляди е-скутери предвид голямото търсене, отбеляза информационната агенция.Испанската столица е сред градовете в Европа с най-високи нива на замърсяване на въздуха, като през всеки месец на 2017 г. замърсяването е било над допустимите граници. Обаче рязкото увеличаване на броя на тротинетките, които наподобяват скейтбордове, създаде опасения от заплахи за здравето за пешеходците.В Мадрид са предприети мерки за регулиране на обществения и частния транспорт, на велосипедите и е-скутерите, които споделят улиците на града при максимално разрешена скорост от 30 км/ч. Но свалянето на скутерите - някои от които развиват до 60 км/ч - от тротоарите на улиците също може да породи проблеми, казва един таксиметров шофьор пред Ройтерс. По думите му притежателите на скутери трябва да имат добри застраховки, а и градските власти ще трябва да преосмислят решението си при евентуален смъртен случай след катастрофа със скутер. ", "date": "2018.10.25", "title": "Без скутери по тротоарите в Мадрид"}
{"url": "http://www.cross.bg/naprezhenie-sredno-mrezha-1587208.html", "text": "/КРОСС/ ЧЕЗ Разпределение завърши профилактиката и ремонтните дейности на електроразпределителната мрежа в Западна България, с което я подготвя за традиционно нарастващата консумация и лошите метеорологични условия през зимния сезон. В рамките на подготовката на съоръженията служители на дружеството обходиха 20 000 км електропроводи средно напрежение, извършиха 704 км просеки на мрежа средно и високо напрежение и окастриха клони на 91 хил. дървета, засягащи мрежа ниско напрежение. Компанията подмени 5179 изолатора, вложи 7 тона проводници средно напрежение и монтира общо 476 стълба. Извършена е ревизия и профилактика на подстанциите, собственост на компанията, както и на 1200 трафопоста. Подменени са 10 тона трансформаторно масло. В рамките на подготовката на мрежата за зимния сезон е извършено облитане с дрон на въздушни електропроводи, както и заснемане с термовизионна диагностика и  ултразвуков детектор и са предприети мерки за привеждане на съоръженията в изрядно състояние.Транспортните средства и специални машини са напълно оборудвани, попълнен е аварийният резерв на дружеството и са осигурени необходимите материали и специално работни облекло на служителите. Аварийните екипи на дружеството са мобилизирани в постоянна готовност за реакция. В случай на извънредни обстоятелства и природни бедствия, компанията е готова да увеличи екипите на ефективно дежурство.", "date": "2018.10.25", "title": "ЧЕЗ Разпределение профилактира 20 000 км. електропроводи в подготовка за зимния сезон"}
{"url": "http://www.cross.bg/voiiski-aviobombata-syhoputnite-1587211.html", "text": "/КРОСС/ Специализирани екипи от състава на Сухопътните войски и Военновъздушните сили транспортираха днес авиобомбата от времето на Втората световна война, открита при изкопни работи за новото метро на бул. „Евлоги и Христо Георгиеви\", съобщиха от Министерството на отбраната.\"При спазване на всички мерки за безопасност специализираните екипи, с ръководител полковник Йордан Йорданов - началник на сектор „Инженерни войски\" от командването на Сухопътните войски, в 11:10 ч. взривиха авиобомбата на полигон Сливница. При взривяването е използван 2,5 кг. тротил. След първичния взрив е последвал вторичен - от самата авиобомба\", посочиха от военното ведомство.Заради опасната находка вчера движението в района беше блокирано.Боеприпасът е останал от бомбардировките през 1943-1944 г. и беше силно корозирал. ", "date": "2018.10.25", "title": "Взривиха 200-килограмовата бомба, намерена в центъра на София"}
{"url": "http://www.cross.bg/onlaiin-raiikov-turgoviya-1587206.html", "text": "/КРОСС/ Предложеният от Световната търговска организация и Потребителския интернационал „чеклист\" при всяко бизнес споразумение и идеята за поставянето на клиента в центъра на една сделка ще повиши доверието на потребителите в електронната търговия в глобален аспект. Коментарът е на Константин Райков, член на Комисията за защита на потребителите (КЗП), в предаването „Бизнес старт\" по Bloomberg TV Bulgaria. Той посочи, че заложените мерки не се различават от действащото в момента законодателство в Европейския съюз, което дава най-висока степен на защита на потребителите, и затова е логично същите правила да бъдат разпрострени в световен мащаб.„Доверието е субективно понятие, но то се подобрява и расте с обективни мерки\", коментира Райков.„Чеклистът\" бе предложен по време на тазгодишния форум на Световната търговска организация. Базиран е на резултатите от проучване на Федерацията на потребителските организации в Германия, които сочат, че потребителите имат по-малко доверие в електронната търговия в глобален мащаб. Това се измерва и през данните за ръст на електронната търговия с по около 20% на годишна база в страните от ЕС, докато такива темпове не съществуват в световен мащаб.Райков коментира основните  позиции в „чеклиста\". „Когато се подписват споразумения бизнес-бизнес за насърчаване на онлайн търговията, Световната търговска организация иска да постави потребителя в центъра на тези преговори, за да бъдат защитени неговите права\", обясни той.Потребителят също така трябва да има гаранция, че ще може да направи информиран избор при пазаруване онлайн. Това означава достатъчно подробна и коректна преддоговорна информация. „Самата същност на онлайн търговията е такава, че потребителят няма възможност да докосне или да види „на живо\" стоката, за да разбере какво представлява тя. Затова е важно съществените характеристики на продукта да бъдат описани точно и ясно\", каза Райков.Важен елемент е осигуряването на достъп. „Достъп до Интернет в глобален мащаб, тъй като в момента само половината от населението на планетата разполага с такъв. И достъп за т.нар. уязвими групи - хората с увреждания. За тях информацията трябва да е бъде представена по начин, който им позволява за я ползват - с по-големи букви, оцветена и т.н.\", разясни още Райков.По думите му трябва да има инструменти, които да гарантират ефективната защита на потребителите в глобалната онлайн търговия. „Възможно е, както при традиционната търговия, така и при електронната да възникнат спорове. Затова е важно правата, които европейските потребите имат - на отказ в 14-дневен срок, на рекламация при дефект на стоката, да бъдат достъпни и извън ЕС. Акцентира се върху сътрудничеството между регулаторните институции в отделните държави по света\", добави Райков. Според него това ще реши и въпроса с налагането на санкции при нарушения, което допълнително ще дисциплинира търговците. „Когато нарушението е извършено от търговец в една държава, а потребителят е в друга, ще може двете национални институции да се координират и да накажат нарушителя\", каза още той.Според Константин Райков бурното развитие на онлайн търговията не застрашава традиционните магазини, а отваря пътища за хармоничното им „съжителство\". „Потребителят вече е навсякъде - в традиционния магазин, в онлайн магазина, в социалната мрежа и от всички тези места може да пазарува. Стремежът на търговците е също такъв. Притежаващите традиционен магазин вече разпростират своята дейност и в онлайн пространството. Има и нови търговци в интернет\", коментира той. Според него потребителят няма да се откаже нито от възможността за пряк контакт със стоката при традиционната търговия, нито от предимствата на онлайн пазаруването, което е по-бързо, достъпно и евтино. На финала Райков цитира данни от скорошно проучване, според което най-голям потенциал за развитие в онлайн търговията в ЕС имат България и Румъния. Според него това е пряко свързано с мерките за повишаване защитата на потребителите, дисциплинирането на търговците и спазването на правилата все повече и повече в тези страни. ", "date": "2018.10.25", "title": "КЗП: Потребителски чеклист ще повиши доверието в електронната търговия "}
{"url": "http://www.cross.bg/zabolyavaneto-oktomvri-psoriazisut-1587213.html", "text": "/КРОСС/ Във връзка със Световния ден за борба с псориазиса 29 октомври специалисти от Военномедицинска академия (ВМА) организират безплатни профилактични прегледи.В рамките на кампанията пациентите ще имат възможност да се запознаят с всички съвременни методи за лечение на заболяването, прилагани в клиниката, която е национален център за борба с псориазиса. Причините за появата на заболяването са различни, като основополагащ е начинът на живот. Най-често псориазисът се развива вследствие на емоционален стрес, но понякога и след употребата на някои медикаменти.Дерматолозите подчертават, че заболяването протича индивидуално, обикновено има епизоди на обостряне. Трябва да се знае, че освен кожата, псориазисът може да засегне ставите и вътрешните органи. Затова и препоръката им е да не се прибягва да самолечение, а да се потърси специализирана медицинска помощ.Консултациите ще се проведат от 29 до 31 октомври от 10.00 до 13.00 часа в кабинет 218 в поликлиниката на ВМА. За целта е необходимо предварително записване на телефони 02/92 26 181 - от 9.00-18.00 ч., и 02/92 25 002 - от 9.00-14.00 ч. ", "date": "2018.10.25", "title": "Дерматолози от ВМА преглеждат безплатно за псориазис"}
{"url": "http://www.cross.bg/blekpyl-shyimur-politziyata-1587215.html", "text": "/КРОСС/ Звездата от сериала „Приятели\" Дейвид Шуимър се оказа „основен заподозрян\" в кражба на бира във Великобритания.Всичко започва с публикация във Facebook, с която полицията в британския град Блекпул търси съдействие при издирването на мъж, заснет да краде бира от местен ресторант. „Разпознавате ли този човек? Искаме да говорим с него във връзка с кражба\", пише под снимката, публикувана на 23 октомври.Наблюдателни интернет потребители веднага забелязват, че мъжът на фотоса от охранителната камера поразително прилича на Рос от култовия комедиен сериал „Приятели\". Което автоматично довежда до порой от коментари в социалната мрежа. Постът на полицията в Блекпул получи над 110 000 споделяния и повече от 160 000 коментара, като един от тях е от самите служители на реда, които уверяват, че са проверили алибито на Дейвид Шуимър (актьорът, който 10 години се превъплъщаваше в ролята на Рос).„Благодарим на всички за бързата реакция. Направихме щателна проверка и установихме, че Дейвид Шуимър е бил в Америка по време на кражбата. Съжаляваме, че трябваше да стане така\", пишат от полицията в Блекпул.", "date": "2018.10.25", "title": "Полицията в Блекпул издирва двойник на Рос от „Приятели“"}
{"url": "http://www.cross.bg/dobavki-goranov-osigyryavane-1587214.html", "text": "/КРОСС/ До средата на ноември ще стане ясно, дали държавата ще даде коледни добавки на пенсионерите, съобщи финансовият министър Владислав Горанов.Според него се очакват спестявания от трансферите към държавното обществено осигуряване, които ще позволят отпускането на такива добавки. \"Работим върху това, правят се изчисления. Вижда се, че от трансферите за Държавното обществено осигуряване е реалистично да се очакват спестяванията, което да даде възможност на правителството в тази посока\", каза министърът и предположи, че до средата на следващия месец ще има яснота.\"Така или иначе, ако се стигне до подобно решение, то трябва да бъде изплатено с пенсиите за декември в началото на месеца\", каза Горанов.Министърът участва в заседание на координационния съвет на КНСБ, за да представи основните параметри на проектобюджета за следващата година. ", "date": "2018.10.25", "title": "През ноември става ясно за коледните добавки за пенсионерите "}
{"url": "http://www.cross.bg/raiiona-rozhen-perelik-1587198.html", "text": "/КРОСС/ Със снежна покривка осъмнаха Родопите тази сутрин, като по най-високите места на връх „Перелик\", „Рожен\" и в района на хижа „Преспа\" натрупа близо от 3 до 5 см, съобщи Дарик радио. Според данни на метеорологичната служба на „Рожен\", валежът е започнал малко след 22:00 ч. и малко повече от час е валяло, като е натрупало близо 3 см. снежна покривка.Температурите там са паднали до - 6.5 градуса В района на хижата, която се намира в землище на смолянското село Славейно и е на 1785 м надморска височина, настилката е достигнала 5 см. Идентична е ситуацията и на връх „Перелик\", който се вижда с просто око от Смолян, че е побелял.", "date": "2018.10.25", "title": "Родопите осъмнаха с първи сняг "}
{"url": "http://www.cross.bg/grypi-chitalishta-byrgaskite-1587200.html", "text": "/КРОСС/ В град Бургас, неговите квартали и съставните селища на общината от десетилетия функционира развита читалищна мрежа. Там се пазят традициите на региона, но се предлагат и много културни услуги, адекватни на днешното време. Бургаските читалища не работят формално и в това ще се убеди всеки, който откликне на тяхната покана за съботното събитие, наречено \"От корена към необятното\". То ще се проведе в часовете след 10.30 в експоцентър \"Флора\".В този своеобразен фестивал-ревю бургаските читалища ще представят пред публика своята дейност. Ще видите и чуете изявите на четири театрални школи, детски вокални групи и индивидуални изпълнители, детски фолклорни певчески групи и танцови ансамбли, ателиета по рисуване, приложно изкуство и керамика, групи за стари градски и фолклорни  песни, музикални школи по пиано, китара и гайда, литературни студиа. ", "date": "2018.10.25", "title": "Бургаските читалища представят дейността си в своеобразен съботен фестивал"}
{"url": "http://www.cross.bg/feldsherka-izrodi-bliznacheta-v-lineiikata-1587204.html", "text": "/КРОСС/ Фелдшер от Спешния център на Стражица е изродил тази нощ близначета в линейка, съобщават на страницата си във „Фейсбук\" от Националната асоциация на работещите в спешната медицинска помощ. \"Родилката не е знаела ,че има многоплодна бременност и въпреки това един български спешен медик се справи извън болница с нелеката задача да даде живот на две деца.Това е четвъртото израждане на колегата ни за тази година . БРАВО НА ЕКИПА, които предпочете да остане анонимен!\", пише още в публикацията.Снимка Фейсбук", "date": "2018.10.25", "title": "Фелдшерка изроди близначета в линейката "}
{"url": "http://www.cross.bg/knsb-dohod-godina-1587201.html", "text": "/КРОСС/ Според КНСБ проектобюджетът за 2019 година е най-добрият досега в управлението на Борисов. Тази оценка за параметрите на бюджета направи лидерът на КНСБ Пламен Димитров пред Координационния съвет на синдиката. На Координационния съвет присъства финансовият министър Владислав Горанов, който ще представи параметрите на проекта за държавен бюджет за 2019 година. Средно с 50 лева ще се увеличи общата осигурителна вноска на работниците, които получават заплата над 2600 лева, след вдигането на максималния осигурителен доход на 3000 лева от следващата година. Това обяви президентът на КНСБ Пламен Димитров при представяне на основните параметри на проектобюджета.Това ще засегне около 135 хиляди души с доход над сегашния максимален осигурителен доход. По думите на Димитров това ще даде повече права на тези хора при излизане в болнични или майчинство, както и в бъдеще при пенсиониране. ", "date": "2018.10.25", "title": "КНСБ: Проектобюджетът за 2019 г. е най-добрият досега "}
{"url": "http://www.cross.bg/dymite-politika-predstavitel-1587195.html", "text": "/КРОСС/  За повече социална политика призоваха гражданите на Хасково по време на среща с депутати от ПГ на „БСП за България\". Те направиха предложения във Визията да залегнат безплатни лекарства за пенсионери и социално слаби, както и да се спрат социалните помощи за семейства, чиито деца не посещават училище. Хората подкрепиха предложенията на левицата за мерки за повишаване на качеството на образованието и допълниха, че има нужда и от специални мерки за работа с талантливи деца, както и задължително, а не пожелателно присъствие в учебните заведения на психолози, логопеди и социални работници. Те одобриха идеята на БСП за отделен план за регионално развитие на всяка област. В частта за Хасково, те поискаха да бъдат включени отраслите- машиностроене, хранителна промишленост, както и запазването на единствения действащ химически комбинат. Жителите на общината поискаха и земеделските субсидии да бъдат обвързани с пазара и възможноста за реализация. По думите им трябва да се субсидират с приоритет продуктите от потребителската кошница, а субсидията да не се облага с данък. Те подчертаха, че има нужда от политики за подпомагане на малкия и средния бизнес, който е подложен на огромен административен натиск и в Хасково редица фирми фалират.Говорителят на ПГ на „БСП за България\" Елена Йончева заяви: „ГЕРБ е антиевропейска партия, която не прави нищо за решаването на проблемите на българските граждани. За това майките излязоха на протест, вече е ред и на бащите\". Участие в дискусията взеха секретарят на ПГ на левицата Ирена Анастасова, народният представител Славчо Велков, Емилия Масларова - областен председател на БСП-Хасково, Чавдар Гергиев - член на НС на БСП и Емил Георгиев - председател на Екогласност.Жителите на Димитровград заявиха своята подкрепа за „Визия за България\". По думите им от реализирането на такъв документ зависи бъдещето страната ни. Като основен проблем те поставиха демографския, който е залегнал още в образователната система, скъпите лекарства, изтичване на средства без обществени поръчки, преизчисляването на пенсиите. Народният представител от региона Виолета Желева обясни, че демографската криза е основен рисков фактор за стабилност на основните социални системи - пазар на труда, социално подпомагане, системата на здравеопазването, на образованието. \"За да се справим с този проблем, трябва да се обединим около политика за заетост и  политика на достъпно образование\", заяви тя. Депутатът Георги Търновалийски представи Визията в частта икономика, финанси и данъчна политика. Като основен приоритет на БСП в данъчната политика той посочи отпадането на плоския данък и въвеждането на прогресивна скала. „Облагането на физическите лица трябва да е по-справедливо, както е в цяла Европа. Крайно време е и бюджетната процедура да отговаря на Конституцията, тъй като е момента е в нарушение\", категоричен бе той. На въпрос за присъствието на България на международните пазари, народният представител проф. Светла Бъчварова отговори, че преди това трябва да се види състоянието в страната ни. „България произвежда всичко, което е необходимо, за да задоволи продоволствените си нужди от всички продукти, но на пазара присъстват продукти от целия ЕС и българските нямат достъп\", коментира тя. По думите й е нужно да се предприемат законови мерки да се накарат търговците да осигурят това присъствие и да се стимулира българското производство.„Районът ни се обезлюдява, нямаме достатъчно лекари, закриват се училища\". Тези проблеми поставиха пред депутатите от левицата гражданите на Тополовгард. Като друг основен свой проблем те посочиха намаляването на изкупната цена на на гроздето - от 1 лв., на 0,30 лв. на килограм. Хората изразиха подкрепа за „Визия за България\" и в частност за стратегия „Странджа-Сакар\". По думите им в нея трябва да залегнат облекчения за хората, които инвестират в региона, както и за младите, които остават да работят там.Народният представител от ПГ на левицата Йордан Младенов подчерта: „Здравето трябва да спре да бъде търговия, а болниците - търговски дружества. Нашето здраве не се търгува и не е за продан. Депутатът Богдан Боцев подчерта, че държавата трябва да се върне в управлението на икономиката. По думите му трябва да се спрат приватизационните сделки, да се подпомогне създаването на индустриални зони, за да останат младите хора в региона и той да се развива. „България не може да бъде 4 големи града. Трябва да се развиват и отдалечени райони, като Тополовгард\", коментира той. В дискусията взе участие и народният представител Георги Андреев.Гражданите на Симеоновград подчертаха наличието на множество проблеми в съдебната системата, които водят до липсата на наказания за виновните. По думите им докато няма промяна там, няма да има реална промяна в държавата. Те призоваха и социалните помощи да се дават по обективни критерии на реално нуждаещи се и да има контрол. Хората настояха местните ресурси в един регион да се ползват в интерес на местната общност, а да не се дават на концесия. Те подкрепиха, мерките заложени във „Визия за България\", за децентрализация на властта и контрол при отдаването на  концесии. Народният представител Кристина Сидорова заяви: „Да не мислим мандатно и да гледаме в миналото. Разговорът около Визията е разговор за бъдещето\". Депутатът Явор Божанков подчерта, че този разговор е надпратиен: „Нашата цел е да обединим, а не да разединяваме. Пишем предложенията във Визията съвместно с вас, българските граждани, и се надяваме другите политически сили да ги подкрепят\". ", "date": "2018.10.25", "title": "Хасково призова БСП за повече социална политика"}
{"url": "http://www.cross.bg/maiichin-ministur-bulgariya-1587199.html", "text": "/КРОСС/ Медицински специалисти от Университетската акушеро-гинекологична болница „Майчин дом\" в София ще обменят опит и експертиза със свои колеги от Румъния. Това стана ясно след среща на изпълнителния директор на болницата професор Иван Костов с румънския министър на здравеопазването г-жа Сорина Пинтея, която е на работно посещение в България по покана на здравния министър Кирил Ананиев.   По време на срещата двамата обсъдиха важни въпроси от дневния ред на болничния и здравния мениджмънт в двете държави, като поставиха акцент върху качеството на медицинското образование и условията за работа като фактор за задържането на висококвалифицирани кадри в здравната система. Бе обсъдена възможността български лекари да обменят опит и добри практики със свои колеги от румънската столица, за което през следващите месеци се очаква и официална покана от румънската страна. Акцент в разговора бе поставен още върху честотата на извършваните раждания чрез цезарово сечение и дебата по този въпрос в двете държави. Статистиката сочи, че въпреки високата честота на този метод за раждане у нас, в България той се прилага по-рядко, отколкото в Румъния. У нас почти всяко второ раждане е естествено, докато 70% от бебетата в северната ни съседка се израждат чрез цезарово сечение. В рамките на своето посещение румънският здравен министър Сорина Пинтея се запозна с начина на управление и дейността на „Майчин дом\". Болницата е най-голямата и най-старата специализирана АГ болница в страната, където се извършват около 4000 раждания годишно. През лятото там бе открита и първата лаборатория за неинвазивна скрининг диагностика за вродени генетични заболявания на плода, което превръща „Майчин дом\" в единствената АГ болница в България с комплексна услуга за профилактика на бременността,  включваща ехографски изследвания, биохимичен скрининг и неинвазивни ДНК тестове, ръководени от Национална генетична лаборатория.", "date": "2018.10.25", "title": "Лекари от „Майчин дом“  ще обменят опит със свои колеги от Румъния"}
{"url": "http://www.cross.bg/bulgariya-predstavitel-narodniyat-1587196.html", "text": "/КРОСС/ Проектът „Визия за България\" представиха и дискутираха  народните представители от ПГ на „БСП за България\" Александър Симов и Нона Йотова с културни дейци и самодейци в град Свиленград. „Културата в град, като нашия, се крепи от самодейците, напук на държавата\", бе едно от становищата, около което се обединиха присъстващите. Те споделиха, че Министерството на културата е забравило за общини, като Свиленград, и не финансира нито библиотеки, нито историческия музей. „Опасявам се, че културата е изтърсакът на управлението, защото бюджетът за нея е трайно закотвен на 150 млн. лв годишно, независимо от уверенията на управляващите, че ще се увеличи. Това означава само едно - ГЕРБ не дава пуканата пара за култура. Като алтернатива, ние ще променим това. Доказваме го с нашите парламентарни инициативи\", отбеляза народният представител Александър Симов. Присъстващите поставиха въпроса за изтичането на младите таланти от страната. Народният представител Нона Йотова коментира, че е необходима целенасочена държавна политика в подкрепа на даровитите деца в областта на културата. „Никой не мисли за тях, оставяме ги да избягат в чужбина, да се развиват там, а това е тежък удар не само за културата, но и за българското общество\", каза тя. Участниците в дискусията одобриха законопроекта „Културен чек\" и препоръчаха БСП да продължи да го отстоява, независимо, че е бил отхвърлен. По- късно през деня народните представители проведоха среща и с гражданите на Свиленград. В срещата участие взе и народният представител от ПГ на „БСП за България\" Никола Динков. „Поради одобрението, което срещам към проекта „Визия за България\" ще разработим и Визия за Хасково\", подчерта Динков. Коментиран бе и въпросът за поведението на вицепремиера на България, на което народният представител Александър Симов отговори: „Това поведение е явната демонстрация на арогантното лице на властта\". Емоционалната кулминация на срещата дойде с изпълнението на песента „Не завиждам\" на Нона Йотова. Тя пое ангажимента въпросите, касаещи културата в региона, да бъдат отнесени в Народното събрание.Жителите на град Маджарово обсъдиха с народните представители от ПГ на „БСП за България\" - Манол Генов и Цветан Топчиев проекта на БСП „Визия за България\". Присъстващите на срещата проявиха интерес към Визията, поставиха множество въпроси в различни сфери и дадоха своите предложения. Един от проблемите, който бе поставен от присъстващите, бе за хората, които „имитират земеделие\". „Това явление се получава, в резултат на липсата на контрол от страна на държавата. Във Визията сме предложили конкретни мерки\", обясни народният представител Цветан Топчиев. Темите здравеопазване и данъчна политика бяха сред водещите на срещата. Гражданите изразиха недоволството си от факта, че един общопрактикуващ лекар посещава общинския център веднъж седмично и на територията на общината няма нито една аптека. По отношение на данъчната политика, народният представител Манол Генов коментира, че: „Акцентът в данъчната политика, предложена във „Визия за България\" е - по- голяма социална справедливост при разпределението на публичния финансов ресурс. Той коментира и алтернативния бюджет, който БСП предлага за 2019 г.Жителите на село Минерални бани, Хасковска област обсъдиха проекта „Визия за България\" с народните представители от ПГ на „БСП за България\" Васил Антонов и Иван Генов. Присъстващите подкрепиха частта от предложената от БСП социална политика във „Визия за България\", която включва преизчисляване на пенсиите. Широко дискутиран бе и въпросът със здравеопазването, като присъстващите дадоха предложение то да бъде разделено на държавно и частно с цел по- висока достъпност. Засегнати бяха и екологичните проблеми в областта, свързани с вредните емисии от \"ТЕЦ Марица изток\", и проблемът със заетостта. Изграждането на индустриални зони, като начин за преодоляване на проблема със заетостта, коментира народният представител  Иван Генов. Въпросите, касаещи енергетика и необходимостта от изграждане на  АЕЦ „Белене\", коментира народният представител Васил Антонов.  ", "date": "2018.10.25", "title": "Дейците на културата в Свиленград: Културата се крепи напук на държавата"}
{"url": "http://www.cross.bg/direktor-turgovski-turgoviya-1587205.html", "text": "/КРОСС/ Днес ще се проведе съвместна конференция „Брекзит и бъдещето на световната търговия\", която е организирана от Британско-българската бизнес асоциация (БББА) и Американската търговска камара в България (АмЧам). Събитието се състои в Гранд Хотел София, от 16:30 ч. Негова цел е да анализира въздействието на два разтърстващи икономиката фактори - отделянето на Великобритания от ЕС и преосмислянето на традиционните търговски партньорства на САЩ с останалите страни, както и ефектът, който те биха имали върху България. Участниците в конференция ще се опитат да дадат съвети и насоки за конкретните мерки, които компаниите трябва да предриемат, за да са подготвени за бързо променящите се ситуация и среда.През настоящата година се очаква да се вземат важни решения за бъдещето на световната търговия. Това важи с особена сила за очаквното излизане на Великобритания от Европейския съюз. Последната среща на върха беше на 18-19 октомври т.г. и все още очакваме решението за бъдещите търговски взаимоотношения между ЕС и Обединеното кралство трябва да бъде обявено и одобрено от Съвета на ЕС. Тяхното състояние може да се усложни допълнително от последните промени на Съединените щати с всички техни традиционни партньори, които със сигурност ще повлияят в по-голяма степен от Брекзит и така да предизвикат фундаментално пренасочване на световните търговски дейности. Това може да доведе до промяна в търсенето на доставчици от други държави и континенти.БББА и АмЧам обедиха усилия и в София пристигат водещи експерти по темата „Брексит\". Това са Лиъм Смит, директор за развитие на международната търговия, Асоциация на Британските търговски камари; Тагарт Дейвис, вицепрезидент на Работната група за Брекзит, AmChamEU и изпълнителен директор „Връзки с институции\", JP Morgan Chase & Co. и Хауърд Милър, директор „Европейски връзки с институциите\", Citibank, London.В бизнес панела ще вземат участие ръководители на български дружества, които са част от мултинаионални компании или такива, които имат бизнес в Обединеното кралство. Това са Констатинос Папаянис, управляващ директор, MSD Bulgaria; Кристина Лукас, генерален директор, AIG Europe Bulgaria; Арх. Любомир Станиславов, изпълнителен директор и член на борда, Аутомотив Клъстър България и Борислав Борисов, главен директор по приходите, Скейлфокус.  ", "date": "2018.10.25", "title": "Дискутират Брекзит и бъдещето на световната търговия"}
{"url": "http://www.cross.bg/protzenta-pytin-rysiya-1587202.html", "text": "/КРОСС/ Одобрението за дейността на руския президент Владимир Путин в страната е спаднало на 66 процента - до четиригодишен минимум, информира \"Комерсант\", като цитира данни от проучване на социологическия център \"Левада\". 33% от запитаните не одобряват работата на държавния глава, а 1 процент нямат мнение.Това е най-ниският показател от 2013 г., когато положително мнение за дейността на Путин имаха 64 на сто от хората в Русия. Същевременно сегашният му рейтинг е с 22 процента по-нисък от одобрението за президента през 2014 г., когато Крим бе присъединен към федерацията, напомня вестникът анексията на украинския полуостров от Москва.Рейтингът на Путин \"се стабилизира след продължителен спад\", защото се е изчерпал \"ефектът на възмущението от пенсионната реформа\" в Русия, вдигнала с 5 години възрастта за пенсия, смята политологът Владимир Слатинов.Според експерта обаче рейтингът на президента вече не е \"тефлонов\", сиреч напълно имунизиран срещу всякакви негативи\". \"Значи спадът може да продължи, ако се случат поредните шокови за населението (на Русия) събития или решения\", прогнозира той.Владимир Путин впрочем остава ръководителят с най-голям процент одобрение сред жителите на Русия. Най-нисък рейтинг има премиерът Дмитрий Медведев - 34 на сто; 64 процента от гражданите не одобряват дейността му. Участниците в анкети обаче са доволни от дейността на губернаторите - одобрението за тях през октомври е 58 на сто срещу 40 на сто неодобрение. \"Пълномощията им са малко, те могат да бъдат свалени всеки момент, пари няма, а те самите са по-близо (до хората), отколкото федералните власти, и затова са винаги на показ\", обяснява експертът Слатинов.Държавната дума обаче не може да се похвали с доверие сред хората в Русия - одобряват я само 36 на сто срещу 62 процента неодобрение. По данни на центъра \"Левада\" подкрепата за руския парламент в страната не е надхвърляла 50 на сто от 2015 г. насам, добавя \"Комерсант\". ", "date": "2018.10.25", "title": "\"Комерсант\": Рейтингът на Путин е паднал на 66 процента"}
{"url": "http://www.cross.bg/simeonov-yvrezhdaniya-tazi-1587203.html", "text": "/КРОСС/  „Валери Симеонов да оглави Националния съвет за интеграция на хората с увреждания звучи като виц\". Това заяви зам.-председателят на ПГ на „БСП за България\" Антон Кутев. Той подчерта, че Законът за хората с увреждания, където е записана тази промяна, е писан преди да избухне скандалът с вицепремиера Симеонов по повод думите му за майките на деца с увреждания. „Самият закон не е лош и идеята да се качи нивото, от министър на вицепремиер,  е добра\", подчерта социалистът. По думите му политиката за хората с увреждания не е работа само на социалното министерство, но и на здравното, регионалното, образователното и други министерства.  „Проблемът не е в закона, а в човека. Идеята, тази политика да се координира от вицепремиер, е добра, лош е вицепремиерът. Този човек не може да върши тази работа\", категоричен бе той.Антон Кутев заяви, че Валери Симеонов не може да отговаря не само за тази дейност, но той не може да ръководи и другия му поверен съвет- за интеграцията на малцинствата. „Ситуациите, той да отговаря точно за тези два съвета, са комични\", коментира зам.-председателят на ПГ на левицата. На въпрос- какви действия ще предприеме БСП, ако Симеонов не си подаде оставката, Кутев отговори: „Няма как да не си я подаде. Рано или късно, ще му се случи. Скоро.\"", "date": "2018.10.25", "title": "Антон Кутев: Виц е Валери Симеонов да оглави Националния съвет за интеграция на хората с увреждания"}
{"url": "http://www.cross.bg/transport-gradskiya-obyasni-1587190.html", "text": "/КРОСС/  Първите 20 електрически автобуса на градския транспорт пристигнаха в София. Модерните превозни средства ще се движат по линиите, които пътуват в централната градска част. Обновяването на градския транспорт е една от мерките срещу замърсяването на въздуха. На таблото на електробусите се вижда капацитетът на батерията, а батериите ще се зареждат в трите гаража на градския транспорт, обясни Слав Монов, директор на \"Столичен автотранспорт\".Минимум 70 места имат и не се различава по нищо друго от нормалните автобуси освен, че се задвижва от електрически двигател и не изхвърля никакви вредни емисии, с което ще подобри многократно качеството на въздуха. Другите им предимства са, че ще бъдат снабдени с рутер за интернет, ще може да се зареждат и мобилни телефони в тях, обясни Монов. Електробусите са с нисък под и климатик, допълни той. ", "date": "2018.10.25", "title": "Новите електробуси тръгват по софийските улици от средата на ноември "}
{"url": "http://www.cross.bg/prie-informatziya-nivo-1587191.html", "text": "/КРОСС/  Народното събрание прие процедурни правила за предлагане и избор на състав на Националното бюро за контрол на специалните разузнавателни средства поради изтичане на мандата на настоящия. Сред изискванията за допуск е кандидатите да притежават валидно разрешение за достъп до класифицирана информация с ниво \"Строго секретно\".В правилата е записано, че за кандидатите без валидно разрешение за достъп до класифицирана информация с ниво „строго секретно\" ще се извършва специално проучване за надеждност от ДАНС.В дневния ред за работа в пленарната зала е предвидено разглеждане на промени, на второ четене, на валутния закон. Предвижда се Министерството на икономиката да поеме регистрационния режим за осъществяващите добив, преработка и сделки с благородни метали и скъпоценни камъни.Ще се гледат на първо четене и промени в Кодекса за застраховането. Те предвиждат всички разпространители на застрахователни услуги да разкриват характера на възнаграждението, което получават те или техните служители. ", "date": "2018.10.25", "title": "Парламентът прие нови правила за състава на Бюрото за СРС-та"}
{"url": "http://www.cross.bg/durzhavata-bulgariya-nikolov-1587187.html", "text": "/КРОСС/  Корупцията убива държавата. Нужна е смяна на обществения модел. Трябва да се започне с възстановяването на българската държава. Това са част от  мненията на  граждани от софийския район „Сердика\", които споделиха на среща с народните представители от „БСП за България\" Жельо Бойчев и Христо Проданов и общинския съветник Николай Николов. „Голямата стъпка, която направи БСП, е да подложи документа „Визия за България\" на обсъждане в обществото\", каза Жельо Бойчев и обясни: „Правейки анализ, сектор по сектор, си дадохме сметка, че трябва да бъде сменен моделът на управление на държавата. Да бъде сменен начинът на функциониране на социално-икономическата политика, защото неравенствата в България растат\". „Не може да бъде постигнат никакъв резултат без икономически растеж, заетост, доходи и справедливо разпределение на обществения ресурс\", заяви той и допълни: „Затова искаме връщане на държавата в българската икономика. Искаме държавата да подкрепи българските предприемачи, да им гарантира достъп до финансиране, да застане зад тях при експорта. За постигането на това сме посочили редица механизми\". Според него държавата трябва да се върне, като един добър стопанин, в управлението на държавната собственост и икономиката, защото има много резерви, които се крият в ефективното управление и стопанисване.„Провеждането на балансирана и устойчива регионална политика трябва да бъде ангажимент на българското правителство. Това е заложено в документа\", допълни Бойчев.Христо Проданов обясни, че „Визия за България\" е идеологическа платформа, създадена на база програмата на БСП и Конституцията на България. „Основните задължения на държавата към гражданите, по Конституция, са гарантиране на здравето и образованието на хората, и тяхната сигурност. Върху това е базирана и Визията.\"- обясни той. „Образованието, за нас от БСП, е ценност и инвестиция в хората. Най-важният капитал е човешкият ресурс. Ето защо предлагаме държавата да влезе в своите функции и да създаде равни възможности за всички свои деца. Не е справедливо децата на бедните родители от изоставащите региони да са лишени от достъп до качествено образование, каквото имат децата на заможни родители в големите градове. С държавна намеса и подкрепа, трябва да преодолеем неравенството и липсата на равен старт в живота\", убеден е Проданов.Друга тема, на която се спряха народните представители бе здравеопазването, по която бе внесен от „БСП за България\" вот на недоверие в Народното събрание. „Ние, от БСП, сме против този комерсиален модел, който предлагат ГЕРБ и налагане на търговски отношения в здравеопазването\", категоричен е Бойчев.„Визия за България\" е проект за спасяването на нашата държава. Важни са вашите предложения, за да допълним документа\", обърна се общинският съветник Николов към участниците в срещата. „За нас тези срещи са много важни, за да можем да обсъдим проблемите в отделните райони и квартали на столицата и да изградим нашата „Визия за София\", каза Николай Николов.", "date": "2018.10.25", "title": "Граждани от софийския район „Сердика“: Корупцията убива държавата"}
{"url": "http://www.cross.bg/kolcheta-milova-plochkite-1587186.html", "text": "/КРОСС/  Поставиха нови антипаркинг колчета върху разбит тротоар в София. Това се случи в района на болница \"Пирогов\". Кадри на абсурдния ремонт бяха споделени многократно в социалните мрежи.Не смятам, че така не се постига ефект от колчетата. Причината за състоянието на плочките е, че много коли паркират на този тротоар години наред. Уверявам ви, че колчетата са поставени стабилно. Ангажиментът на Центъра за градска мобилност (ЦГМ) е да обезопаси тротоарите, обясни в сутрешния блок на Нова телевизия \"Здравей, България\" Румяна Милова от ЦГМ. По нейните думи стотици автомобили са свалени от тротоарите, а що се отнася до конкретния, той ще бъде ремонтиран скоро от общината. Това обаче едва ли ще се случи тази година. Милова поясни още, че има начин плочките да бъдат сменени, без да се махат поставените колчета. Ако на мястото няма колчета, то ще бъде непроходимо за пешеходци. Няма как да бъдат ремонтирани всички тротоари наведнъж. Трябва да се започне с премахване на автомобилите, обясни Румяна Милова. ", "date": "2018.10.25", "title": "Поставиха нови антипаркинг колчета в района на \"Пирогов\""}
{"url": "http://www.cross.bg/dnes-e-svetovniyat-den-na-makaronite-1587192.html", "text": "/КРОСС/ 25 октомври е Световен ден на макароните. Отбелязва се от 1998 г. с решение на Световния конгрес на производителите на тестени изделия в Рим с цел да се популяризират макаронените изделия като вкусни и здравословни.Домакин на деня тази година е Дубай. ", "date": "2018.10.25", "title": "Днес е Световният ден на макароните"}
{"url": "http://www.cross.bg/medii-foryma-bulgarskite-1587184.html", "text": "/КРОСС/ 14-а световна среща на българските медии се открива днес в Скопие. Мотото на форума тази година е \"Медии и памет\". Срещата се организира от Българската телеграфна агенция и Асоциацията на българските медии по света. Очаква се във форума да вземат участие представители на десетки български медии от България и чужбина, общественици, интелектуалци, представители на бизнеса. Сред основните участници във форума са генералният директор на БНР Александър Велев и програмният директор на БНР и дългогодишен кореспондент на радиото в Македония Мартин Минков.Основните дискусии на форума ще бъдат по темите \"Медиите като посредник между обществото и политиците\", \"Журналистиката срещу пропагандата\", \"Медии, образование, памет\", „Различните лица на патриотизма\" и \"Бизнес и национален дълг\".Сред участниците са председателят на СЕМ София Владимирова, членът на медийния регулатор Иво Атанасов, доц. Георги Лозанов, Соломон Паси, Харалан Александров. Ще бъде връчена и традиционната награда за принос в разпространението на българската култура от българоезична медия в чужбина. От 2005 г. насам престижният форум събира журналисти от България и целия свят.В интервю за Македонската информационна агенция, генералният директор на БТА Максим Минчев обяснява, че изборът на Скопие е свързан с Българското европредседателство, по време на което приоритет бяха Западните Балкани. ", "date": "2018.10.25", "title": "Скопие е домакин на 14-тата Световна среща на българските медии "}
{"url": "http://www.cross.bg/pylev-valyev-fyuri-1587189.html", "text": "/КРОСС/  Николай Валуев, днес руски политик, а в миналото - един от най-страховитите съперници на ринга в профибокса, даде прогнозата си за съботния мач Кубрат Пулев - Хюи Фюри.Гигантът от Русия предвиди изхода на боя пред сайта \", където традиционно прогнозира боксови двубои .Ето какво предвижда за събота Валуев:\"Скоро вашият боксьор ще се срещне с не по-малко известния боксьор Фюри. Боят ще бъде доста интересен.Мисля, че може да продължи и до края на всичките 12 рунда.Пулев е добър. Независимо от това, съперникът му е не по-малко добър.Развитие на събитията очаквам след 6-тия рунд. В супертежка категория винаги има щастлив удар. Но по точки, мисля, че Пулев ще спечели.    Защо мисля така?Струва ми се, че българинът изглежда по-добре напоследък.\"Валуев е на 45 години и е политик в Русия, стигнал и до Държавната дума. На професионалния ринг се би 53 пъти, печелейки 50 победи. ", "date": "2018.10.25", "title": "Гигантът на Русия Валуев с прогноза за мача Кубрат Пулев - Хюи Фюри"}
{"url": "http://www.cross.bg/infrastryktyra-razvitie-vivacom-1587193.html", "text": "/КРОСС/  Българската банка за развитие (ББР) подкрепи един от големите телекомуникационни оператори в България - VIVACOM с инвестиционен заем в размер на 25 млн. евро, предназначен за подобряване на дигиталната среда и нуждата от по-модерна и устойчива мрежова инфраструктура на България. Заемът  бе отпуснат през месец октомври, а матуритетът му е до 5 години.  Инвестициите в инфраструктурни проекти от национално значение са сред приоритетите на ББР в изпълнение на стратегията й за икономическо развитие на страната. Конкретните политики в тази област са отговор на потребностите от модернизиране и развитие на дигиталната инфраструктура с цел разгръщане потенциала на институциите и бизнеса у нас и в региона. Те бяха маркирани и в рамките на  международния ББР форум „Инфраструктура за растеж\", който се проведе през м. април т.г. в София. По данни на Световния икономически форум, има пряка връзка между разгръщането на дигиталната инфраструктура и развитието на икономиката - всеки допълнителни 10% интернет достъп могат да доведат до 1,2% увеличение на ръста на БВП на развиващите се държави. Голяма част от компаниите се насочват все повече към създаване на своите бизнес модел с фокус върху дигиталните комуникации и този преход е показателен за нуждата от модернизация на мрежите и инфраструктурата. Според един от основните европейски  документи - „Програмата в областта на цифровите технологии за Европа\" ускоряването на високоскоростен достъп до Интернет ще позволи да се извлекат максимални ползи от наличието на единен цифров пазар за домакинствата и фирмите. Към момента по данни на Евростат в България има най-ниското разпространение на широколентов интернет в домакинствата сред всички страни-членки на ЕС. Инвестиционният заем, отпуснат на VIVACOM, ще подпомогне промяната на тази статистика, като бъде насочен за допълнително развитие и увеличение капацитета на оптичната и мобилната мрежа, както за и осигуряване на високоскоростни широколентови услуги по медна мрежа в по-малки населени места. Българската банка за развитие планира да продължи и разшири усилията си за подкрепа на ключови инфраструктурни проекти в тази и други области. В този контекст банката подготвя в партньорство с VIVACOM корпоративна кампания за развитието на IT образователната инфраструктура в страната. Целта е достъпът до дигиталните технологии да достигне до уязвими социални групи. Първа стъпка в тази посока е съвместната благотворителна кампания на ББР и VIVACOM, с която ще бъде предоставено компютърно оборудване и осигурен безплатен Интернет за фондация „Свети Никола\". Дарението е предназначено за един от домовете за деца, лишени от родителска грижа, с които работи фондът - Центъра за настаняване от семеен тип в с. Гаврил Геново, където ще бъде оборудвана компютърна зала за децата от 7 до 18 години.", "date": "2018.10.25", "title": "ББР инвестира в развитието на дигиталната инфраструктура и изграждането на високоскоростни мрежи в страната "}
{"url": "http://www.cross.bg/vreme-vremeto-lyatno-1587197.html", "text": "/КРОСС/ Тази неделя ще преместим стрелките на часовниците с час назад. Зимно или лятно часово време ще е постоянно у нас? Как българите гласуваха в онлайн проучването, което държавата проведе? Колко печели и колко губи бизнесът от смяната на времето? Отговорите потърси Георги Георгиев в рубриката „На твоя страна\" по Нова тв.От над 17 000 гласували българи 96% подкрепят идеята да се премахне сезонната смяна на времето. От тях 51% искат лятно часово време, а 38% - зимното да е постоянно.Дилемата за България трябва да се реши окончателно през април догодина. Дотогава сметките на бизнеса са категорични - губим много повече, отколкото печелим при изкуственото въртене на стрелките. От строителния бранш пресмятат, че през зимата часовете за работа са с една трета по-малко. Затова настояват за лятно време през цялата година. Сега най-големи са трудностите със сроковете при строителството по морето, тъй като там се строи предимно през зимните месеци. Почти 3/4 от работещите са по-непродуктивни заради смяната на времето. От това загубите в строителството са поне 100 млн. годишно. Най-големи ползи от лятното време очакват в туризма. В сектора всеки светъл час носи милиони приходи. А всяко изкуствено въртене на стрелките води до хаос при организирани пътувания, трансфери и транспортни връзки. От това туризмът губи.Промяна в организацията ще е нужна и за бизнесите, които работят с партньори в други часови зони. Час назад веднага се усеща и в земеделието. Според земеделците секторът печели с пъти повече през летните месеци, а работата през зимата е силно затруднена.            По-дългата нощ носи и повече приходи за такситата, защото по-тъмно поръчките се увеличават с пъти. За обществения превоз обаче шофьорите не виждат разлика. Работата през нощта е повече и при екипите на Спешна помощ, което често създава трудности.Първите два дни след промяната - в понеделник и вторник, рискът от сърдечен удар се увеличава с 10%, случаите на инсулт - с 8%, а на инфаркт - със 75%. От безсъние страдат 40-45% от европейците, включително и българите, за което основно винят лятното часово време. Адаптацията отнема поне две седмици, а за да влезем по-бързо в час, съветът е всеки ден да връщаме часовника с 10-20 минути назад преди промяната да настъпи.Кое време е по-подходящо за нас зависи и от ритъма ни на живот. Лятното е препоръчвано за т.нар. хора „сови\". Те се събуждат трудно сутрин, трудно влизат в кондиция, а вечер са много активни. Зимното пък е подходящо за т.нар. хора \"чучулиги\". Те си лягат и се събуждат по-рано, но вечер не са така активни. Според експертите все пак производителността ни зависи от менажирането на времето ни, а не дали живеем по зимно, или по лятно. ", "date": "2018.10.25", "title": "96 % от българите искат да се премахне сезонната смяна на времето"}
{"url": "http://www.cross.bg/dyado-dobri-filma-1587194.html", "text": "/КРОСС/ Дългоочакваният филм за дядо  Добри ''The Silent Angel'' ще бъде представен пред българската публика с официална премиера на 18.12.2018 г. в зала 1 на НДК. „Започнахме този проект в края на 2014 г, разказва Неди Джон Крос. Филмът е българо-немска копродукция. Идеята за лентата е на немската продуцентка Уте Еренберг. Сниман е в общо пет държави: България, СAЩ, Германия, Италия и Ватикана.Работата по филма беше наистина продължителна. В самото начало планирахме само кратка версия. Причината, за  това първоначално решение, беше базирано на  факта, че дядо Добри не обичаше медийната изява и упорито се опитваше да стои извън полезрението на обективите. Не крия, че това ни направи леко несигурни, от гледна точка на това, какъв точно филм ще успеем да пресъздадем. С времето, обаче някак си успяхме да спечелим доверието му и нещата се промениха. В процеса на работата ни по филма, историите около дядо Добри изплуваха една след друга. И повярвайте ми, неговият живот е истинска палитра от житейски събития и истории. Главната, разбира се е любовта и себеотдадеността му към Бог\".Неди Джон Крос споделя , че е във филма е отделил специално място на България. „ Исках да представя родината ни пред лицето на света в добрата  ѝ светлина, тази която в повечето случаи остава скрита.Всъщност ние сме велик народ с вековна история. Имаме изключително  талантливи и стойностни хора, а за дядо Добри, какво мога да кажа... Той е символ на доброто, милосърдието и смирението.  Aз дори не съм чувал за друг такъв човек. Гордост е за всички нас, че този Човек е българин. И благодаря на Бог, че ни даде шанса да създадем филм за него\".Специално място в саундтрака на филма заемат някои от обработките на фолклорни песни на Ку-Ку Бенд. Музиканти от групата ще вземат участие и на премиерата на филма пред българските зрители и така още повече ще подсилят неговите внушения с изпълнения на живо.Филмът няма абсолютно никаква комерсиална насоченост, той има само една единствена цел и тя е да накара хората да се замислят за истинския смисъл на живота.„Ако успеем да накараме поне един човек да го направи, значи сме си свършили  работата добре, допълва Неди Джон Крос.А дядо Добри от Байлово, беше истинско чудо тук на земята. Надявам се и вярвам, че в най- скоро време той ще бъде канонизиран светец. Лично за мен, той и приживе беше такъв.Искам да благодаря на Слави Трифонов и екипа му, които застанаха зад тази благородна кауза и ни оказаха пълна и безкористна подкрепа. За което сме изключително признателни.‘‘ Билети в продажба от 08.10.2018 г., в билетен център НДК и онлайн  ", "date": "2018.10.25", "title": "Биографичен филм за дядо  Добри ''The Silent Angel''с премиера през декември"}
{"url": "http://www.cross.bg/suobshtava-temata-vota-1587165.html", "text": "/КРОСС/  \"Горивата рекордно скъпи\" е водещото заглавие на . Компания държи голяма част от акцизните складове в страната, тя диктува цените на едро и на дребно, заявява виден икономист в интервю за БНР, цитирано от вестника. Той прогнозира цените на горивата да продължат да растат. \"Цените на горивата се устремиха към 2,50 за литър\" е заглавието на \"Сега\" на първа страница. В бедния Северозапад зареждат с най-скъпия бензин. В Люксембург е по-евтино, отколкото в Стара Загора, пише вестникът. коментира вчерашното гласуване на вота на недоверие към правителството, внесен от БСП, с водещото заглавие \"Властта се крепи на Валери Симеонов\".  Вестникът цитира изказване на депутат от  социалистическата партия, цитирам, \"Вицепремиерът е продукт на циничния маниер в политикатта, който превърна институциите в противници на народа\".  отбелязва \"Накараха Симеонов да се извини\". \"Не съм искал да обидя никого\", каза той по настояване на коалиционния съвет. Той дори ще оглави Съвета на хората с увреждания според предстоящи промени в законодателството. \"БСП, ДПС и \"Воля\" продължават да настояват за оставката на вицепремиера\", пише по темата . Всички партии подкрепиха законите за хората с увреждания, допълва изданието. 133-ма депутати отхвърлиха вота на недоверие, съобщава . ГЕРБ са категорични, че БСП не са алтернатива на управлението, информира вестникът, който съобщава още, че десето президентско вето е отхвърлено в парламента.отделя място за важен проблем - да напуснеш работа или да даваш хиляда лева месечно за хоспис. Публикуван е коментар по темата \"болен роднина\". Близките са в безизходица, когато в семейството има болни от тежки заболявания като инсулт, Паркинсон, деменции, а в специализираните домове няма места и трябва да се чака години за настаняване.  също засяга темата с коментар. Акцентът е върху страдащите от психически разстройства и липсата на адекватно лечение за тях.Заместник-председателят на Софийския градски съд Албена Ботева разяснява, в интервю за , че само родство с починал в катастрофа не стига за обезщетение в съда. Повод е фактът, че само за 2 месеца след като законово се разшири кръгът на ищците, делата за причинени болка и страдание при катастрофа са се увеличили с над 200. В цялата страна се провеждат акции на МВР и агенция \"Митници\", защото вече има черен пазар на новата реколта на тютюн, съобщава .  Въпреки че стоката още не е с добри качества, търговци вече я пласират, полицията пък прави хайки. За последните десет години хазната е загубила близо 5 милиарда лева от пазара на черно.Вестниците обобщават арабската обикорка на премиера Бойко Борисов с различни акценти.  помества анализ на пратеника си Георги Милков, озаглавен \"Шейхове и генерали\". \"Труд\" предлага портрет на президента на Египет Абдел Фатах ал-Сиси, озаглавен \"Фелдмаршал и фараон\". \"Есента събужда язви, колити и гастрити\", предупреждава \"Mонитор\" в специализираната си рубрика \"здраве\".", "date": "2018.10.25", "title": "Преглед на печата"}
{"url": "http://www.cross.bg/sledvashtata-morgan-finansova-1587173.html", "text": "/КРОСС/ От „J.P. Morgan\" вече имат дата за следващата финансова криза и знаят колко лоша ще е тя.Десетилетие след фалита на четвъртата по големина банка в света „Lehman Brothers\" и колапса на пазарите, стратезите на „J.P. Morgan\" изчислиха времето и тежестта на следващата финансова криза.Използваният нов модел се базира на продължителността на икономическата експанзия, потенциалната продължителност на следващата рецесия, степента на задлъжнялост, цените на активите и нивото на дерегулация.Прогнозата е, че следващата финансова криза ще порази САЩ през 2020 г. със спад на икономиката от около 20%. Цените на газта и петрола ще паднат с 35%, индустриалните метали ще поевтинеят с 29%. Цената на застраховката на дълга на развиващите се страни - т. нар. лихвен суап, ще скочи средно с 2,79 процентни пункта. Стойността на активите им ще падне с 48%, а валутите им ще поевтинеят с 14,4%.Преминаването от активно към пасивно управление на активи, намалява способността на пазара да предотвратява и да се възстановява от сътресения.В същото време, според „J.P. Morgan\" в момента изглежда, че политиците нямат необходимото парично и фискално пространство, за да извадят икономиките от следващата рецесия. ", "date": "2018.10.25", "title": "J.P. Morgan прогнозира датата на следващата финансова криза: 2020"}
{"url": "http://www.cross.bg/mars-poddurzha-voda-1587166.html", "text": "/КРОСС/ Марс отдавна се смята от учените за суха и пустинна планета, която поради липсата на вода е неспособна да поддържа живот. Но последните резултати от множество изследвания показаха, че на Марс вероятно дори и сега има вода, като в някои от резултатите се твърди, че е напълно възможно под повърхността на Червената планета да има цяло подземно езеро. Всичко това доведе до пораждането на нови научни надежди, че Марс може би все пак може да поддържа живот и че това зависи основно от свойствата на водата.И сега ново изследване, публикувано в списанието  показва, че отлаганията под повърхността на планетата, и особено в районите на двата й полюса, могат да поддържат молекулярен кислород, който е ключов за живота на Земята. Това откритие е от изключителна важност, защото ако се потвърди, прави много голяма вероятността Марс да е дом на редица видове микроби и бактерии, както вероятно и на някои видове гъбични образувания. Повърхността на планетата преди 3.8 до 4 милиарда години е била много подобна на земната. По това време Марс е имал дебела атмосфера и изобилие от течаща вода, освен глобално магнитно поле и силна вулканична дейност. ", "date": "2018.10.25", "title": "Водата на Марс е годна да поддържа живот"}
{"url": "http://www.cross.bg/pytin-rysiya-italiya-1587174.html", "text": "/КРОСС/ Изтегляне на САЩ от договорите за разоръжаване, като този за ракетите със среден обсег, ще предизвика надпревара във въоръжаването и изключително опасна ситуация, заяви руският президент Владимир Путин, цитиран от Франс прес.\"Ако тези договори бъдат разтрогнати, няма да остане нищо в сферата на ограничаване на оръжията. Тогава ситуацията ще стане според мен изключително опасна. Няма да остане нищо освен надпревара във въоръжаването\", каза Путин на пресконференция с италианския премиер Джузепе Конте.Ако САЩ разположат ракети със среден и малък обсег в Европа, Русия ще бъде принудена да отговори огледално, каза Путин цитиран от ТАСС. \"Разбира се, главният въпрос е: ако САЩ се изтеглят от този договор, какво ще правят с тези ракети. Ако те бъдат доставени в Европа, естествено, ние ще отговорим огледално\", продължи руският президент. Европа трябва да разбере, че ще бъде под заплаха от възможен ответен удар на Русия, ако приеме американски ракети със среден и малък обсег, предупреди Путин, цитиран от ТАСС. Той отхвърли твърдението на Тръмп, че Русия е нарушила договора от 1987 г. и заяви, че САЩ са тези, които го нарушават. Путин каза, че е готов да обсъди с Тръмп въпроса за Договора за ракетите със среден обсег на срещата в Париж на 11 ноември.Путин заяви, че Москва и Рим проучват варианти за включване на Италия към газопровода Турски поток, съобщи ТАСС. В сферата на доставките на руски газ за Италия всичко е възможно, каза Путин. \"Проучваме всички възможности. И включване на Италия към Турски поток през България, Сърбия, Унгария, Гърция\", добави той.Италианският премиер Джузепе Конте каза, че санкциите на Европейския съюз срещу Русия трябва да бъдат прекратени, но не отговори дали неговото правителство е готово да наложи вето на удължаването им, предаде Ройтерс. \"Правилно е да се поддържат икономическите отношения между Италия и Русия. За Италия санкциите никога не са цел, те са инструмент и трябва да отпаднат възможно най-бързо\", посочи Конте.", "date": "2018.10.25", "title": "Путин: Изтегляне на САЩ от договореностите ще предизвика надпревара във въоръжаването "}
{"url": "http://www.cross.bg/yvrezhdaniya-simeonov-suvet-1587182.html", "text": "/КРОСС/  И днес от 17,30 ч. майки на деца с увреждания и подкрепящи ги граждани ще протестират с искане за оставка на вицепремиера Валери Симеонов.Въпреки вчерашното извинение от Симеонов, направено по настояване на коалиционния съвет, майките не приемат думите на вицепремиера, защото е направено под натиск. Вчера беше определено Симеонов да оглави нов Национален съвет за интеграция на хора с увреждания. Протестите продължиха, като централата на партията му НФСБ беше замеряна с яйца и тоалетна хартия.", "date": "2018.10.25", "title": "Майки на деца с увреждания трети ден протестират с искане за оставка на Валери Симеонов"}
{"url": "http://www.cross.bg/leva-ministur-predstavya-1587181.html", "text": "/КРОСС/  Финансовият министър представя Бюджет 2019. Очаква се Владислав Горанов да разясни подробности около сметката на държавата за следващата година. Вече е ясно, че кабинетът е заложил по-високи доходи, но и повече удръжки за работещите. Минималната работна заплата става 560 лева, вместо сегашните 510 лева. Максималният осигурителен праг скача на 3000 лева. Предвидени са общо допълнителни 190 милиона лева за социална политика. Социалният министър ще отговори къде и по какъв начин ще бъдат похарчени.", "date": "2018.10.25", "title": "Финансовият министър представя Бюджет 2019"}
{"url": "http://www.cross.bg/kantardzhiev-todor-vaksinirane-1587183.html", "text": "/КРОСС/  2017 г. при взрив на морбили, можахме да го ликвидираме. Тази година неваксинирани чужденци внасят морбили в България, но до епидемия не се стигна, именно защото се извършва ваксиниране. Така в сутрешния блок на БНТ1 Директорът на националния център по заразни и паразитни болести проф. Тодор Кантарджиев оправда нуждата от ваксиниране.Проф. Тодор Кантарджиев: Ваксините, категорично, тези, които са на пазара, не са опасни. Може да са опасни много ваксини, едно време всеки си правеше някаква ваксина. Но след като е приета от нормативните изисквания на САЩ, на ЕС, то ваксината не е опасна.По думите на проф. Кантарджиев, в момента отново се говорят глупости за ваксините заради противогрипната, която всеки може да реши дали да си сложи или не.За 41-ата седмица само 67 има доказани случаи на циркулиращ грип - в Норвегия, Швеция и Великобритания. Обстановката е спокойна, Националният център не е доказал циркулация на грипни вируси в страната, каза Кантарджиев.Според него грипната епидемия тази година ще се забави, пикът традиционно ще е през януари и началото на февруари.Проф. Тодор Кантарджиев: Сега е моментът да се ваксинираме, защото образованият човек знае, че 21 дена след поставянето на ваксината, организмът му е готов със защитата срещу инфекцията.  ", "date": "2018.10.25", "title": "Проф. Кантарджиев: Грипът ще се забави, сега е моментът за ваксиниране "}
{"url": "http://www.cross.bg/italiya-salvini-zayavi-1587176.html", "text": "/КРОСС/ Италия решително се обявява срещу „безполезните и вредни\" антируски санкции, които са ѝ нанесли финансова вреда в размер на 20 милиарда евро, заяви в интервю пред Die Welt министърът на вътрешните работи на Италия Матео Салвини. Властите в Рим смятат, че подобен подход по отношение на Москва е неприемлив, допълни той, макар че италианското правителство няма да употреби правото си на вето по този въпрос.Когато в Европа „задуха вятърът на промяната\", всички „брюкселски бюрократи\" ще си тръгнат, заяви в интервю пред Die Welt вътрешният министър на Италия Матео Салвини. Той заяви, че в новия бюджетен план на Рим, който не се харесва на ЕС, няма да бъде променена и запетая. „Ние оправдахме очакванията на 60 милиона италианци, а не на Брюксел\", допълни политикът и изрази увереност, че властите на Евросъюза рано или късно ще се предадат, позволявайки на правителството на Италия да изпълни своята работа.Също така той коментира „шокиращите\", според интервюиращия го журналист, резултати от допитванията в Италия, съгласно които 44% от гражданите на страната искат да останат в Евросъюза: „За някои това, може би, е шок, но не и за мен. Своето бъдеще и бъдещето на децата си виждам в Европа, но не в тази. И ако Брюксел наистина отхвърли проектобюджета, то броят на евроскепниците ще скочи до 70%\".Също така Салвини заяви, че властите на Италия се обявяват решително против „безполезните и вредни\" антируски санкции. Той отбеляза, че заради тях Италия е загубила 20 милиарда евро. Но, според него, по този въпрос Рим няма да използва правото си на вето: „Ветото е коз, който не може да се използва за всичко. Ние бихме го използвали с охота срещу седемгодишния финансов план, миграционната политика, а също така по антируските санкции. Но ние не можем да направим това, защото ветото, като оръжие, бързо ще се похаби.Но министърът подчерта, че „Италия ще се противи срещу плановете на Брюксел да продължи с неопределен срок санкциите срещу Москва\". „Това значи, че ние ясно ще им кажем не: ние смятаме за неприемлив подобен подход\", заключи Салвини. ", "date": "2018.10.25", "title": " Матео Салвини: Италия няма да позволи на ЕС да продължи „безполезните и вредни” санкции срещу Русия"}
{"url": "http://www.cross.bg/tzurkva-patriarshiya-patriarh-1587175.html", "text": "/КРОСС/ На извънредно заседание на 5 ноември Светият синод на Българската православна църква ще обсъди как да реагира на готовността на Вселенската патриаршия да признае автокефална Украинска православна църква. На заседанието митрополитите ще решат дали да подкрепят предложението на руския патриарх Кирил за свикване на Всеправославен събор за случая, или да излязат с позиция, но след като прегледат църковни документи на 350 години, посочи още говорителят.В средата на месеца Светият синод на патриаршията в Константинопол отмени документа отпреди 330 години, с който Киевската митрополия е минала под юрисдикцията на Московската патриаршия, както и анатемата на Москва срещу митрополит Филарет (непризнат в православния свят за патриарх на Украинската православна църква) и срещу водача на Украинската автокефална църква Макарий.В отговор Руската православна църква обяви, че с решението си Вселенската патриаршия е узаконила разкола в православния свят, прекрати евхаристийното си общение с Константинопол и определи ситуацията като най-голямата схизма от 1000 години. Кампанията продължи с настояване за извинение и твърдение, че патриарх Вартоломей повече не може да претендира, че е духовен водач на православния свят.Изявление с предложение \"за започването на всеправославно обсъждане и свикване на всеправославен събор за разрешаването на църковния въпрос в Украйна\" бе направено още на 9 октомври от Ловчанския митрополит Гавриил, Варненския и Великопреславски митрополит Йоан и Видинския митрополит Даниил.В действителност на 15 октомври не е признавана автокефална Украинска православна църква, а е възстановено статуквото на територията на Украйна, съществувало до края на XVII век, и е започнат процес за каноничното ситуиране на самостоятелна от Москва украинска църква под върховенството на Константинополската патриаршия.Пред изданието meduza.io специалистът по канонично право монах Диодор обяснява, че решението е да се отмени действието на два текста от 1686 г., които Московската патриаршия изтъква като даващи ѝ пълен контрол над Киевската митрополия. В действителност в тези документи няма подобно нещо и в тях митрополията е временно предадена под юрисдикцията на Москва, но никога не е преставала да бъде част от Константинополската църква.В единия текст от 1686 г. се казва, че Киевският митрополит, \"ако се наложи\" (под това се има предвид извънредно обстоятелство като война или големи безредици, отдалеченост или недостъпност на територията поради войни между две държави) да се хиротонисва (ръкополага) от ръцете на Московския патриарх, при условие че това не може да направи патриарх в Константинопол. Във втория се определя, че въпреки това обстоятелство украинският митрополит винаги трябва да споменава на първо място Константинополския патриарх по време на литургия. Това означава непрекъснато засвидетелстване на каноничната зависимост от него и юрисдикцията на Константинополската патриаршия.Трети ключов елемент е, че митрополитът на Киев трябва да се избира от църквата и народа в Украйна - нещо, което Москва е спряла да признава почти веднага.Що се отнася до призивите от Москва Вселенският патриарх да се съобрази с позициите на другите църкви, монах Диодор пояснява, че това е така, когато има спор между църкви, и той трябва да има съборно решение (т.е. то да е одобрено от поне четирима от т.нар. древни патриарси), но в случая става дума за акт на Светия синод на Константинополската патриаршия, засягащ негова канонична територия, съществуваща от края на Х век насам. ", "date": "2018.10.25", "title": "Светият синод ще обсъжда на 5 ноември казуса с независима украинска църква"}
{"url": "http://www.cross.bg/bulgariya-nikolaii-predstavitel-1587185.html", "text": "/КРОСС/  Крещящата необходимост от качествено образование в малките населени места- бе един от основните въпроси, повдигнати от жителите на Твърдица, на среща с народните представители от ПГ на „БСП за България\" Веска Ненчева и Тодор Байчев.  Възпитанието в ценности у младите хора, което отдавна е изгубено, а е необходимо, също бе поставено на дневен ред. Жителите на Твърдица не скриха и болката за младите, които не остават в малките населени места заради липсата на работа и просперитет. „С тази Визия предлагаме качествено нов модел на управление. По отношение на сигурността, искаме да променим начина на управление на МВР, за да се сведе битовата престъпност до граници, които няма да се усещат толкова тежко от обществото\"- каза народният представител Тодор Байчев. Над два часа и половина продължи срещата с народните представители от ПГ на „БСП за България\" Теодора Халачева и Петър Витанов в Нова Загора. Жителите на града поставиха въпроси по теми, свързани със здравеопазването,образованието и развитието на региона. Те отразиха невъзможността на държавата да се справи със сектора на здравеопазването и заявиха, че  новата реформа, която се готви от министъра, ще утежни финансово българите,  но няма да подобри качеството на услугата. Жителите на Нова Загора заявиха, че е нужна  нов тип политика и нов морал, защото в България липсва държавност. Поставен бе и въпросът за финансирането на общинските и държавни училища, така че те да отговарят на нуждите на учениците и учителите. Според жителите на общината нуждите на обикновения човек не са на преден план за управляващите. „Всички сме убедени, че ГЕРБ не може повече да управлява\", заяви народният представител Теодора Халачева. Тя обясни, че „Визия за България\" е една рамка, зад която трябва да стои сериозен поглед за това- какво се случва в държавата и икономиката, защото ни е  нужно развито производство. Предложенията, свързани с развитието на родното производство, заложени във Визията бяха подкрепени от всички присъстващи на срещата. На срещата с народните представители Николай Тишев и Николай Пенев в Младово жителите на населеното място поставиха въпроси, свързани основно с политиката по доходите, заложена във Визията - актуализацията на пенсиите, увеличаване на минималната работна заплата, семейното подоходно облагане, както и за нуждата от помощ на малките земеделски производители. Те добавиха, че от следващата година се увеличава двойно осигурителната тежест върху земеделските производители, което за младите и средни производители означава още по-големи разходи.Жителите на Младово обясниха, че не подкрепят и увеличаването на данъка на старите автомобили, защото това е удар върху хората с по-ниски доходи. „Ако ние не променим модела на управление на България, всичко, което говорим, няма да има смисъл\", каза народният представител Николай Тишев. Той добави, че „Визия за България е шанс за промяна на положението на всеки един българин. Развитието на енергетиката, нуждата от втора АЕЦ и предложенията, заложени в документа, бяха представени от народния представител Николай Пенев.", "date": "2018.10.25", "title": "Политиките в здравеопазването, образованието и ниските доходи, са основните проблеми на българите"}
{"url": "http://www.cross.bg/turgovishte-predsedatelyat-dvizhenieto-1587171.html", "text": "/КРОСС/ Движението на ветераните в БСП проведе среща с ветерани на партията от Североизточния регион. На срещата присъстваха представители на областите Варна, Добрич, Разград, Русе, Силистра, Търговище, Шумен, Велико Търново и Габрово, както и председателят на Движението на Ветераните в БСП Динко Желев.На срещата бе обсъден проектът \"Визия за България\".\"Визията дойде в един много труден период в нашата страна - живеем от скандал в скандал, в непрекъснати борби и безконтролно разграбване на държавата. Проектът на БСП ни дава представа как България трябва да функционира, като нормална, правова и социална държава\", каза Динко Желев. Ветераните на партията дадоха своите предложения за допълването на документа. Те предложеха да  се заложи издигане на ролята на семейството, както и да се наблегне на развитието на градовете от Североизточна България. Гости на събитието бяха  председателят на ОбС на БСП - Търговище д-р Светослав Стефанов, председателят на ОблС на БСП - Търговище Явор Куюмджиев, Илияна Димитрова - председател на движението на жените в БСП - Търговище, Костадинка Христова - Председател на БАС.", "date": "2018.10.25", "title": "Движението на ветераните  в БСП проведе регионална среща в Търговище"}
{"url": "http://www.cross.bg/voiiski-ekipi-chasa-1587172.html", "text": "/КРОСС/ Военнослужещите от състава на военното формирование на Сухопътните войски в Горна баня и от авиобаза Крумово снощи в 18.30 часа извършиха разузнаване на боеприпаса, открит при изкопни работи за строежа на метрото в района на столичния булевард \"Евлоги и Христо Георгиеви\" № 82.Установено е, че това е осколъчнофугасна 220-килограмова авиационна бомба от времето на Втората световна война, съобщиха от пресцентъра на Министерство на отбраната.В 19 часа специализираните екипи извършиха транспортиране на авиобомбата. Военнослужещи от Военна полиция осигуряват ескорт за безопасност при транспортирането.Авиобомбата ще бъде унищожена днес, 25 октомври, в район, извън населени места, на полигона в Сливница.Действията на специализираните екипи се ръководят от полковник Йорданов - началник на сектор \"Инженерни войски\" от командването на Сухопътните войски.Министърът на отбраната Красимир Каракачанов на място благодари на военнослужещите за бързата и навременна реакция. Въпреки настъпилата тъмнина с професионалните си действия те успяха бързо да извлекат бомбата и да я транспортират извън София. Това даде възможност на евакуираните в близките блокове жители да се приберат в апартаментите си. Те прекараха няколко часа навън, като на място беше опъната палатка, а екипи, които раздаваха топли напитки.  ", "date": "2018.10.25", "title": "Сапьори от Сухопътни войски унищожиха 220-килограмовата бомба"}
{"url": "http://www.cross.bg/bulgariya-dobrev-sliven-1587177.html", "text": "/КРОСС/ „Ние сме продукт на 30 години преход, едно изгубено поколение. За 30 години преход държавата се лута на Изток или на Запад и се чуди каква политика да води. Отговорът е, че тя трябва да е национална и България да бъде приоритет номер едно. Фундаментът на Визия за България е промяна на системата, в която сме живели досега.\" Това каза зам.-председателят на БСП Кирил Добрев в Сливен по време на представянето на „Визия за България\" пред обществеността. Той добави, че знае, че тези думи звучат революционно и амбициозно. „Можеше да да излезем с дебела програма, но тя да не стигне до хората. Затова нашата основна задача е да стигнем до хората, да се срещнем с тях. Няма дипломатическа мисия, браншова структура, организация, която да не е поискала среща с нас\", каза той. Пред стотици сливенчани Добрев заяви, че са два начините за промяна на системата. „Първият е да я променим отвътре, а другият с революция отвън. Гледам, че управляващите работят усърдно по втория вариант. Нашата основна задача е да стигнем до максимален брой хора и да върнем усещането, че тази система може да бъде променена от нас\", категоричен бе той. Според него в много случаи системата възприема  българина, като финансов донор. В здравеопазването, според Добрев, човекът се гледа като финансиране от Здравната каса, в образованието - ученикът също. „Държавата трябва да осигури лечение на честния и работещ българин. Не може ученикът да се разглежда като движещи се 2000 лева\", каза зам.-председателят на БСП. Кирил Добрев обясни, че с двата милиарда лева, дадени за саниране, са можели да се подпомогнат малките производители. „Само работеща икономика би върнала децата и внуците. Няма да има никакъв смисъл от тези документи, ако не направим така, че да задържим следващото поколение да живее и работи тук\", каза той. Според Кирил Добрев ще има предсрочни парламентарни избори.  „Това, което направихме е, че никой няма съмнение, че БСП е единствената опозиция в парламента, че сме алтернатива и сме предвидими политици\", заключи зам.-председателят на лявата партия. Според народния представител от ПГ на „БСП за България\" Иван Иванов, основната дума във Визията е - държава. „Без участието на държавата в регионалната политика, образование, здравеопазване, ние сме обречени\", каза той. „За първи път свеждаме наш документ най-напред до хората, за да кажат те своето мнение\". Това каза пред сливенчани народният представител Таско Ерменков. Той добави, че  съветите в БСП са разработили проект за България, която искаме след 20 - 30 години. „Това е опит да надхвърлим мандатността и партийността\", каза Ерменков. „Целта ни е България и всички да напишем новата Визия.\" Това каза зам.-председателят на ПГ на „БСП за България\" Георги Свиленски. Той добави, че в документа са засегнати всички сектори, но на някои е отдаден приоритет- като здравеопазване, образование, доходи и демографска политика. Той каза още, че от разговора с хората ще бъде разработена и Визия за Сливен, каквато ще има и за всеки регион в страната.Сливенчани бяха категорични, че е нужно да се обърне сериозно внимание на развитието на културата в България. „Средства трябва да стигнат до читалищата на малките населени места. Трябва да има фондове за читалищата, защото те са храм на културата. Държавата трябва да влезе в малките културни средища, те да бъдат обгрижени от нея, защото там са нашите корени\", посочиха те. Хората от Сливен бяха категорични, че има диспропорция на концентрацията на болниците в страната. Сливенчани заявиха, че държавата трябва да работи по политиката за увеличаване на доходите, защото именно това ще помогне да се върнат избягалите от страната българи. Те припомниха, че в миналото Сливен е бил икономически силен град, докато сега е изключително изостанал и препоръчаха изграждане на технологичен парк между Сливен и Ямбол, каквато идея е имало в миналото. ", "date": "2018.10.25", "title": "Кирил Добрев: Фундаментът на Визия за България е промяна на системата"}
{"url": "http://www.cross.bg/chasa-zala-provede-1587164.html", "text": "/КРОСС/****/София./*От 11.00 часа на „Дондуков\" 2 държавният глава Румен Радев ще се срещне с вицепремиера и министър на външните работи на Република Словения Миро Церар. По-късно през деня, от 13.00 часа, на „Дондуков\" 2 президентът ще приеме Франческо Рока - председател на Международната федерация на Червения кръст/Червения полумесец. Той е на посещение у нас по повод отбелязването на 140-годишнината от създаването на БЧК, което се провежда под патронажа на държавния глава Румен Радев.****/София./*От 09.00 часа ще се проведе заседание на Народното събрание.****/София./*От 11.30 часа в Северното фоайе на Народното събрание председателят на парламента Цвета Караянчева ще връчи удостоверенията на сътрудниците от „Студентската програма за законодателни проучвания\" към парламента.****/София./*От 14.10 часа в Министерството на външните работи вицепремиерът и министър на външните работи Екатерина Захариева ще се срещне със словенския си колега Миро Церар.****/София./*От 08.00 часа в София Тех Парк ще се проведе CEE Block Sofia 2018.****/София./*От 09.00 часа в клуб 42, НДК ще започне конференцията „Зелени градове за устойчива Европа\".****/София./*От 09.00 часа в International Business School, зала Универсум (улица \"Винсент ван Гог\" 7, до МОЛ „Парадайс\") ще бъде открита XIV национална конференция по е-Образование, която ще премине под мотото „Дигиталниумения за устойчиво е-Образование\". Зам.-министърът на образованието и науката Деница Сачева ще открие събитието.****/София./*От 09.30 часа в хотел „Хилтън\" еврокомисарят Мария Габриел ще участва в конференцията „Трафик на хора и киберпрестъпления\" по повод Европейския ден за борба с трафика на хора. В събитието ще се включат още кметът на София Йорданка Фандъкова, председателят на фондация Ханс Зайдел Урсула Менле, посланикът на Обединеното кралство Ема Хопкинс, Явор Колев и др.****/София./*От 09.30 часа в Клуб 42 на Националния дворец на културата ще се проведе Европейска конференция „Зелени градове за устойчива Европа\".****/София./*От 10.00 часа в зала „Европа\" в конферентен център „Глобус\" на ет. 2 в сградата на КНСБ Владислав Горанов и социалният министър Бисер Петков ще представят параметрите на проекта за държавен бюджет за 2019 година пред членовете на Координационния съвет на КНСБ.****/София./*От 10.00 часа ще започне редовното заседание на Столичния общински съвет.****/София./*От 11.00 часа Селскостопанска академия ще отбележи празника на земеделската наука „Даровете на природата\", който е професионален празник на работещите в областта на земеделската наука.****/София./*От 11.30 часа в Националния пресклуб на БТА ще се проведе пресконференция на Българската академия по естетична стоматология /БАЕС/ и Факултетът по дентална медицина при МУ-Пловдив за проблемите напациентите с увреждания в областта на лицето.****/София./*От 13.00 часа в сградата на Българската стопанска камара ще се проведе национална конференция на тема „Предизвикателства пред развитието на човешкия капитал в индустрията\".****/София./*От 13.30 часа в зала 25 в сградата на на бул. „Генерал Михаил Д. Скобелев\" № 23, 102 състав на Софийски районен съд (СРС), ще разгледа делото срещу обвиняемите К. Паунов, Г. Стоянов, В. Златков и Н.Костевски, във връзка с инцидент с аварирал асансьор в СБАЛ „Майчин дом\" през 2010 г.****/София./*От 14.00 часа 14-и състав на Специализирания наказателен съд ще заседава по делото срещу Десислава Иванчева, Биляна Петрова и Петко Дюлгеров и др., на които са повдигнати обвинения за подкуп.****/София./*В 15.00 часа в зала „София\" на БЧК с редица празнични прояви ще бъдат отбелязани 140 години от създаването на организацията. Юбилеят е под почетния патронаж на президента на Република България Румен Радев. От 17.00 часа Софийска градска художествена галерия ще бъде домакин на срещата на Франческо Рока с повече от 100 младежи-доброволци от цялата страна. В 19.00 часа е началото на тържественото честване на140-годишнината в Народния театър „Иван Вазов\" с участието на президента Румен Радев. След официалните приветствия предстои концерт, под надслов „Заедно помагаме\", в който изтъкнати български изпълнители даряват таланта си за каузата на БЧК.****/София./*От 17.30 часа в ДГ №123 „Шарл Перо\" в кв. „Горубляне\" ще бъде открит библиотечен кът.****/София./*От 18.00 часа в галерия „Райко Алексиев\" ще бъде открита изложбата „Обекти и алегории\" на Атанас Ташев.****/София./*От 18.00 часа в Театър Азарян АСТ фестивал за свободен театър ще представи пърформансът „Invisible Republic\"****/София./*От 18.00 часа в клуб „Журналист в Съюза на българските журналисти ще се проведе среща с най-популярния и превеждан автор на Латвия - Янис Йоневс, по повод премиерата на българското издание на книгата му„Йелгава 94\".****/София./*От 19.00 часа в галерия „Сердика\" на Женски пазар, ще бъде представенаизложбата „Peli\" на италианския художник Стефано Пизано, с кураторСтефан Стоянов.****/София./*От 20.00 часа в зала 1 на НДК ще се състои концерт на Лили Иванова.****/Банско./*От 11.00 часа кметът на Община Банско Георги Икономов ще проведе ритуал „първа копка\" на проект за изграждане на подпорни стени по двата бряга на река Глазне.****/Благоевград. /*От 09.00 часа в зала „22 септември\" ще бъде поставено началото на кръгла маса на тема „Бъдеще за науките за древността\".****/Благоевград./*От 11.00 часа в кв. „Вароша\" на ул. „Бистрица\" 12В, където се намира аадминистративната сграда на Дирекция „Национален парк Рила\" ще се състои церемония „Първа копка\" за изграждане на посетителски информационенцентър, достъпен за хора със специфични нужди и в неравностойно положение.****/Благоевград./*От 18.30 часа в БГ кафе (ул. „Иван Михайлов\" 58), експерти на коалицията от неправителствени организации и граждански групи „За да остане природа в България\" ще проведат информационна среща в защита на Национален парк Пирин.****/Бургас./*От 09.00 часа в зала „Георги Баев\" на Културен център „Морско казино\" - Бургас ще се проведе международна научна конференция „Арт терапия - създаване на нови идеи и нови ценности\".****/Бургас./*От 09.30 часа в Изложбен център Флора Бургас ще бъдат представени глобалните тенденции за устойчиво развитие на градовете и жилищната политика, предназначен за експерти от общината и общински структури.****/Бургас./*От 10.00 часа в Експоцентър „Флора\" Общината организира съвместно с Фондация \"Подслон за човечеството\"/Хабитат България информационен ден по темата за подобряване на жилищните условия и предизвикателствата, свързани с промяната на климата на територията на страната, в частностна територията на областта. От 14.00 часа ще се проведе и доброволческа акция за пребоядисване на най-дългата училищна ограда в града. В нея ще се включат учители, ученици и родители от СУ \"Димчо Дебелянов\".****/Бургас./*От 10.30 часа кметът на Бургас Димитър Николов ще посрещне в Заседателната зала на Общината бургаската смесена двойка в спортна акробатика Мариела Костадинова и Панайот Димитров, спечелили два златнимедала на младежката олимпиада в Буенос Айрес.****/Бургас./*От 12.30 часа в Изложбен център Флора Бургас ще се проведе конференция на тема „Адаптация към изменението на климата - перспективи пред общините в област Бургас\". От 13.00 часа Атанаска Николова -заместник-министър на околната среда и водите, заедно с експерти от Световната банка, ще представи проект на Национална стратегия за адаптация към изменението на климата и План за действие.****/Бургас./*От 18.00 часа в зала 2 на Експо център „Флора\" ще бъде представен проектът „Гласове от залива\" на Росен Сеновски.****/Бургас./*От 18.00 часа в Галерия „13-то стъпало\" ще бъде открита фотоизложбата „Родопски шарки\" на Цончо Балканджиев.****/Бургас./*От 18.00 часа в залата на градската библиотека, експерти на коалицията от неправителствени организации и граждански групи „За да остане природа в България\" ще проведат информационна среща в защита на Национален парк Пирин.****/Варна./*От 09.30 часа Пленумът на Висшия съдебен съвет ще проведе работно заседание в зала 1 на Икономическия университет - Варна.****/Варна./*От 10.30 часа в Специално училище за ученици с нарушено зрение „Проф. д-р Иван Шишманов\" ще бъде открита първата на територията на Община Варна детска площадка за игра, съобразена с уврежданията и възможностите на обучаващите се деца.****/Варна./*От 13.30 часа в Административен съд - Варна ще се проведе второто открито заседание по административното дело срещу Наредба на Общински съвет - Варна за условията и реда за записване, отписване и преместванена деца в общински детски градини, полудневни и целодневни подготвителни групи към училищата.****/Варна./*От 17.30 часа в зала Аулата на Икономически университет - Варна ще се състои тържествен концерт на оркестъра на Военноморските сили на България.****/Велико Търново./*От 09.00 часа в голямата зала на Община Велико Търново ще започне заседанието на Общински съвет - Велико Търново.****/Велико Търново./*От 10.00 часа в Ритуалната зала на Община Велико Търново ще се проведе среща във връзка с Националната програма за силанизация на детските зъби. Официалната тема на кръглата маса е „Популяризиране на Национална програма за профилактика на оралните заболявания при деца за подобряванена познанията и културата на различни целеви групи от населението в областта на профилактиката на оралните заболявания\".****/Велико Търново. /*От 10.30 часа в регионалния пресклуб на БТА ще се състои пресконференция на Бюрото по труда.****/Велико Търново. /*От 13.30 часа в ПГ по туризъм „Д-р Васил Берон\" ще бъде представена книгата „Заточена любов\" от Иванета Пейкова, ученичка в XII \"а\" клас на гимназията. Събитието е част от дейностите на училището, посветени наНационалната седмица на четенето - 2018г., в изпълнение на Плана за действие към Националната стратегия за насърчаване и повишаване на грамотността (2014-2020 г.).****/Велико Търново. /*От 13.30 часа в МДТ „Константин Кисимов\" ще се състои пресконференция за мюзикъла „Вражалец\" по пиесата на Ст. Л. Костов и музика на Дечо Таралежков.****/Велико Търново. /*От 17.00 часа в конферентната зала на ИЗ \"Рафаел Михайлов\" ще се проведе представяне на Каталог \"70 години великотърновски художници 1948-2018\".****/Велико Търново. /*От 19.00 часа в МДТ \"Константин Кисимов\" ще бъде представена „Духът на поета\" - театрална постановка.****/Видин./*От 09.00 часа в Конферентния център на Областна администрация - Видин ще бъде открита IV Международна конференция „Модернизационни тенденции в стопанския и културния живот на Видинско и Тимошко - XVIII-XX век\".****/Видин./*От 11.00 часа на ул. „Раковска\" 13 кметът на Община Видин Огнян Ценков ще открие Клуб на туриста-ветеран „Белият Дунав\".****/Враца./*От 10.30 часа в детския отдел на Регионална библиотека „Христо Ботев\" ще се проведат инициативи по повод Националната седмица на четенето.****/Враца./*От 10.30 часа в заседателната зала на Областна администрация - Враца ще се проведе заседание на Областния щаб за изпълнение на Плана за защита при бедствия във връзка с подготовката за зимния сезон.****/Враца./*От 17.30 часа в Общата читалня на Регионална библиотека „Христо Ботев\" ще бъде представена книгата „Живот в скалите\" на Мария Лалева.****/Габрово./*От 10.00 часа в Националния музей на образованието - Габрово ще бъде открита международна научна конференция „Музеите и училищната история\".****/Горна Оряховица. /*От 13.30 часа в НЧ \"Напредък-1869\" Държавна опера - Бургас представя опера за деца „Пинокио\" от Александър Йосифов, диригент маестро ЦаниславПетков.****/Горна Оряховица. /*От 18.30 в НЧ \"Напредък-1869\" Държавна опера - Бургас представя „Бал в Савоя\" оперета от Пал Абрахам, диригент маестро Цанислав Петков.****/Габрово./*От 18.00 часа Музей „Дом на хумора и сатирата\" ще се проведе Мастър-клас за карикатура.****/Добрич./*От 17.30 часа във фоайето на Младежкия център ще бъде открита изложба по проект „Ябълката фест\" на Сдружение „Черноморски център за развитие\".****/Казанлък./*От 09.30 часа в зала „ Инфра\" на Община Казанлък ще се проведе 43-то редовно заседание на Общинския съвет.****/Казанлък./*От 13.00 часа в сградата на Сдружение „ Бъдеще за децата\" ще се състои работна среща по проект „ Заедно с нашите деца\". По време на срещата ще бъдат предствени дейностите по проекта, ще бъде дискутирано по теми,касаещи семейството и децата. Във формата ще вземат участие и партньорите на Сдружението по проекта от детските градини „ Еделвайс\" и „ Слънчице\".****/Казанлък./*От 18.00 часа в залата за временни изложби на Художествената галерия ще бъде открита изложбата „ Пътят...\" на Цветан Казанджиев.****/Казанлък./*От 17.30 часа народните представители от ПГ на „БСП за България\" Филип Попов, Елена Йончева, Донка Симеонова и Станислав Владимиров ще имат среща в малката зала на Дома на културата „Арсенал\", за да представят „Визия за България\".****/Кюстендил./*От 11.00 часа в читалище \"Братство\" ще бъде открита фотодокументална изложба по повод 132 години от рождението на композитора Никола Атанасов.****/Кюстендил./*От 14.00 часа в залата на парк-хотел „Кюстендил\" ще се проведе редовното месечно заседание на Общински съвет - Кюстендил.****/Панагюрище./*От 16.00 часа в камерната зала на Театър Дом-паметник ще се състои официалното награждаване на победителите и представяне на отличените мултимедийни презентации в ученическия конкурс „О, будители народни\".****/Перник./*От 17.30 часа в Регионална библиотека „Светослав Минков\" литературният критик Никола Иванов и адвокат Хари Хараламбиев ще представят сборника с разкази „Внезапно сбогуване\" от писателя Ангел Ангелов.****/Пловдив./*От 09.00 часа ще започне заседание на Общински съвет - Пловдив.****/Пловдив./*От 09.00 часа в заседателната залата на Общинския съвет кметът на Пловдив Иван Тотев ще награди пловдивските участници в Младежките олимпийски игри в Буенос Айрес за успешните резултати.****/Пловдив./*От 10.00 часа заместник-министърът на труда и социалната политика Зорница Русинова ще участва в Регионална конференция на тема „Развиване на регионална стратегия за превенция, защита, наказателна отговорност и политики в борбата със сексуално насилие\" (Обмен на добри практики между България иВеликобритания), която ще се проведе в зала „Империал\" на хотел „Империал\".****/Пловдив./*От 13.30 часа в Зала 5 Окръжен съд - Пловдив ще произнесе присъдата на подсъдимите Атанас Ч., Веселин З., Симеон Г., Бисер Р., Стефан Г. и Васил В..****/Пловдив./*От 16.30 часа в зала „Компас\" в сградата на Ректората на Пловдивския университет „Паисий Хилендарски\" ще се проведе публичната лекция „Андерсен - човекът зад легендата\" на проф. Кай Долеруп от Университетав Копенхаген.****/Русе./*От 09.30 часа в зала „Европа\" на Доходното здание ще бъде открит Панаир на музейни изложби.****/Русе./с. Щръклево. /*От 10.00 часа в сградата на Младежкия център в село Щръклево ще се проведе редовно заседание на Съвместната българо-румънска земеделска работна група.****/Русе./*От 16.00 часа в Зала 1 на Областна администрация Русе ще се проведе техническа пресконференция във връзка с подготовката на фестивала „Светът е за всички - 2018 г.\"****/Сливен./*От 11.00 в зала „Май\" на община Сливен ще се състои тържествено заседание на Общинския съвет по повод празника на Сливен - Димитровден.****/Сливен./*От 14.00 часа в зала 105 на Община Сливен ще се състои церемония по подписване на Меморандум за сътрудничество между Община Сливен и Българска академия на науките.****/Сливен./*От 15.00 часа в Първата държавна текстилна фабрика ще се състои откриване на изложба „Българският принос към културно-историческото многообразие на обединена Европа /из художествено документалнотонаследство на БАН/\".****/Сливен./*От 15.00 до 17.30 часа на открита сцена на пл. „Хаджи Димитър\" ще се състои „Фестивал на талантите\" с участието на талантливи деца и младежи от Сливен.****/Сливен./*От 17.00 часа в галерия „Май\" ще се състои откриване на празнична изложба на художници от Сливен.****/Сливен./*От 18.00 часа в зала „Сливен\" ще се състои церемония по връчване наградите на Община Сливен за 2018 г. и концерт-спектакъл.****/Сливен./*От 19.30 часа на открита сцена на пл. „Хаджи Димитър\" ще има празничен концерт с участието на дует „Шик\", Маргарита Хранова и Йорданка Христова, а от 21.30 часа - празнични фойерверки.****/Сливен./*От 18.00 часа на Стария бряст, експерти на коалицията от неправителствени организации и граждански групи „За да остане природа в България\" ще проведат информационна среща в защита на Национален парк Пирин.****/Смолян./*От 11.00 часа Общинският съвет ще проведе редовното си заседание.****/Хасково./*От 10.30 часа в зала „Марица\" на Областна администрация Хасково ще заседава Областната комисия по транспорт.****/Чирпан./*От 17.30 часа в зам.-председателят на ПГ на „БСП за България\" Весела Лечева и народният представител Иван Ибришимов ще се срещнат с хората в Голямата зала на общинска администрация, за да представят „Визия заБългария\".****/Шумен./*От 17.30 часа в Изложбена зала на Регионална библиотека „Стилиян Чилингиров\" ще бъде открита скулптурната изложба „Илюзии\" на Исмаил Юсуфов.****/Шумен./*От 09.00 часа в зала 363 ще се проведе редовна сесия на Общинския съвет.****/Шумен./*От 09.30 часа в Аулата на Университета ще се състои официалното откриване на научна конференция с международно участие МАТТЕХ 2018.****/Шумен./*От 17.00 часа пред Андрейковото училище ще се състои откриване на паметна плоча на мястото, където преди 120 години е създаден хор \"Родни звуци\". ", "date": "2018.10.25", "title": "Предстоящи събития на 25 октомври"}
{"url": "http://www.cross.bg/borino-selo-smolyan-1587168.html", "text": "/КРОСС/ 62-годишен мъж от девинското село Борино е обявен за издирване. Джамал Юсмен Мустафа е в неизвестност от 22-ри октомври, съобщи Радио Пловдив.По данни на близките му, мъжът е напуснал дома си около 11:30 часа и последно е видян да се движи в посока към местността „Сокулук\", землище на Борино. Веднага са организирани издирвателни мероприятия, в които участват служители на полицията в Девин, на граничната полиция в Смолян, горското стопанство в селото и доброволци. Въпреки това обаче, досега човекът не е открит.От Областната дирекция на МВР в Смолян призовават всички, които го забележат или имат информация за неговото местонахождение да подадат сигнал в най-близкото поделение на МВР или на тел.112.В рамките на месец това е трети изчезнал възрастен човек, а от лятото четвърти в Смолянско. Все още не са открити издирваните трима мъже от доспатското село Бръщен, банското Дрянка и маданското Средногорци, въпреки усилията на полиция, горски стражари и доброволци. ", "date": "2018.10.25", "title": " Трети човек изчезна само за месец в Родопите "}
{"url": "http://www.cross.bg/kraii-vratza-e--1587178.html", "text": "/КРОСС/  Тежка верижна катастрофа между два тира и бетоновоз затруднява движението на главен път Е-79 край Враца.Пострадали са двама от шофьорите, които са откарани във Врачанската болница.Единият от камионите се е обърнал на пътното платно.Обходният маршрут е през Враца - Краводер до разклона за Бели Извор - Власатица - Лиляче.Причините за тежкия пътен инцидент се изясняват.Участъкът, в който е станала катастрофата, се използва като основно трасе заради ремонт на главния път Е-79 край село Краводер. ", "date": "2018.10.25", "title": "Тежка катастрофа затруднява движението на път Е-79 край Враца"}
{"url": "http://www.cross.bg/vyatur-silen-gradysa-1587167.html", "text": "/КРОСС/ Днес ще бъде предимно слънчево. Ще продължи да духа силен северозападен вятър, който вечерта ще отслабне. Жълт код за силен вятър е обявен в половин България: Видин, Монтана, Враца, Плевен, Велико Търново, Габрово, Ловеч, София-област, Пловдив, Стара Загора, Сливен, Кюстендил, Благоевград, Пазарджик. Максималните температури ще бъдат 10-15 градуса.Над Черноморието ще бъде слънчево. Ще духа силен северозападен вятър. Максималните температури на въздуха ще бъдат 12-14 градуса. Температурата на морската вода ще бъде 16-17 градуса. Вълнението на морето ще бъде 2-3 бала. Над планините ще бъде слънчево и ветровито. Вятърът ще е от север-северозапад - силен, по върховете и бурен. Максималната температура на височина 1200 м ще бъде около 6 градуса, на 2000 м - около минус 1 градус.В петък и събота ще е предимно слънчево. Първия ден северозападният вятър ще отслабне до умерен и ще се ориентира от запад, вечерта - от югозапад. Бързо ще се затопли и в събота дневните температури отново ще надхвърлят 20 градуса, на места ще достигат 25 градуса. Минималните температури също ще се повишат. ", "date": "2018.10.25", "title": "Студ и силен вятър в четвъртък, после идва затопляне "}
{"url": "http://www.cross.bg/vladaya-noemvri-raboti-1587170.html", "text": "/КРОСС/ От днес започва ремонтът на участък от 600 метра от път I-1 София - Перник през Владая, припомнят от АПИ. Отсечката, която ще се ремонтира започва от четирилентовото платно при местността Черния кос до входа на с. Владая (от км 278+556 до км 279+170). От 25 октомври до 7 ноември по време на ремонтните дейности ще има осигурени по една лента във всяка посока на движение.  От 21 ч. на 7 ноември до 5 ч. сутринта на 8 ноември ще се работи през нощта и тогава ще бъде изцяло ограничено движението в участъка на път I-1 при Владая. Трафикът ще бъде насочен по АМ „Люлин\". Агенция „Пътна инфраструктура\" се извинява на шофьорите за неудобството и препоръчва да карат в участъка с повишено внимание и съобразена скорост, спазвайки пътната сигнализация. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ - www.api.bg, lima.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.10.25", "title": "Започва ремонтът на пътя София-Перник през Владая"}
{"url": "http://www.cross.bg/vrushtani-migranti-signali-1587179.html", "text": "/КРОСС/  Нелегалните мигранти ще бъдат идентифицирани и връщани и чрез Шенгенската информационна система. Мярката беше одобрена от Европейския парламент.В системата ще бъдат подавани сигнали за криминално проявени лица.Ако има нелегални мигранти, те ще бъдат идентифицирани и връщани в родината им.Промените ще дадат право на Европол да получи достъп до всички сигнали, а европейската гранична служба Фронтекс - до предупрежденията, свързани с нейните задачи.Очаква се новите мерки да помогнат в борбата с тероризма и в случаите с отвлечени деца. ", "date": "2018.10.25", "title": "ЕП: Нелегалните мигранти ще бъдат връщани и чрез Шенгенската информационна система"}
{"url": "http://www.cross.bg/prohoda-shipka-padna-1587180.html", "text": "/КРОСС/  Първият сняг падна на прохода Шипка. Цяла нощ няколко машини на пътноподдържаща фирма почистваха прохода. Заради ниските температури и бурният вятър, на места се образуваха заледявания. Движението в прохода се осъществява без ограничения.", "date": "2018.10.25", "title": "Сняг падна на прохода Шипка"}
{"url": "http://www.cross.bg/zhivot-zhivo-bulgariya-1587163.html", "text": "/КРОСС/ Нова телевизияЗа парите в джоба ни и парите в държавата: Как ще живеем с Бюджет 2019?Брутален побой над цветнокож британски гражданин. Футболни фенове ли са извършителите?Разпадат ли се нови велоалеи в София?  Проверяваме на живо.В очакване на първия сняг по високите места. На живо - властите със съвети към шофьорите.Жажда за живот. Напук на болестта - момче с увреждане в битка за нормален живот.Лятно или зимно часово време избра България и как това ще се отрази на бизнеса и на всеки един от нас? Отговорите в \"На твоя страна\" с Георги Георгиев. ", "date": "2018.10.25", "title": "Теми и гости в ефира днес"}
{"url": "http://www.cross.bg/markian-svetata-martiriii-1587159.html", "text": "/КРОСС/  Житие на св. мъченици Маркиан и МартирийВ началото на четвъртия век лъжеучението на Арий се разпространило нашироко. То отхвърляло истината за божеското достойнство на Спасителя. Арианството било осъдено на Първия вселенски събор, станал в Никея в 325 година. По-късно обаче то се усилило наново при царуването на император Констанций (337-361 г.).Тогава се наченало гонение против православните. Мнозина претърпели изтезания, умрели мъченически за светата вяра. Цариградският архиепископ Павел бил свален и изгонен. Мястото му заел арианин. Арианите възтържествували и ревностно се стараели да разпространяват своето лъжеучение. Привържениците на Павел били жестоко преследвани. Между гонените за светата вяра в Богочовека Господа Иисуса Христа, Сина Божи, особено се славели четецът Маркиан и иподяконът Мартирий, и двамата жители на Цариград.Двамата твърдо държали за божествените догми на светата Църква. Чрез проповед и наставления те се стараели да предпазят християните от опасните заблуждения. Господ ги надарил с мъдрост и красноречие, с които силно действали на християните.Като видели колко е силно влиянието на Маркиан и Мартирий, властващите ариани започнали да употребяват всички средства, за да ги привлекат на своя страна. Те им предлагали пари. Обещавали им ходатайство за милост пред императора. Но благочестивите християни твърдо и решително отхвърляли всичко. За тях светата истина била по-скъпа от всички земни блага. Те по-скоро били готови да умрат, отколкото да приемат едно учение, което хулело Богочовека и Го представяло като тварно същество.Арианите изгубили надежда да ги склонят да приемат лъжеучението. Силни пред двореца, те ги осъдили на смърт. Изповедниците счели за неоценимо щастие да положат живота си за Христа, Единородния Син на Живия Бог. Като се приготвили чрез молитва, радостно посрещнали смъртния удар. Християните с чест погребали телата им. Св. Йоан Златоуст, в качеството си на цариградски архиепископ, построил над техните мощи храм \"Св. мъченици Маркиан и Мартирий\".© Жития на светиите, 1991 година.", "date": "2018.10.25", "title": "Св. мчци Маркиан и Мартирий"}
{"url": "http://www.cross.bg/istoriyata-onazi-versiya-1587162.html", "text": "/КРОСС/ Историята е онази версия за отминали събития, която хората са решили да приемат.Наполеон I Бонапарт 1769-1821  ", "date": "2018.10.25", "title": "Историята е онази версия "}
{"url": "http://www.cross.bg/sliven-kurdzhali-grad-1587169.html", "text": "/КРОСС/ Отборът на Кърджали спечели третия полуфинал от образователно-патриотичната кампания на Министерството на регионалното развитие и благоустройството „Моят град е моята крепост\". На оспорвано състезание в Сливен седмокласниците Василена и Павел от СУ „Отец Паисий\" в град Кърджали спечелиха правото да представят Южна и Югоизточна България на големия финал в София. Той ще е на 4 ноември в зала 1 на НДК.На състезанието в Сливен сили премериха осем отбора от Южна Централна и Югоизточна България. Учениците бяха изпитвани от звездните водещи Димитър Рачков и Васил Василев - Зуека. На второ място се класира отборът на област Пловдив, който до последно имаше равен брой точки с учениците от Кърджали. След въпроси от министъра на регионалното развитие и благоустройството Петя Аврамова обаче бяха избрани финалисти. Трети е отборът на Стара Загора.В зала „Сливен\" знания  премериха още  ученическите отбори от областите Сливен, Бургас, Ямбол, Хасково, Смолян. Всички бяха изпитвани от актьорите Димитър Рачков и Васил Василев - Зуека, а представянето им бе оценявано от жури с председател министър Аврамова. В журито бяха още заместник-регионалният министър Деница Николова, областният управител на Сливен Чавдар Божурски, кметът на Сливен Стефан Радев и Лидия Дамянова - експерт от Министерството на образованието и науката, които са партньор на МРРБ в кампанията.Министър Аврамова връчи наградите на победителите и поздрави учениците за показаните знания. „Всички участници бяха подготвени много добре. Желая на всички да бъдете смели, учете много, бъдете упорити да следвате мечтите си и ги реализирайте, за което трябва труд и упоритост\", пожела министърът. Тя каза още, че целта на инициативата е учениците да се възпитават в любов и грижа за родния град и да се гордеят с корените си.Досега за големия финал на 4 ноември са се класирали отборите на Шумен, Перник и Кърджали. На състезание в Габрово на 30 октомври ще бъде избран четвъртият финалист. Тогава сили и знания ще премерят отборите на Велико Търново, Видин, Враца, Монтана, Ловеч, Габрово и Плевен.  ", "date": "2018.10.25", "title": "Отборът на Кърджали спечели третия полуфинал в кампанията на МРРБ „Моят град е моята крепост“"}
{"url": "http://www.cross.bg/oktomvri-v-istoriyata-1587160.html", "text": "/КРОСС/ През 1147 г. - португалците, ръководени от крал Афонсу I и кръстоносците от Англия и Фландрия, превземат Лисабон от маврите след четиримесечна обсада, което е единствения успех на Втория кръстоносен поход.През 1671 г. - италианският астроном Джовани Доменико Касини открива третия по големина естествен спътник на Сатурн - Япет.През 1760 г. - Джордж III се възкачва на престола като крал на Великобритания и крал на Ирландия.През 1859 г. - в Цариград княз Никола Богориди поставя основния камък на Желязната църква.През 1861 г. - е създадена фондовата борса в Торонто.През 1878 г. - в Сливен е учредено първото в България дружество на Червения кръст (националната организация е създадена през 1885 г.).През 1930 г. - Борис III се венчава с принцеса Джованна Савойска.През 1936 г. - Адолф Хитлер и Бенито Мусолини създават Римо-Берлинската ос.През 1944 г. - по време на Втората световна война Япония използва за пръв път камикадзе.През 1945 г. - република Китай поема управлението на Тайван.През 1955 г. - в САЩ започва производството на първата микровълнова фурна.През 1978 г. - президентът на САЩ Роналд Рейгън отпуска бюджетни средства за създаването на неутронна бомба.През 2001 г. - Microsoft пускат на пазара Windows XP.През 2007 г. - е извършен първият редовен полет с „Еърбъс А380\" - между Сингапур и Сидни.", "date": "2018.10.25", "title": "25 октомври в историята"}
{"url": "http://www.cross.bg/rodeni-na-oktomvri-1587161.html", "text": "/КРОСС/ Нона Йотова, актриса и певица, депутат в 44-ото НСВалентин Станчев, бивш футболистДимитър Барбуков, строителен предприемачЗдравко Василев, скулпторЛюбомир Дреков, кмет на район \"Лозенец\", СофияДоц. д-р Михаил Груев, директор на Държавна агенция \"Архиви\"Никола Карадимов, дипломатСтанислав Иванов, депутат в 44-ото НС", "date": "2018.10.25", "title": "Родени на 25 октомври"}
