{"url": "http://www.cross.bg/toalet-zhivomir-geri-nikol-1601428.html", "text": "/КРОСС/ Родният дизайнер Живомир Домусчиев, чийто тоалет в България е обличала единствено поп-дивата Гери-НиколГери-Никол Николаева Георгиева, по-известна като Гери-Никол, е българска поп и R&B, сътвори тоалет за Дженифър Лопес, пише в. \"Телеграф\". Тя се накипри с одежди от нашето момче в последния си видеоклип към песента си Medicine.За световната звезда Живомир е изработил уникална бяла рокля от пластмаса, която буквално подчертава още повече сексапила на Джей Ло.След появата на клипа именно тази визия на певицата събра най-много положителни коментари и похвали. Освен Джей Ло, на Домусчиев се доверила и Кристина Агилера, която блестя с негов тоалет в новогодишната нощ. Почитателка на таланта на българина се оказа и Ники Минаж, която също се появи с пластмасов тоалет преди време. Живомир от 30 години е напуснал страната ни и живее и твори в Лондон. Именно затова повече от родните звезди дори не знаят за съществуването му. Единствената, която е разхождала тоалет на талантливия дизайнер, се оказа Гери-НиколГери-Никол Николаева Георгиева, по-известна като Гери-Никол, е българска поп и R&B. Тя, подтикната от стилиста Стоян Апостолов, решила да заложи на таланта на Живомир и останала очарована.\n\t\t\t\t\t", "date": "2019.04.10", "title": "Българин облече Дженифър Лопес"}
{"url": "http://www.cross.bg/voda-stava-saiita-1601424.html", "text": "/КРОСС/  Дали има течове в инсталацията у дома или кооперацията и консумацията на вода в реално време ще можем да следим от смартфона си чрез специално приложение, съобщиха от „Софийска вода\".Услугата става възможна при наличието на водомерите с модула за дистанционно отчитане, който изпраща данни за преминаващите през него количества вода към интернет приложението. Достъпът до приложението е непрекъснат през личния профил на клиента на сайта на доставчика. Информацията в реално време дава възможност и за хващане на кражби на вода. От концесионера припомнят, че досега дистанционното следене на тези данни бе възможно само за цели етажни собствености.С другата нова своя дигитална услуга на „Софийска вода\" дава възможност на клиентите да сменят и партидата си онлан. Досега за това трябваше да се ходи до офисите на концесионера. Заявката на промяната вече ще може да става през сайта на дружеството и тя е безплатна за абонатите промоционално до 10 юли.Освен това софийското дружество вече ще изпраща електронната фактура и на посочен от потребителя имейл адрес. От компанията уточниха, че 110 000 абоната вече ползват услугата за електронна фактура. ", "date": "2019.04.10", "title": " Следим през смартфона за течове и кражби на вода "}
{"url": "http://www.cross.bg/rukovoditel-transplantatziya-klinikata-1601415.html", "text": "/КРОСС/  Специалисти от Военномедицинската академия извършиха чернодробна трансплантация от донор, съобщиха от болницата.Четиричасовата интервенция, приключила минути преди полунощ на 9 април, е осъществена от екипа на проф. д-р Никола Владов, д.м.н., ръководител на Клиниката по чернодробно-панкреатична хирургия и трансплантология.Получателят е 40-годишен мъж в крайна фаза на чернодробно заболяване, приет по спешност миналата седмица. Донорът е 28-годишен мъж.Проф. Никола Владов, ръководител на Клиниката по чернодробно-панкреатична хирургия и трансплантология: Трансплантацията премина без кръвозагуба, без преливане на кръв. Различното в случая бе, че реципиентът и донорът бяха кръвно групово съвместими, но не идентични. Такава чернодробна трансплантация правим за първи път.  ", "date": "2019.04.10", "title": "Трансплатнираха от донор черен дроб във ВМА "}
{"url": "http://www.cross.bg/akihito-michiko-samo-1601425.html", "text": "/КРОСС/  Японският император Акихито и императрица Мичико празнуват днес 60-ата годишнина от сватбата си, само три седмици преди той да абдикира.Двамата се запознават през 1957 г. на турнир по тенис, запомнен като \"мача на любовта\". Акихито и Мичико Шода сключват брак през 1959 г. и той става първият японски престолонаследник, оженил се за момиче не само без благородно потекло, но и с католическо образование. Това са само две от многобройните промени, които император Акихито прави в монархията с 1500-годишна история.Император Акихито и императрица Мичико нарушават традициите и като се изказват по-често публично.Днешното честване ще е последното за тях през 30-годишното властване на император Акихито. Той ще абдикира на 30 април в полза на големия си син принц Нарухито, който ще се възкачи на престола на следващия ден. ", "date": "2019.04.10", "title": "Император Акихито и императрица Мичико празнуват 60-годишнина от сватбата"}
{"url": "http://www.cross.bg/volvo-bezopasnost-vsichki-1601426.html", "text": "/КРОСС/  За първи път в историята Volvo представя всички свои дългогодишни проучвания в сферата на безопасността в дигитална библиотека, достъпна за всички. Шведската компания насърчава автомобилната индустрия да използва тези данни в името на по-безопасни пътища за всички. Това благородно дело идва навръх 60-годишния юбилей на може би най-важното изобретение в историята на автомобилната безопасност - триточковият предпазен колан, и изразява философията на Volvo за повишаване на безопасността чрез споделяне на знания, помогнали за спасяването на човешки животи.Триточковият предпазен колан е представен от Volvo през 1959 г. и е спасил над един милион човешки живота по света, не само в автомобили на Volvo, но и в коли на много други производители, благодарение на решението на компанията да сподели изобретението си, в името на глобалното повишаване на пътната безопасност. Оттогава до днес, Volvo продължава да дава приоритет на обществения напредък пред корпоративните финансови облаги. За да отбележи това важно събитие и да подчертае, че традицията на споделянето на знания се простира отвъд патентите и продуктите, Volvo представя проекта E.V.A.Инициативата едновременно въплъщава и ознаменува 60 години споделяне на безценен опит в областта на автомобилната безопасност, но също така подчертава основния проблем с неравенството при разработването и тестването на технологиите за безопасност. „Използваме данните от десетки хиляди инциденти от реалния живот, за да сме сигурни, че нашите автомобили са толкова безопасни, колкото е необходимо и подготвени за това, което се случва в реални пътни условия\", обясни Лота Якобсон, професор и главен технически специалист в Центъра по безопасност на Volvo. „Нашите автомобили са разработени с цел да предпазват всички хора, без значение от техния пол, височина, тегло и други особености на тялото, които ги различават от средностатистическия човек, представен чрез манекените за краштестове\".Проектът E.V.A. е разработен на основата на проучвания на Volvo и на няколко външни изследвания, данните от които показват, че жените са изложени на по-голям риск от определени наранявания при автомобилни катастрофи. Разликите в анатомията и здравината на шийните прешлени например са предпоставка жените да получават повече наранявания в следствие на камшичен удар при катастрофа. Въз основа на тези анализи и на собствената си база данни от реални инциденти, Volvo създаде виртуални манекени за краштестове, за да проучи още по-добре инцидентите и да разработи технологии за безопасност, които защитават по еднакъв начин както мъжете, така и жените.", "date": "2019.04.10", "title": "Volvo разкри 60-годишния си опит в безопасността"}
{"url": "http://www.cross.bg/toka-ivanov-kevr-1601445.html", "text": "/КРОСС/  Увеличението на тока през юли ще бъде в рамките на годишната инфлация, която е в рамките на 3 или малко над 3 процента, съобщи председателят на Комисията за енергийно и водно регулиране (КЕВР) Иван Иванов пред журналисти след дискусия за кражбата на електроенергия в Националния пресклуб на БТА.„Увеличението на тока ще е много далеч от това, което искат електроразпределителните дружества\", заяви Иванов.  Председателят на КЕВР изтъкна, че както в предишните години, така и сега исканията на електроразпределителните дружества няма да бъдат удовлетворени. По същия начин КЕВР няма да уважи и искането на Националната електрическа компания, която поиска увеличение от близо 20 процента на тока за бита.Иванов уточни, че той не разделя енергийните дружества на държавни или частни.", "date": "2019.04.10", "title": "Шефът на КЕВР: Около 3% ще бъде увеличението на тока от юли "}
{"url": "http://www.cross.bg/zheleznitza-nahapani-detza-1601446.html", "text": "/КРОСС/  Три деца и мъж са били нахапани от кучета ротвайлер край софийското село Железница, съобщиха от пресцентъра на МВР. Инцидентът е станал днес, в ранния следобед.Трите деца - на възраст 7, 9 и 12 години, се разхождали, придружени от възрастен мъж, в покрайнините на село Железница, когато били нападнати и нахапани от две кучета, порода ротвайлер, оставени напълно без надзор, посочиха от полицията.Пострадалите веднага са откарани в болница, до момента няма информация за състоянието им.  На място незабавно са изпратени полицейски екипи, които локализирали кучетата. Предприети са действия за установяване на собственика им.Очаква се служители от „Екоравновесие\" да приберат животните. Работата по образуваното досъдебно производство продължава.", "date": "2019.04.10", "title": "Три деца и мъж са нахапани от ротвайлери край Железница "}
{"url": "http://www.cross.bg/gradysa-mesta-raiioni-1601447.html", "text": "/КРОСС/  Атмосферното налягане още малко ще се повиши, но ще остане по-ниско от средното за месеца. През нощта валежи ще има на малко места - главно в крайните югозападни и североизточни райони. Над останалата част от страната ще има и временни разкъсвания на облачността, но в края на нощта в много райони видимостта ще бъде намалена. Ще бъде тихо с минимални температури между 5 и 10 градуса, сочи прогнозата на НИМХ.Утре въздушната маса ще се задържи неустойчива, облачността - предимно значителна, около и след обяд - купесто-дъждовна. На много места ще има краткотрайни валежи, в отделни райони в Източна България, придружени и с гръмотевична дейност. Преобладаващите максимални температури ще са между 13 и 18 градуса.Над Черноморието ще е предимно облачно и главно в следобедните часове ще има валежи от дъжд, на места интензивни. Ще духа слаб юг-югоизточен вятър.Максималните температури ще са 12-15 градуса. Температурата на морската вода е 11-12 градуса. Морето ще е почти спокойно, в повечето райони с 1 бал вълнение.Над планините ще е предимно облачно с превалявания от дъжд, на височина над 2000 метра от сняг. На места в Родопите след обяд ще има и гръмотевична дейност. Ще духа слаб до умерен вятър от западната четвърт. Максималната температура на 1200 метра - около 9 градуса, на 2000 метра - около 2 градуса.", "date": "2019.04.10", "title": "Облаци, дъжд и на гръмотевици в четвъртък"}
{"url": "http://www.cross.bg/dypka-cherna-istoriyata-1601448.html", "text": "/КРОСС/  Комисията представя днес първата в историята снимка на черна дупка. Тя е заснета от телескоп с показателното име Event Horizon ( Хоризонт на събитията) в рамките на международно научно сътрудничество с участието на учени, финансирани от ЕС. Това важно откритие дава нагледно доказателство за съществуването на черните дупки и представлява сериозна крачка напред за съвременната наука.Наблюдение на черна дупка се извършва за първи път в историята. То е резултат от широкомащабното международно сътрудничество по проекта Event Horizon Telescope (EHT). Посредством Европейския научноизследователски съвет ЕС осигури решаваща подкрепа за EHT. Той предостави финансови средства за трима водещи учени и техните екипи, които участваха в откритието, и подпомогна разработването и модернизирането на голямата инфраструктура на телескопа, която е от ключово значение за успеха на проекта.Днешните резултати се присъединяват към поредицата от достижения на програмата на ЕС за финансиране на научните изследвания и иновациите „Хоризонт 2020\" и предхождащите я рамкови програми.Водена от тези успехи, Комисията предложи програмата „Хоризонт Европа\", която е най-амбициозната програма на ЕС до момента и има за цел да поддържа неговата позиция на световен лидер в научните изследвания и иновациите.  ", "date": "2019.04.10", "title": "Учени, финансирани от ЕС, представят първата в историята снимка на черна дупка"}
{"url": "http://www.cross.bg/televizionni-operatori-programi-1601449.html", "text": "/КРОСС/  Асоциацията на доставчиците на телевизионни програми (АДТП) проведе своята Пета годишна конференция на 9 и 10 април 2019 г. В нея участваха над 150 представители на повече от 50 платформи, регулатори и партньори. И тази година конференцията се превърна в най-големия дискусионен форум за телевизионната индустрия в България. Годишната конференция на АДТП се утвърди като място за обмен на мнения, представяне на нови идеи и възможност за общуване между телевизиите и операторите. Борбата с пиратството и неплащането на авторски и сродни права събра на едно място представители на индустрията и държавните органи- СЕМ, КРС, Министерството на културата и ГДБОП.„Икономическата обстановка става все по-тежка и чувството за безнаказаност при неправомерното използване на телевизионни програми довежда до това, че все повече оператори минават в сивия сектор и спират да плащат авторски права на всички телевизионни оператори, което уврежда както телевизиите, така и тези платформи, които работят законно и заплащат дължимите права. Ето защо на форума се обединихме и телевизии, и организациите, представляващи операторите да потърсим възможни решения.\" заяви Яна Иванова, председател на Асоциацията на доставчиците на телевизионни програми.На конференцията бяха набелязани редица проблеми, като присъстващите потърсиха работещи решения. Всички участници постигнаха консенсус по предложението на АДТП да се предложи изменение на режима на регистрации на програмите в Съвета за електронни медии, което ще направи процедурата по-ефективна и ще освободи административен капацитет, който да бъде насочен към реализиране на контролните функции на регулатора.Беше обсъден внесеният за гласуване законопроект за изменение и допълнение на ЗАПСП, като операторите от новата организация Асоциация на Българските телекомуникациионни оператори изразиха своите опасения във връзка с предлагания нов механизъм на контрол с автоматизирани средства.Участниците в конференцията се обединиха около това, че борбата с пиратството изисква публично-частно парньорство и обединенние на телевизии, оператори и регулатори, тъй като то уврежда всички. Ще се търсят решения предложенята да се облекат в законодателни промени. ", "date": "2019.04.10", "title": "АДТП иска промяна на режима на регистрации на телевизионните програми"}
{"url": "http://www.cross.bg/simeonov-valeri-skat-1601450.html", "text": "/КРОСС/ Върховната касационна прокуратура възложи на КПКОНПИ проверка по сигнал за закупени имоти на занижени цени от \"СКАТ\" ООД, управлявано от народния представител Валери Симеонов, съобщиха от пресцентъра на прокуратурата.На 9 април до главния прокурор е постъпил сигнал за закупени недвижими имоти от \"СКАТ\" ООД, управлявано и представлявано от народния представител Валери Симеонов, като сделките са изповядани на нереално ниски цени.В сигнала са описани три сделки.Първата за закупено през 2004 г. от \"СКАТ\" ООД, управлявано от Симеонов, право на строеж на апартамент с площ 80 кв.м. в к.к. \"Слънчев бряг\" за сумата от 900 лева, при данъчна оценка 856,60 лв.Втората сделка е за закупен през 2005 г. офис в к.к. \"Слънчев бряг\" с площ 31,35 кв. м. за сумата от 6901,10 лв., при данъчна оценка 6901,10 лв.Третата сделка е за закупен през 2008 г. от \"СКАТ' ООД имот частна общинска собственост с площ 875 кв.м. за сумата от 850 815 лв. по решение на Общински съвет - Бургас, чийто председател по това време е Валери Симеонов, председател на комисията за общинска собственост е бил Валентин Касабов - настоящ народен представител от НФСБ, а юрисконсулт е бил настоящият народен представител Християн Митев. За този имот се твърди в сигнала, че не се ползва по предназначение за нуждите на телевизията, а е построен жилищен блок.В сигнала са изложени и твърдения, че през 2008 г. \"СКАТ\" ООД е закупило \"База за отдих Пресока\" в община Златоград, която в момента е хотел \"Панорама\", като на същия са изградени незаконни постройки - басейн и ресторант, за които е налице влязло в сила решение на Върховния административен съд от 2013 г., че са построени без съответните разрешителни и следва да бъдат съборени, а това не се е случило.В рамките на проверката ще се проверяват и данните за извършени престъпления от настоящите народни представители Касабов и Митев, в качеството им на длъжностни лица в Община Бургас през 2008 гПредметът на проверката ще обхване и твърденията за непредприемане на действия по събарянето на незаконните постройки в района на Златоград и наличието на връзка с Валери Симеонов. ", "date": "2019.04.10", "title": "Проверяват и Валери Симеонов за имоти на занижени цени "}
{"url": "http://www.cross.bg/zemya-bili-drygi-1601451.html", "text": "/КРОСС/  Кметът на община Чупрене Ваньо Костин е обвинен за престъпления по служба, съобщи на брифинг в съдебната палата наблюдаващият прокурор по делото Ангел Кънев.Според данните до момента, в последните четири години Костин е провел 10 публични търга за продажба на общинска земя, при които е извършил нарушения с цел осигуряване на възможността в тях да участва един единствен кандидат, който е закупил имотите на цена близка до данъчната оценка. Търговете са за площ от 236 дка земя, продадени са за до 100 лв на дка.Имотите са купени от четири търговски дружества, които са собственост на бащата на кмета и съпругата му и се представляват обичайно от брат му и други родственици на кмета.Освен това Костин бил посочил неверни обстоятелства в декларацията си за конфликт на интереси. Той не е декларирал, че едното дружество купило земя, е реално негова собственост и се управлява от него.Кметът накарал бившата си жена да подпише празни листа, за да се регистрира дружества, защото той като кмет нямал право да извършва търговска дейност. Обяснил й, че той ще ръководи дружеството.При претърсвания в общината били събрани още данни за други 9 търга, за които се проверява дали има същите нарушения. Става дума за 400 дка земя, закупени от едно и също юридическо лице. После те са бързо продадени, а новият собственик ги е ипотекирал, но вече не обслужва задълженията си към банката.Петров каза още, че прокуратурата ще поиска от съда кметът да бъде задържан за постоянно в ареста.Изпълняващият длъжността ръководител на Спецпрокуратурата Димитър Петров коментира, че има и други кметове, за които са започнали проверки от миналата година, но отказа да каже колко са те.За акцията от Димитровград от началото на седмицата, при която беше задържана престъпна група занимавала се с лихварство, разследващите обясниха, че петима са задържани и днес ще бъде поискано съда да ги остави в ареста, а един се издирва. Шестимата са братя, от ромски произход.Работата по случая е от август миналата година, по думите на зам.-директора на ГДБОП Стоян Темелакиев групата се отличавала с изключителна бруталност и незачитане на законите.На длъжниците, които не са успявали да върнат парите навреме, са им давани наказателни лихви, налаган им е побой, принуждавани са били към проституция и са били заплашвани с убийство.Източник: БТА ", "date": "2019.04.10", "title": "Кметът на община Чупрене е обвинен за престъпления по служба "}
{"url": "http://www.cross.bg/mrezhi-godina-peto-1601404.html", "text": "/КРОСС/  Японските власти одобриха плановете на четири телекомуникационни оператора за изграждане на супербързи мобилни мрежи от пето поколение (5G мрежи), съобщи в сряда агенция Nikkei Asian Review.Министерството на вътрешните работи и съобщенията на Япония одобри заявленията на компаниите NTT Docomo, KDDI, SoftBank и Rakuten, който да започнат от октомври да предоставят 4G услуги. Доставчиците планират да въведат 5G мрежи през 2020-а година и ще трябва да предлагат този вид услуга във всяка японска префектура до 2021-а година.В допълнение, от тях ще се изисква да създадат до 2024-а година базови станции в поне половината от 4500 блока, на които Министерството на комуникациите е разделило Япония.Едно от условията на Министерството на телекомуникациите беше да \"се вземат достатъчно мерки за киберсигурност, включително реагиране на риска за веригите за доставки\", съобщава Ройтерс.Това условие възпрепятства ефективно доставчиците на телекомуникационни услуги да използват мрежово оборудване на китайските технологични гиганти Huawei Technologies и ZTE Corp., и последвалата фактическа забрана, приложена през миналата година върху покупките на продукти на тези компании от страна на японското правителство.Huawei и ZTE са подложени на силен контрол от Вашингтон върху връзките им с китайското правителство с оглед на опасения, че техните технологични устройства могат да бъдат използвани от властите в Пекин за шпионаж.Четирите японски телекома ще изразходват сумарно за петгодишен период малко под 1,7 трлн. йени (около 15,29 млрд. щатски долара) за изграждането на техните 5G мрежи. На това обаче се гледа като на консервативна оценка, която вероятно ще се повиши с течение на времето.Новината идва на фона на доста натоварена седмица в глобален план за мобилните 5G мрежи, след като Съединените щати и Южна Корея пуснаха първите високоскоростни мрежи от пето поколение, които вече осигуряват свръхбърз интернет в 85 града. ", "date": "2019.04.10", "title": "Япония изгражда супебързи мобилни мрежи от пето поколение (5G) до 2021 година "}
{"url": "http://www.cross.bg/predi-vuzrast-detzata-1601452.html", "text": "/КРОСС/  Мнозина си спомнят детството с игрите навън, но финландски учени установиха, че активността ни започва рязко да спада още от 7-годишна възраст, съобщи в. \"Дейли мейл\". Децата стават по-мързеливи, когато тръгнат на училище, независимо дали преди това са били активни. През пубертета те са най-склонни да се откажат от спорта, който толкова са харесвали преди това.Изследването е направено от екип на университета в Юваскюля. Специалистите призоваха да има повече спортни клубове за деца, за да се насърчава активният начин на живот. \"Тъй като физическата активност се стабилизира с възрастта и липсата на движение е по-разпространеното поведение, трябва да се насочим към малките деца, преди техните навици да станат постоянни\", каза ръководителят на изследването Ириня Лоунасало. - Родителите могат да повлияят на децата да спортуват и затова те трябва да получават подкрепа за това\".Британските здравни власти препоръчват за децата на възраст от пет до 18 години поне час физическа активност дневно, като каране на колело, тичане или спорт. Освен това е добре три пъти седмично да правят упражнения за засилване на мускулите и костите, като скачане. 4/5 от тийнейджърите обаче не се движат толкова. ", "date": "2019.04.10", "title": "На каква възраст ставаме мързеливи? "}
{"url": "http://www.cross.bg/konkyrsa-logo-natzionalniyat-1601438.html", "text": "/КРОСС/  Националният статистически институт обявява конкурс за лого на Преброяване 2021. Това съобщиха от пресцентъра на НСИ.Крайният срок е 10 май, 12.00 часа. Условията на конкурса са обявени на сайта на НСИ: Вижте ТУКВ конкурса могат да участват само ученици и студенти от средните и висшите училища по изкуствата, както и от учебни заведения, в които съществуват специалности, свързани с графичния дизайн и визуалната комуникация.Националният статистически институт е воден от разбирането, че младите таланти на България трябва да растат като отговорни граждани, че с идеите си те могат да увличат след себе си собствените си връстници, се посочва в съобщението.\"Участвайте! Създайте запазения знак на най-изчерпателното статистическо изследване, което се провежда веднъж на 10 години!\", призовават от НСИ. ", "date": "2019.04.10", "title": "НСИ обявява конкурс за лого на преброяването през 2021 "}
{"url": "http://www.cross.bg/kokain-shabla-ivaiilo-1601439.html", "text": "/КРОСС/  В морето е възможно да бъде открит още кокаин, след като южно от нос Шабла служители на Гранична полиция миналата вечер заловиха контрабанда от 169 килограма наркотик, съобщи главният секретар на МВР главен комисар Ивайло Иванов на пресконференция в Каварна.По думите му тогава са открити шест сака със специфично сгънати пакети с кокаин, привързани с въжета към спасителни жилетки. От морето са извадени още няколко спасителни жилетки, но без сакове, които се издирват. В акцията по установяване на цялото количество наркотик ще се включат хеликоптери и водолази, ако метеорологичните условия позволяват.От МВР апелират, ако граждани забележат съмнителни пакети по крайбрежието, веднага да се обадят на телефон 112 или в най-близкото РПУ. Според Ивайло Иванов откритият кокаин е с висока чистота - над 90 на сто, субстанцията е опасна и не може директно да се използва. Директорът на Главна дирекция \"Борба с организираната престъпност\" главен комисар Ивайло Спиридонов посочи, че стойността на открития досега край Шабла наркотик според цените на едро на пазара е 13 600 000 лева. Предполага се, че пратката е част от международен трафик от Южна Америка, но дали получателите са в България или в Румъния, където по Черноморското крайбрежие също бе открит кокаин, не може да се каже.На по-късен етап ще стане ясно дали в схемата са замесени българи. Спиридонов определи откриването на кокаина като емблематичен случай на сътрудничество между силовите структури на България и Румъния.Досъдебното производство за контрабандата на кокаин се води от Окръжната прокуратура в Добрич.От държавното обвинение посочиха, че контрабандата е в особено големи размери и случаят е особено тежък. Предвиденото наказание за това престъпление е от 15 до 20 години \"лишаване от свобода\" и глоба от 200 000 до 300 000 лева.Източник: БТА", "date": "2019.04.10", "title": "МВР предупреждава: В морето край Шабла може да има още кокаин, внимавайте!"}
{"url": "http://www.cross.bg/vuzdyha-veliko-turnovo-1601440.html", "text": "/КРОСС/  „Считаме, че в България не трябва да има предприятия, които да не отговарят на европейските норми и стандарти за чистота на въздуха. Не трябва да допускаме България да бъде второ качество държава в ЕС, българите да бъдат второ качество граждани на Европа, а децата ни да бъдат второ качество деца\". Това каза говорителят на ПГ на „БСП за България\" и водач на листата на левицата за европейските избори Елена Йончева в разговор с протестиращи пред завод „Кроношпан\" жители на Велико Търново. Тя коментира, че жителите на Велико Търново считат, че има замърсяване на въздуха с фини прахови частици и различни химични компоненти, а държавата и българските институции казват, че няма замърсяване на въздуха и хората си измислят. Тя добави, че според статистиката на онкологичния център във Велико Търново, само в последната година  онкологичните и респираторни заболявания в града са се увеличили с 20%. Йончева бе категорична, че е очевидно, че има проблем, защото хората се оплакват от алергии и респираторни заболявания. „Не вярваме, че измерванията на МОСВ отговарят на ситуацията в града, защото тяхното мнение се разминава с обективната картина. Настояваме да има постоянен мониторинг на въздуха в града. Жителите на Велико Търново да имат постоянен достъп до данните от него, както и МОСВ, заедно с общинската администрация, да постави по-високи норми и изисквания за чистотата на въздуха\", категорична бе Йончева.  Тя каза още, че не вярва, че ГЕРБ въобще ще обърнат внимание на тези искания. „Затова поемам ангажимент, като бъдещ евродепутат, не само да алармираме европейските институции, но и да решим този проблем на Велико Търново\", каза още народният представител. Тя добави, че това, което може сега да се направи, е да се потърси независима лаборатория, която да установи- какво е замърсяването в града, кой е неговият източник и колко се разминават резултатите с тези на институциите. Весела Лечева: Хората се умориха да чакат \"Гражданите на Велико Търново усещат замърсяването на въздуха, докато институциите дават съвсем различна картина. Ние вярваме на сигналите на хората\", заяви зам.-председателят на ПГ на левицата Весела Лечева. Тя добави, че в кварталите, които са пряко засегнати от замърсяването на „Кроношпан\", живее около 40%  от населението на Велико Търново. „Хората се умориха да чакат ангажиментите, които трябва на бъдат изпълнени, затова въпросът към институциите е- защо не следят за тяхното изпълнение\", попита Лечева.  Тя заяви, че левицата иска чиста вода, храна и въздух за великотърновци- затова от МОСВ ще бъде изискана информация за работата на предприятието. Явор Божанков: Всяко работно място в България е ценно, но здравето на нашите съграждани е най-важно „Всяко работно място в България е ценно, но здравето на нашите съграждани и деца е най-важно\", заяви народният представител Явор Божанков. Той припомни, че общинските съветници от БСП още преди години са започнали да се занимават с проблемите на „Кроношпан\", а  народните  представители са задавали въпроси за резултати от проверки. Той каза още, че тук не става въпрос за политика, а за здравето на хората. „По темата за „Кроношпан\" има въпроси от представители от Полша в ЕП, Грийнпийс също има публикации, свързани със замърсяване на околната среда от тях, Англия, Полша, Румъния и Русия са наложили глоби на дружеството за замърсяване на въздуха и реките с амоняк, формалдехид и фини прахови частици\", обяви Явор Божанков. Народният представител от ПГ на „БСП за България\" Валентин Ламбев коментира, че има много сигнали и доказателства за замърсяването на въздуха във Велико Търново, а  „Кроношпан\" продължава само да заявява бъдещи намерения за изграждане на филтри на комините си. „Ние не сме против такива инвестиции, но искаме да се спазват правилата и нормите на екологичното законодателство. Нужен е и строг контрол от страна на институциите, за да не се допуска замърсяване на въздуха\", каза още Валентин Ламбев.  ", "date": "2019.04.10", "title": "Елена Йончева: Не искаме българите да бъдат второ качество жители на Европа"}
{"url": "http://www.cross.bg/narysheniya-skorostta-kontrol-1601441.html", "text": "/КРОСС/  Приключи полицейска операция за контрол на скоростта. Тя се проведе в периода от 1 до 7 април и бе организирана по линия на Европейската мрежа на службите на Пътна полиция - TISPOL. Общо 37619 нарушения на разрешената скорост за движение са констатирани от екипите на Пътна полиция по време на операцията.От тях 17523 нарушения са установени от служители, осъществяващи пътен контрол с мобилни технически средства, 1731 нарушения са засечени със стационарни технически средства, а други 18365 нарушения - със стационарно-преносими установки за контрол на скоростта (СПУКС).По време на операцията са установени 10 случая на притежаване на наркотични вещества, открити са петима обявени за издирване лица и са разкрити 25 други криминални престъпления, като основно управление на МПС с концентрация на алкохол в кръвта над 1,2 на хиляда и управление на МПС в срока на наложено наказание по административен ред.В сравнение с последната операция на TISPOL за скорост, проведена през месец август 2018 година, са установени 5541 повече нарушения на скоростта.  ", "date": "2019.04.10", "title": "37619 шофьори хванати да шофират с превишена скорост само за седмица"}
{"url": "http://www.cross.bg/zhelyazkov-danni-bulgariya-1601442.html", "text": "/КРОСС/ България е готова да бъде домакин на Регионалния форум по киберсигурност през 2020 г. Това заяви министърът на транспорта, информационните технологии и съобщенията Росен Желязков по време на среща с генералния секретар на световната телеком организация Хоулин Зао. Това ще бъде четвъртото издание на форума у нас.Министър Желязков подчерта ролята на България в дейността на Международния съюз по далекосъобщения в Югоизточна Европа. Двамата разговаряха още за актуалните въпроси, пред които е изправен секторът, както и за бъдещи съвместни инициативи. Разговорите между Хоулин Зао и Росен Желязков се състояха в рамките на провеждащата се в периода 8-10 април Световна среща на върха по въпросите на информационното общество в Женева.В рамките на форума, министърът на транспорта, информационните технологии и съобщенията Росен Желязков проведе официална среща с президента на Международната интернет организация за имена и адреси (ICANN) Йоран Марби. Двамата изразиха задоволство от ползотворното сътрудничество между двете организации. Те обсъдиха запазването на правата на потребителите в интернет, въвеждане на 5G, реформата на базата данни WHOIS във връзка с Общия регламент за защита на личните данни и други. Министър Желязков изрази мнението, че крайните потребители трябва да имат свобода на достъпа и ползването на услуги и приложения в глобалната мрежа. „Интернет трябва да запази технологичната си неутралност\", добави още министърът. Желязков информира Марби за особеностите на телекомуникационния пазар в България, условията за крайните потребители по отношение на предоставяне на мобилни услуги и фиксиран и мобилен интернет, както и за необходимостта от освобождаване на радиочестотния спектър. Йоран Марби изрази мнение, че има възможност някои оператори от Северна Европа да проявят интерес за навлизане на българския пазар.Акцент в разговора се очертаха ограниченията, които Общият регламент за защита на личните данни създава пред безпрепятственото функциониране на базата данни WHOIS, която на своя страна е сравнително прозрачна. Йоран Марби информира за интензивната комуникация на ICANN с Европейската комисия за разрешаване на възникналите предизвикателства за въвеждането на регламента по отношение на предоставянето на информация за идентификация на потребителите в интернет. В тази връзка, министър Желязков предложи съдействие, като ще поиска становище от българската Комисия за защита на личните данни по възникналия казус.В рамките на днешния ден от Световната среща на върха по въпросите на информационното общество, министър Желязков ще вземе участие и в Министерска кръгла маса.  ", "date": "2019.04.10", "title": "България е готова да бъде домакин на Европейския регионален форум по киберсигурност през 2020"}
{"url": "http://www.cross.bg/gerb-dobrev-videnova-1601443.html", "text": "/КРОСС/  „През последния месец бяха проведени 31 консултации при областните управители за конструирането на районните избирателните комисии, но се оказа, че няма смисъл от това, тъй като управляващото мнозинство в ЦИК служебно пренареди всички РИК-ове\". Това заяви зам.-председателят на БСП Кирил Добрев по време на пресконференция на „Позитано 20\" .Той подчерта, че в РИК има две ключови позиции - на председателя и секретаря, и поясни, че това са позициите, с чийто подпис един протокол се признава за валиден. „По свое решение, ЦИК от една страна обезмисли преговорите, които бяха водени с другите политически сили и второ, служебно наложи друго разпределение\", каза  Добрев. Той посочи, че според новото разпределение ГЕРБ има 29 председателски и 2 секретарски места и уточни, че без подпис на ГЕРБ няма да има нито един валиден протокол от всички 31 избирателни района. Той добави, че БСП е втора политическа сила от последните парламентарни избори, а  има едно председателско място и 13 секретарски места, тоест - присъства в ръководствата на РИК в 14 области. Добрев изтъкна още, че третата политическа сила, патриотите, имат 29 зам.-председателски места, които, по думите му, ще гледат как едни протоколи се движат и се попълват от ДПС и ГЕРБ едновременно. Кирил Добрев коментира още, че ударът е при четвъртата политическа сила, която има едно председателско място и 16 секретарски места. „Не ми се ще отново да развивам темата за коалицията между ДПС и ГЕРБ, но този път тя е с мълчаливото съгласие на патриотите, които си избраха ролята на \"кошаревски свидетел\". На 26 май ДПС и ГЕРБ ще управляват изборния процес по днешните решения на ЦИК\", категоричен бе Добрев. „БСП обжалва във ВАС решенията на ЦИК за 8 области, в които има споразумение\", заяви социалистът. По думите му междувременно са пристигнали две решения на ВАС, които отменят решенията на ЦИК за област Враца и Пловдив.  Той изрази мнение, че ако ЦИК беше справедлив орган, а не бухалка в ръцете на ГЕРБ и Цветанов, разпределението трябваше да бъде: за ГЕРБ - 24 позиции (12 председателски и 12 секретарски), за БСП - 20 (10 председателски  и 10 секретарски), за Обединените патриоти - 8(4 председатели и 4 секретари); за ДПС - 6; за „Воля\" - 4.„Мъчно ми е за колегите от Обединените патриоти и за ситуацията, в която се намират. Те имат 29 сламени човека, които ще набюдават изборния процес\", коментира Добрев, като се обърна към българските граждани с призив: „Има решение - на 26 май да се гласува масово, за да провалим схемата на управляващите\".Аглика Виденова: Бившите ни другари от АБВ са решили да бъдат от страната на управляващите „Надявахме се, че здравият разум ще надделее и ще се намери път за регламентирано  разрешаване на казуса с марката „Коалиция за България\". За съжаление нашите бивши другари са решили да бъдат от страната на управляващите - не само техни партньори, но да играят и срещу семейството си, макар и бивше\". Това заяви юрисконсултът на БСП Аглика Виденова. Тя подчерта, че политическият натиск, който е бил оказан над ЦИК, е било нещо феноменално. „17 години се занимавам с изборен процес, но такова нещо не бях виждала\", категорична е тя. Виденова показа документ от патентното ведомство на Република България, където ясно пише на кого принадлежи „Коалиция за България\". „Регистрирана е в 14 класа, които включват всички стоки, услуги и дейности, свързани с предмета на дейност на БСП, както и рекламните материали. АБВ притежават една смущаваща с търговското си изражение марка, която е регистрирана в един единствен клас - всякакви видове бизнес дейности и рекламни дейности, свързани с бизнес и търговски сделки и мероприятия\", обясни тя. Виденова подчерта, че до ЦИК е подадена цялата информация и документи, за да вземат разумно законосъобразно решение. „Голямото ми разочарование е, че председател на тази комисия е човек, който е бил част от Конституционния съд. Ще обжалваме решението пред ВАС, ще подадем жалба и в Комисия за защита на конкуренцията, както и иск пред съда. Има и процедура пред патентното ведомство\", каза още Аглика Виденова.", "date": "2019.04.10", "title": "Кирил Добрев: ДПС и ГЕРБ ще управляват изборния процес, а патриотите си избраха ролята на \"кошаревски свидетел\""}
{"url": "http://www.cross.bg/vmware-bulgariya-vreme-1601431.html", "text": "/КРОСС/  Започна приемът на кандидатури за стажантската програма на VMware България. В рамките на програмата са предвидени общо 65 позиции в сферата на софтуерното инженерство, R&D, Финанси, Data Science, човешки ресурси и бизнес анализи.Стажантите във VMware работят по иновативни и предизвикателни проекти, които могат да имат директно отражение върху резултатите на компанията, нерядко могат да доведат до регистрирането на нов патент или разработката на нова продуктова функционалност. Всеки стажант работи със собствен ментор - опитен инженер, който помага с насоки и наставления по време на проекта. Стажовете имат продължителност от 6 месеца и завършват с изложба на проектите, по време на която участниците имат възможност да представят своите постижения пред целия екип на VMware България.\"Един от най-вълнуващите аспекти на стажантската програма е, че през цялото време се чувствах напълно самостоятелна. Разбира се, имах ментори, които винаги ми помагаха и ми даваха напътствия, но в същото време усещах, че мога да се справя сама с предизвикателствата и да предложа собствени решения - това ми помогна да науча много\", разказва Кристиана Ганчева, бивш участник в стажантската програма, а в момента младши софтуерен инженер във VMware Cloud Operations. Близо 80% от участниците в програмата през 2018 г. са получили оферта за работа на пълен работен ден и са преминали към следващия етап от своятa кариера във VMware. Стажовете са пригодени към нуждите на студентите и им позволяват да съчетават успешно своите задължения на работа и в университета.\"Когато пристигнах в България, не знаех какво да очаквам и не познавах страната\", разказва Габриел Камани, който пристига от Барселона за стаж в Cloud Management екипа. \"Днес мога уверено да заявя, че стажът във VMware България беше най-доброто, което ми се е случвало в цялата ми кариера\", допълва той. VMware България предлага дружелюбна работна среда в модерен офис със зони за фитнес и релакс, просторно кафене с удивителна гледка към града, безплатен паркинг за коли и велосипеди, както и много други придобивки.Желаещите могат да подават своите кандидатури за стаж .", "date": "2019.04.10", "title": "VMware България откри приема на кандидати за своята стажантска програма"}
{"url": "http://www.cross.bg/iioncheva-borisov-boiiko-1601435.html", "text": "/КРОСС/  Според Елена Йончева, водач на евролистата на БСП, лавината от оставки в ГЕРБ е бягство от отговорност. По думите ѝ след „Апартаментгейт\" предстои нов скандал. От Велико Търново Йончева призова Бойко Борисов да си подаде оставката от премиерския пост.Ще бъдат осветлени сметки за стотици милиони в чужбина и имоти зад граница на управляващите, посочи Елена Йончева и предупреди, че следва „Борисовгейт\":„Всички тези оставки водят към „Борисовгейт\". Имам предвид това, че две трети от сигналите за корупция по висшите етажи на властта не се разследват. Това е констатация на Европейската комисия\".Във Велико Търново, където Йончева се срещна с граждани, недоволни от качеството на въздуха и изсичането на горите в региона, тя призова Бойко Борисов да си подаде оставката като министър-председател:„Аз осъдих Бойко Борисов на втора инстанция за лъжа. Няма българин в България, който да иска да имаме министър-председател, съдебно доказан лъжец\". ", "date": "2019.04.10", "title": "Елена Йончева: Всички тези оставки водят към „Борисовгейт“"}
{"url": "http://www.cross.bg/dobrev-maiika-nyama-1601436.html", "text": "/КРОСС/  Аз имот нямам, живея в апартамент на майка ми, но под наем, защото жилището е на фирма на майка ми и по закон юридическо лице няма право да няма договор за наемни отношения. Всеки месец превеждам по банков път 1200 лв. наем. Това е апартамент, който майка ми е купила от братовчедка ми на пазарни цени от 753 евро за квадратен метър. Това обясни пред bTV подалият вчера оставка депутат от ГЕРБ и шеф на парламентарната енергийна комисия Делян Добрев.По думите му, при скандала \"Кумгейт\" преди 2 години той се е чувствал \"смъртоносно ранен\", а сега е \"доубит в политическия смисъл на думата\".\"Не мога повече! Не издържам повече по мой адрес да се спекулира! Това, което се случва в политиката - нападки и клевети, са неприятни неща и не съм от хората, които споделят поговорката: \"Ти го плюеш, той си мисли, че дъжд вали\", каза Добрев.Той обяви още, че се оттегля от парламента заради фалшива новина, с която името му се забъркало със скандал с апартаменти.\"Един сайт написа, че моят кум и майка ми си взели апартаменти на ниски цени, което не отговаря на истината. Цената на отстъпено право на строеж не е цена на апартамента. В същата сграда сега има още 4 свободни апартаменти на същата цена, която е платила майка ми. Който иска може да отиде и да си купи\", каза Добрев.Бившият енергиен министър обясни, че кумът му Евгени Консулов още през 2016 г. е платил 650 евро на квадрат за апартамент в \"Манастирски ливади\".Делян Добрев каза, че е говорил по телефона с премиера Бойко Борисов в събота за оставката си.\"Трябва да валят оставки, за да се покаже, че има морал. Ние не сме в политиката, за да печелим, а защото сме имали идеи. За съжаление само в ГЕРБ всеки си тръгва - някой защото има определени съмнения, не може да издържи на ситуацията. Но в БСП имат водач на листата, за който има съмнения. Сега дори и да иска Народното събрание  не може да отхвърли моята оставка заради решение на Конституционния съд по първата ми оставка\", каза политикът.Междувременно парламентът прие оставката на Добрев като народен представител. \"За\" гласуваха 96 народни представители, \"против\" - 7 и \"въздържали се\" - 3-ма.Делян Добрев остава областен координатор на ГЕРБ в Хасково, засега няма да излиза от политиката. ", "date": "2019.04.10", "title": "Дeлян Добрев живеел в апартамента на майка си и й плащал 1200 лв. наем ?!"}
{"url": "http://www.cross.bg/merkel-predi-vreme-1601437.html", "text": "/КРОСС/  Германският канцлер Ангела Меркел заяви в сряда, че тя е отворена към възможността да даде на Великобритания повече време да уреди излизането си от ЕС от 30 юни.Меркел говори пред германския парламент малко преди специалната среща на върха на ЕС в Брюксел, че лидерите може да се съгласят на забавяне „по-дълго от исканото от британския премиер\"Тереза Мей.„Аз и правителството сме на мнението, че трябва да дадем и на двете партии разумно количество време\", за да постигнем споразумение за излизане със сделка, каза тя.Изявлението й идва часове преди срещата на върха на европейските лидери в Брюксел. На нея трябва да се реши каква отсрочка да получи Лондон за излизането си от ЕС. В срещата ще участва и българският премиер Бойко Борисов. ", "date": "2019.04.10", "title": "Меркел ще подкрепи искането на Мей за удължаване на Брекзит "}
{"url": "http://www.cross.bg/valezhi-nyama-april-1601412.html", "text": "/КРОСС/  Времето през април ще бъде по-динамично от отминалия март и ще бъде съпътствано с повече вятър, облаци и дъжд, прогнозира в Сутрешния блок на БНТ синоптикът Анастасия Стойчева от Националния институт по метеорология и хидрология към БАН.През април ще има доста валежи в сравнение с март, а максималните температури няма да надхвърлят 20 градуса. Във високите части на планините, над 1500 м ще има нови валежи от сняг.Прогнозата за тази събота и неделя отново е за дъжд. Активните атмосферни процеси, които се движат на Изток, в момента са в Средиземноморието. Циклонът, който ще достигне до нас в сега е над Корсика.Въпреки, че ни очакват още превалявания, от днес до края на седмицата, значителни валежи няма да има и количествата няма да са толкова съществени.Анастасия Стойчева, ръководител синоптични прогнози в НИМХ: Днес и утре за малко ще си отдъхнем. В събота отново в Западна и Централна България ще има по-значителни валежи.Силните превалявания през изминалите два дни са довели до повишаване на нивата на реките в долните течения на Искър и Осъм, където покачването на водата е с 86 сантиметра, а също и на река Марица край Пазарджик и във водосбора на река Арда.Водните нива се понижават и няма риск от наводнения, увери хидрологът от НИМХ Валерия Йорданова. ", "date": "2019.04.10", "title": "Времето през април: Вятър, облаци и дъжд "}
{"url": "http://www.cross.bg/medii-omraza-nasilie-1601421.html", "text": "/КРОСС/  АЕЖ с тревога следи употребата на език на омраза в български медии през последните дни. Считаме, че медиите не трябваше да разпространяват клиповете на момче от ромски произход и на неговата майка, които съдържат език на омраза. Етичният кодекс на българските медии гласи: „Като уважаваме правото на всеки да живее в сигурност и безопасност, няма да публикуваме материали, подбуждащи или насърчаващи омраза, насилие и всякаква форма на дискриминация\".Не е наличен обществен интерес (по смисъла на Етичния кодекс), за да може да бъде оправдано разпространението на тези клипове в медиите. Предвид неадекватните коментари на авторите, не е взета предвид възможността, че може да става дума за хора, които се нуждаят от медицинска помощ. Вместо това те са третирани като изразители на легитимна гледна точка.Припомняме, че съгласно Наказателния кодекс проповядването или подбуждането към дискриминация, насилие или омраза, основани на раса, народност или етническа принадлежност, е престъпление. Компетентните институции би трябвало да установят дали извършителите на подобни деяния могат да бъдат привлечени под отговорност и да им се потърси такава. Но в никакъв случай медиите не бива да популяризират посланията на подобни лица.Даването на по-голяма публичност на тези клипове води до насаждане на нетърпимост на етническа основа и това ясно личи от лексиката, която използват медиите, които са ги публикували.Медиите, разпространили тези клипове, не са отчели възможността авторът на един от тях да е непълнолетен. С това те грубо са нарушили няколко текста от Етичния кодекс, които ясно упоменават: „Ще проявяваме специална отговорност за спазване на правата на децата, включително и правото им да бъдат чути\"; „Няма да се възползваме от тяхната (на децата) неопитност и доверчивост\"; „Няма да публикуваме информация или снимки за личния живот на деца, освен ако не е от значителен обществен интерес\"; „Няма да разкриваме самоличността на деца, попаднали в беда или засегнати от престъпления, когато това може да им навреди\".Напомняме, че всички лица до 18-годишна възраст се ползват от закрилата осигурена от Закона за закрила на детето и Конвенцията на ООН за правата на детето. Етичното отразяване на деца е тема е подробно разгледано в пътеводителя, създаден от УНИЦЕФ и Асоциацията на европейските журналисти - България, и препоръчваме консултация с този документ, винаги, когато има съмнение, че обект на журналистически материал е лице, ненавършило 18 години.Някои медии разпространиха и фалшиви новини за упражнено насилие спрямо автора на един от тези клипове. Тази информация бе пусната без проверка на достоверността от редица медии, като „насилникът\" бе героизиран и легитимиран от тях като източник на правосъдие. С това тези медии са в нарушение на следните текстове от Етичния кодекс: „Ще проявяваме предпазливост при разкриването на самоличността на жертви на престъпления и свидетели на престъпления...\"; „Ще се въздържаме от възхваляващо или придаващо излишна сензационност отразяване на престъпления, насилие и жестокост\"; „Ще внимаваме да не бъдем използвани за платформа от онези, които насърчават, подбуждат или прилагат насилие\"; „Ще предоставяме на обществото точна и проверена информация и няма преднамерено да скриваме или изопачаваме факти\"; „Ще се стремим да проверяваме информацията преди нейното публикуване...\"; „Винаги ще посочваме, когато информацията не е потвърдена\" (под „потвърдена\" се разбира тази информация, за която сме научили от официален източник, какъвто не може да бъде профил в социална мрежа).В заключение, бихме посъветвали, езикът на омразата от социалните мрежи да бъде докладван чрез механизмите на съответната платформа и в случаите, в които се налага, да бъдат сезирани правоохранителните органи. Предоставянето на по-голяма публичност на различни изстъпления, може да доведе единствено да спирала на омразата и до насилие, провокирано от тази омраза. ", "date": "2019.04.10", "title": "Езикът на омразата от социалните мрежи не бива да получава още по-голяма публичност чрез медиите"}
{"url": "http://www.cross.bg/polsha-nato-rysiya-1601422.html", "text": "/КРОСС/  Разширяването на военното присъствие на САЩ и НАТО в Полша не допринася за укрепване на сигурността на републиката и на цяла Европа, коментира пред ТАСС руският посланик в Полша Сергей Андреев.\"Натрупването на чуждестранно американско и НАТО - военно присъствие на полска територия няма да укрепи европейската сигурност, нито пък сигурността на Полша. Освен това страните-членки на НАТО са далеч по-добре от Русия както по размера на военните бюджети, включително в европейския регион\", обяснява посланикът относно страховете, които полските власти изразяват за руската заплаха.\"Страните от НАТО провеждат много повече военни учения в близост до западните ни граници и границите на Беларус, които са ни съюзници, отколкото нашите въоръжени сили в западната посока\", допълва АндреевУкрепването на американското военно присъствие на полската територия, което Варшава и Вашингтон обсъждат от есента на миналата година се обсъжда по време на посещение във Вашингтон на президента Анджей Дуда, който инициира създаването на \"Форт Тръмп\" в Полша.Варшава заяви своята готовност да похарчи 1,5-2 млрд. долара за създаване на подходяща инфраструктура за американската военна база.Понастоящем американска танкова бригада от около 3,5 хиляди души е разположена на ротационна основа в Полша.Многонационалният батальон на НАТО, наброяващ около хиляда войници, също е разположен в страната.Решението на \"познавателния проблем\" на руската външна политика отдавна бе предложено от Уинстън Чърчил: Просто трябва да се съобразявате с руските интереси - тогава няма да се наложи да се оплаквате от недоразумения\", цитира ТАСС.\"Много пъти сме казвали на нашите полски колеги, че сме готови за нормални добросъседски отношения, но не сме по-заинтересовани от тях, няма смисъл да ни се определят условия\", обяснява Андреев.\"Необходимо е да се спре с неоснователни претенции и искания към нас, да не се допускат неверни изявления и действия, въпросите на външната политика и двустранните отношения трябва да се обсъждат в спокойна атмосфера на взаимно уважение\", допълва руският дипломат.Претенциите на Полша към Русия по отношение на катастрофата край Смоленск са неоснователни. Лошите метеорологични условия и грешките на екипажа са причина за трагичните последствия, коментира Андреев.\"Преди няколко години в Полша на 10 април 2010 г. бе започнато ново разследване на обстоятелствата на самолетна катастрофа край Смоленск, в което загинаха полският президент Лех Качински и неговото обкръжение\", обясни посланикът и добави че този процес \"се провежда с очевидно обвинително пристрастие към Русия\".\"След смъртта на президента Лех Качински и неговата делегация през 2010 г. край Смоленск, гражданите на Русия и руското ръководство дълбоко и искрено симпатизираха на полския народ, руските власти направиха всичко възможно при тези екстремни условия да изпълнят най-необходимите процедури възможно най-скоро по искане на полската страна\", допълни той.По думите му, \"в най-кратък срок бяха прехвърлени останките на жертвите и организирано задълбочено разследване на причините и обстоятелствата за катастрофата.Тези причини и обстоятелства са добре известни от дълго време - те са изложени в нашите доклади.\" ", "date": "2019.04.10", "title": "Русия: Повече военни на САЩ и НАТО в Полша не е сигурност за Европа"}
{"url": "http://www.cross.bg/zaharieva-namesa-nyama-1601427.html", "text": "/КРОСС/  България и българското МВнР няма да позволят каквато и да е намеса, на която и да държава, във вътрешната политика, заяви вицепремиерът и министър на външните работи Екатерина Захариева от парламентарната трибуна, предаде репортер на БГНЕС.Днес парламентът изслушва Екатерина Захариева по инициатива на „Обединени патриоти\". Тя трябва да разясни подробности пред относно изявлението на турския си колега Мевлют Чавушоглу, който намекна за намеса от страна на югоизточната ни съседка при приемането на Закона за вероизповеданията. Думите на Чавушоглу бяха изречени на предизборен митинг в град Текирдаг, а те доведоха до политически демарш на българското външно министерство пред турския посланик в София Хасан Улусой.И в изявлението на неговия говорител, и в неформален разговор с мен, Чауошоглу подчерта, че неправилно са приети думите му. Това е един вид извинение, каза Захариева.Искам да вярвам, че такива изказвания няма да се случат повече в бъдеще и няма да попречат на нашите взаимоотношения, каза още Захариева от парламентарната трибуна. ", "date": "2019.04.10", "title": "Захариева: Няма да допуснем каквато и да е намеса във вътрешната ни политика"}
{"url": "http://www.cross.bg/f-samoleta-pilot-1601423.html", "text": "/КРОСС/  Открити са останки от японския F-35 стелт изтребител, ден след като изчезна от радара над Тихия океан, съобщава БиБиСи. Пилотът на самолета обаче все още не е намерен, коментират японски военни.Части от самолета са прибрани по време на спасителна операция в океан. Не е известно защо самолетът, който е на по-малко от година, е изгубил контакт и се е разбил.\"Събрали сме части от опашната част на изтребителя и вярваме, че се е разбил\", обяснява министърът на отбраната Такеши Ивайа пред репортери.Изтребителят изчезна вчера на 135 км източно от Мисава, град в североизточна Япония. Той губи контакт около 30 минути след излитането от въздушната база.Според министъра, липсващият пилот е изпратил сигнал за прекъсване на мисията. Цялата комуникация с него е загубена малко след това.Спасителните екипи продължават издирването на 40-годишния пилот, съобщава \"Киодо нюз\". Не са открити или докладвани проблеми със самолета по-рано, според японската медия NHK.Япония купува F-35, на цена около 90 млн. долара всеки, за да замени остарелия изтребител F-4. ", "date": "2019.04.10", "title": "Откриха останки от разбития японски F-35"}
{"url": "http://www.cross.bg/zaplata-rabotna-minimalnata-1601429.html", "text": "/КРОСС/  През последната година ръстът на доходите у нас забави своите темпове- това каза в телевизионно интервю преди дни президентът на Конфедерацията на независимите синдикати в България Пламен Димитров. Поне двуцифрен ръст на доходите очакваха синдикалистите през миналата година, като тази и следващата година той е трябвало да бъде 12- 15%. Реалният растеж, обаче е под 8%, заради инфлацията. Сериозен проблем у нас продължават да бъдат работещите бедни, а нископлатените работници в страната са близо 20%. Президентът на КНСБ отбеляза и че 2/3 от работещите са с възнаграждение под нивото на средната работна заплата. Доходите на българите растат, само че върху една много ниска база и по този начин увеличението не може да бъде усетено. Успоредно с това цените на електроенергията, парното и водата се вдигат, инфлацията се ускорява и хората усещат по-малко увеличение, отбеляза още Пламен Димитров. Той даде за пример балтийските държави, в които има изпреварващ ръст на доходите. В Латвия минималната работна заплата за 2019 година е увеличена с 38% при 10% в България. 800- 850 лева. трябва да е минималната заплата през 2022 година, а средната около 2 000 лева, според лидерът на КНСБ. Възможно ли е да се случи това? Минималната заплата у нас през 2019 година вече е 560 лева. Бюджетната прогноза предвижда административно увеличение на нейната стойност на 610 лева от 1 януари 2020 година и на 650 лева от 1 януари 2021 година. През 2022 година размерът от 650 лева трябва да се запази, според програмата на правителството. Потърсихме за коментар Вероника Ценова, експерт към регионалния съвет на КНСБ във Враца. \"Когато има добра воля страшно много неща е възможно да се случат и освен това ние имаме твърде много да догонваме, така че е напълно основателно искането на КНСБ за повишаване на минималната работна заплата. Все пак България си остава страната с най- ниски доходи и това се отразява драстично върху пазара на труда.\"- коментира Вероника Ценова. Средната работна заплата у нас е нараснала с 87% за десет години, но хората в България остават най-бедните в Европейския съюз, показва проучване на Европейския синдикален институт. Според данните на Европейския синдикален институт България е лидер в нарастването на средната работна заплата, но отнесено към брутния вътрешен продукт и покупателната способност, тя остава най-ниската. Каква е позицията на Конфедерацията на труда \"Подкрепа\" по този казус и подкрепят ли исканията на колегите си от КНСБ- това попитахме Ваня Григорова, икономически съветник на КТ \"Подкрепа\" и председател на Сдружение \"Солидарна България\": \"Ние от години повтаряме, че трябва да се увеличава много по- бързо отколкото е сега. Разликата е в подхода. Към момента разговорите по- скоро са замразени, защото предложението на работодателските организации беше горният праг да е 41- 43% от средната работна заплата, което е под настоящия и размер. Ние няма как да се съгласим с тях и всъщност преговорите са блокирани.\"- каза Ваня Григорова. По време на преговорите за ръста на минималната работна заплата преди време се появи предложение в отделните региони на страната да се въведат различни минимални заплати, в зависимост от степента на икономическото им развитие: \"Категорично \"не\"- това е една държава, в която е нормално да има една минимална работна заплата. Ние сме \"за\" различни минимални работни заплати, но по професии и по длъжности.\"- коментира предложението Ваня Григорова от КТ \"Подкрепа През последните години има двуцифрен ръст на минималната заплата в България. Увеличението на най-ниските доходи е в основата на ускорения темп на нарастване на средната заплата в страната. Това заяви в свое интервю министърът на труда и социалната политика Бисер Петков. За да бъде устойчив ръстът на доходите, е необходимо да има по-голямо нарастване на производителността на труда. Какво казват работодателите- това попитахме Красимир Кирилов, председател на видинската търговско- промишлена палата: \"Позицията на работодателските организации не се е променила и както и предишните пъти, когато остро се поставя този въпрос от синдикатите ние излизаме с отговора, че сме твърдо \"за\" увеличаването на минималната работна заплата, но на базата на предварително определен и ясно обоснован критерий. Ръстът на минималната работна заплата през последните две години има три пъти увеличение, с около 9- 10%. Ръстът на икономиката нито една от тези години не е надвишил повече от 3.5%. Коя е тукашната логика не мога да разбера.\"- коментира Красимир Кирилов и допълни: \"Моята последна информация е, че всичките работодателски организации са категорично против така направеното предложение. Тук не знам даже, дали става въпрос за преговори, при положение, че държавата идва и казва, че минималната работна заплата ще бъде от януари 560 лева. Аз не виждам преговори тук, аз виждам едно налагане.\"- каза още Красимир Кирилов, председател на видинската търговско- промишлена палата. Може ли да бъде драстично повишена минималната работна заплата, предвид сегашната ситуация на икономиката на страната ни- това попитахме в анкетата видинчани: \"Разходите на едно семейство са големи. Работодателите, но не във всички градове ще могат да плащат ... Положението в България е много зле. Била съм доста години по чужбина и там доста по- друг е стандарта, и заплати, и всичко. Не знам дали ще можем да се оправим някога.\" Съгласно дефиницията минималната работна заплата е минималната цена на пазара на труда и представлява най-ниската часова, дневна или месечна работна заплата, която работодателите могат да плащат по закон на работниците и служителите си. Формира се не пазарно, а административно от държавата. В българското законодателство се е наложило понятието минимална месечна работна заплата. На тази основа от определените работни дни се изчисляват дневното и седмично минимално възнаграждение. Понятието минимална месечна работна заплата се налага от Кодекса на труда, който вменява като задължение определянето ? от Министерски съвет. Оттук с нарочно постановление Министерски съвет определя размера на минималната месечна работна заплата и периода, след който тя трябва да бъде актуализирана. Ще бъде ли повлияно, обаче новото постановление от мнението на синдикатите- предстои да разберем.", "date": "2019.04.10", "title": "Възможно ли е драстично увеличение на минималната работна заплата "}
{"url": "http://www.cross.bg/glasyvane-horata-yvrezhdaniya-1601430.html", "text": "/КРОСС/  „Защо се наемат машини за гласуване, след като могат да бъдат купени на същата цена - 3 000 лева на машина наем изглежда прекалено. Още повече, че през тази година, освен избори за европейския парламент, има и местни избори, в които също ще се гласува машинно, съответно два пъти повече секции ще бъдат оборудвани с машини, което означава 9 млн. за първия вот и още 18 млн. за вота през октомври, или общо 27 млн. лева наем. Смятам, че това е прекалено и би трябвало да се положат усилия за тяхното закупуване, за тяхното производство биха могли да се ангажират български производители, или да се закупят такива отвън. Поставям този въпрос на старта на новия състав на Централната избирателна комисия (ЦИК), защото повече от пет пъти го поставях на вниманието на предишната ЦИК, която откровено саботираше въвеждането на машинното гласуване\". Това заяви омбудсманът Мая Манолова в отговор на въпрос на журналисти, които поискаха да коментира откритата от Комисията състезателна процедура с договаряне за възлагане на обществена поръчка с предмет: „Наемане на 3 000 специализирани устройства с инсталиран софтуер за електронно машинно гласуване\". Максималната прогнозна стойност на обществената поръчка е в размер на 7 500 000 лева, без включен ДДС.Коментарът си Манолова направи по време на среща, организирана заедно с КНСБ и с участието на председателката на ЦИК Стефка Стоева и говорителя й Александър Андреев и представители на най-големите организации на хората с уврежданията. Поводът бе приетият преди дни доклад на Европейския икономически и социален комитет (ЕИСК) за правата на хората с увреждания да гласуват на предстоящите европейски избори. Според заключенията в доклада милиони граждани на ЕС нямат възможност да дадат своя вот заради прилаганите организационни решения (технически пречки), които не отчитат произтичащите от техните увреждания специфични нужди. Този извод важи още по-силно за България, която въпреки напредъка през последните години, все още поставя бариери пред вота на хиляди граждани. „Машинното гласуване е възможност за осигуряване на тайната на вота на хората с увреждания, а следващата стъпка ще бъде електронно гласуване, така че публичният контрол върху работата на ЦИК по машините и електронния вот е изключително важен\", категорична бе Мая Манолова. Сред предложенията на омбудсмана за улеснен достъп за гласуване на хората с увреждания са: осигуряване на достъпна информация преди и по време на гласуването, възможност за въвеждане на брайлов шаблон, жестомимичен превод онлайн, транспорт на хората с увреждания до урните, достъпни тоалетни и паркоместа, безплатна телефонна линия за информиране и достъпни помещения, адаптирани за хора с инвалидни колички. Омбудсманът беше категорична, че повечето от предложенията могат да бъдат приложени веднага, без да се налага промяна на Изборния закон. От КНСБ поискаха информационна кампания за хората с увреждания, ЦИК да изработи специален знак, с който да се маркират секциите, достъпни за хора в неравностойно положение, да се направи преглед на сроковете за регистрация за гласуване и др. Председателят на ЦИК Стефка Стоева увери, че предложенията ще бъдат разгледани още утре на заседание на Комисията и се съгласи, че повече от половината могат да бъдат въведени за тези избори.", "date": "2019.04.10", "title": "Омбудсманът към ЦИК: 27 милиона за наем на машини за гласуване не е ли прекалено?!  "}
{"url": "http://www.cross.bg/georgi-ivanov-bulgarski-1601432.html", "text": "/КРОСС/  С моя полет преди 40 години България стана шестата космическа държава в света, участвала в пилотирани полети и третата страна в света, създала космически храни. Това заяви днес първият български космонавт Георги Иванов в БАН. Днес честваме 40 години от полета на първия български космонавт Георги Иванов, каза директорът на Института за космически изследвания и технологии на БАН /ИКИТ-БАН/ проф. Румен Недков. За 40-годишнината от полета на първия български космонавт Георги Иванов в БАН бяха дошли първите космонавти от пет европейски страни. Това са петимата космонавти от международната програма \"Интеркосмос\" - Павел Виноградов /Русия/, Владимир Ремек /Чехия/, Мирослав Хермашевски /Полша/, Берталан Фаркаш /Унгария/, Иван Бела /Словакия/, както и Татяна Егорова - съпругата на космонавта Борис Егоров. Младото поколение трябва да разбере какво е направила българската космическа наука в изминалите години, а през 1971-1972 г. България стана 18-ата космическа държава, призната от ООН, каза Георги Иванов. Той отбеляза, че тогава се създава български прибор, който е летял успешно на космически ракети. След моя полет български учени и специалисти създадоха нови системи за два космически кораба по програмата \"България 1300\", които много дълго време предаваха данни, разказа Георги Иванов.    Институтът за космически изследвания и технологии сега работи основно по проекти на Европейската космическа агенция, каза проф. Румен Недков. Той заяви, че \"за да имаме трети български космонавт, първо, трябва да се създаде научна програма, второ, да има финансови средства, за да бъде той подготвен, както да има и време, за да присъства той на Международната космическа станция\".  Фотоизложба с кадри от подготовката и полета на Георги Иванов беше открита във фоайето на БАН. На тържествената сесия на Георги Иванов и на космонавтите бяха връчени и почетните знаци на ИКИТ-БАН.", "date": "2019.04.10", "title": "Георги Иванов: С моя полет България стана шестата космическа държава в света "}
{"url": "http://www.cross.bg/mediite-medii-zakon-1601433.html", "text": "/КРОСС/  Има необходимост от нов закон за радиото и телевизията или сериозна промяна на сегашния. Около това се обединиха мненията на депутати и представители на Съвета за електронни медии /СЕМ/, които бяха изказани в парламента при обсъждането на доклада на регулатора за 2018 г. Докладът беше приет с 91 гласа \"за\" и 4 \"въздържал се\". Проблемът не е в СЕМ, а в законите, които им дават толкова права, колкото отчитат, заяви в изказване председателят на Комисията по културата и медиите Вежди Рашидов. Той припомни, че сегашният закон не е пипан 20 години, и призова регулатора да предложи законодателни промени, които да бъдат обсъдени в комисията. Важен въпрос според Рашидов е деморализирането на обществото. \"Кой български гражданин наруши свободата на словото? Или този проблем е ръцете на самите медии\", попита той. \"Ние, искаме не искаме, с медиите сме едно цяло. Ако няма зрители, ако няма слушатели, сами се сещате, че съществуването на медиите е абсолютно излишно. Ние заедно съставляваме едно общо цяло. А в това цяло, за да не се правят грешки, СЕМ е органът, който ще трябва да контролира и в двете посоки\", коментира Рашидов. Според него СЕМ трябва да следи за поведението на медиите и да гарантира както свободата на зрителите, така и свободата на самите медии. Имаме остра нужда от чисто нов закон или от фундаментални промени на сегашния, който е остарял морално и технологично, заяви Бетина Жотева от СЕМ. Тя припомни, че миналата година е приета нова европейска директива за аудиовизуални медийни услуги, която у нас трябва да се превърне в закон до септември-октомври 2020 г. По силата на тази директива интернет-сайтовете трябва да се припознаят като електронни медии. Информацията, която идва от сайтовете, е много по-голяма от тази, която идва от телевизиите и радиата, има много хора, които се информират само от интернет, коментира Жотева. Според новата директива всеки един сайт, който има аудио и визуална информация, трябва да е под контрола на регулаторен орган. Сега не можем нито да наблюдаваме сайтове, нито да пишем закони, каза Жотева. Тя отбеляза и проблем с недостига на финансиране на СЕМ. Според Тома Биков от ГЕРБ важен е въпросът за отговорността на медиите. \"Медиите към този момент не носят достатъчно отговорност. Това не е критика, това е съвет\", каза той. Имаме нужда от минимално количество честност, човещина, проверка на новини и информация в интернет, смята той. Според него политиците носят своята отговорност на няколко нива - през избори, през подаване на оставки, през понасяне на публичен линч. Може би трябва да попитаме колко е високо доверието в българските медии, коментира Биков и допълни, че високият рейтинг на една телевизия например не означава и високо доверието на зрителите към нея. Моят призив е медиите да знаят, че когато се руши доверието в останалите три власти, ще се руши доверието и в тях, а когато една медия не се ползва с доверие, тя спира да е медия, коментира той. Красимир Богданов от Обединените патриоти призова СЕМ да направи мониторинг на медиите, които използват субтитри при предаването на новини, свързани със Северна Македония и да им обърне внимание, че това е крайно неуместно и трябва да бъде прекратено. \"Българската наука отдавна е доказала, че езикът, който се говори в Северна Македония, е регионална норма на българския книжовен език. Нещо повече - в една голяма част от съвременните граници на България се използва именно този диалект. Във връзка с това смятам за крайно неуместно централни български медии да продължават да използват субтитри, когато предоставят новини, свързани със Северна Македония\", заяви депутатът. Той отбеляза, че в духа на Договора за приятелство и добросъседство между България и Северна Македония на официални двустранни срещи между представители на двете държави превод не се използва. Богданов призова Министерството на финансите да обърне по-сериозно внимание на бюджета на СЕМ за следващата година, тъй като има необходимост от повече средства. Павел Шопов от ОП отправи критики към някои предавания на БНТ. Според него се правели опити да се докаже, че Русия не ни е освободила. Според него друго предаване имало за цел да дискредитира българските свещенослужители. В доклада на СЕМ се посочва, че общият обем наблюдение на радио- и телевизионни програми за 2018 г. е в размер на 23 426 часа, от тях за телевизионни програми - 14 938 часа, а за радио - 8488 часа. На пазара на аудио-визуалните медийни услуги работят 112 регистрирани български доставчици, които създават 145 програми. В радиосектора има 60 доставчици на медийни услуги, които имат индивидуални лицензии за доставяне на 84 програми чрез наземно аналогово радиоразпръскване. Все още съществува и кабелно разпространение на радиопрограми, където 23 регистрирани доставчици на радиоуслуги създават 24 кабелни радиопрограми. От административнонаказателната дейност на СЕМ за 2018 г. е видно, че са издадени 42 наказателни постановления, от тях 38 са обжалвани и са образувани или предстои образуване на дела пред съответните съдилища, 4 не са обжалвани. Постановени са 48 съдебни решения.", "date": "2019.04.10", "title": "Парламентът прие отчета на СЕМ, регулаторът иска нов закон за медиите"}
{"url": "http://www.cross.bg/gryp-broydkasting-advans-1601434.html", "text": "/КРОСС/  „Адванс Медиа Груп\" и MTG финализираха продажбата на Нова Броудкастинг Груп. Акциите, представляващи 100% от капитала на дружеството, днес бяха прехвърлени на купувача.Официалното съобщение на \"Адванс Медиа Груп\":„Адванс Медиа Груп\" ЕАД финализира сделката с Modern Times Group (MTG) за „Нова Броудкастинг Груп\" АД, след като преди това сделката бе одобрена от Комисията за защита на конкуренцията (КЗК). Акциите, представляващи 100 % от капитала на дружеството днес бяха прехвърлени на купувача.За изпълнителни директори на „Нова Броудкастинг Груп\" АД са назначени досегашните прокуристи - Вяра Анкова - професионалист с голям опит в телевизионното управление, и Николай Андреев - дългогодишен финансов директор. Силва Зурлева остава съветник на Борда.Георги Домусчиев е новият председател на Съвета на директорите на „Нова Броудкастинг Груп\" АД. В Борда влизат още Тонка Генова - финансист и Николай Василчев - юрист.„Нова Броудкастинг Груп\" АД притежава най-голямата и водеща медийна група в България. В портфолиото й влизат 7 телевизионни канала. Компанията е най-големият участник на онлайн пазара в страната, достигайки до около 75% от хората, използващи интернет в България. В нея работят 650 човека.Георги Домусчиев, изпълнителен директор на „Адванс Медиа Груп\" ЕАД: „Нашето желание е да поддържаме досегашната политика на „Нова Броудкастинг Груп\" на свободна и обективна медия, с високо качество на телевизионното и дигитално съдържание, лоялна към зрителите и коректна към партньорите. Ще инвестираме в ускорена модернизация на телевизията, в човешкия капитал и в създаването на все повече български продукции. „Нова телевизия\" ще бъде българска телевизия, подкрепяща българските сериали, филми и развлекателни програми\"За „Адванс Медиа Груп\"„Адванс Медиа Груп\" ЕАД е дъщерна компания на инвестиционния холдинг „Адванс Пропъртис\" ООД , собственост на братята Кирил и Георги Домусчиеви. „Адванс Пропъртис\" ООД притежава 117 компании в 23 държави от 10 различни индустрии. В портфолиото на холдинга е мултинационалната фармацевтична група „Хювефарма\", с дългогодишен опит и традиции в разработката, производството и продажбите на продукти за ветеринарната и хуманната медицина. Инвестиционното дружество притежава и българската корабна компания със 126-годишна история „Параходство Български Морски Флот\" АД, както и пристанищния оператор „БМФ Порт Бургас\" ЕАД.Официалното съобщение на MTG:MTG приключи продажбата на своя дял от 95% в Нова Броудкастинг груп в България на Адванс Медиа Груп. Общата стойност на 100% от сделката е в размер на 185 млн. евро /приблизително 11,917 млн. шведски крони/. MTG ще използва приходите за по-нататъшно развитие на дигиталните глобални продукти на компанията чрез цялостни инвестиции и придобивания.NOVA e най-голямата търговска медийна компания на българския пазар и се състои от 7 телевизионни канала, както и от допълнителен дигитален бизнес, достигащи средно до 74% от българското население всеки месец. Приходите от продажби на Нова Броудкастинг Груп са в размер на 1, 154 млн. шведски крони, а оперативната печалба /EBIT/ е достигнала 223 млн. шведски крони през 2018 година. NOVA осигурява работа на 650 души.Йорген Мадсен Линдеман, президент и главен изпълнителен директор на MTG: „Удовлетворени сме, че завършихме продажбата на NOVA. Постъпленията ще бъдат използвани за ускоряване растежа ни в областта на електронните спортове и онлайн игри, включително чрез придобиване.\"Финансов консултант на MTG по сделката е Citigroup Global Markets. ", "date": "2019.04.10", "title": "Финализираха окончателно продажбата на Нова Броудкастинг Груп "}
{"url": "http://www.cross.bg/godini-lednikovite-periodi-1601416.html", "text": "/КРОСС/  Европейски консорциум от учени и изследователи ще се насочи към Антарктика през декември, за да започне процес на дълбочинно пробиване на леда в източната част на континента.Целта на групата е да измъкне замразено ядро от материал с дължина почти три километра.Учените се надяват, че това може да ги доведе до обяснение за причините и честотата на настъпване на ледниковите периоди на Земята в най-далечното минало.Въпреки, че на пръв поглед търсенето може да изглежда доста езотерично, изследователите твърдят, че то е свързано пряко с въпроса каква е вероятността светът да се затопли през предстоящите столетия.Д-р Катрин Ритц от Института по екологични науки в Гренобъл, Франция: Нещо се е случило преди около 900 000 години. Периодиката на ледените епохи се променя от всеки 40 000 години на всеки 100 000 години и не знаем защо.Според Риц проучването може да улесни калибрирането на модели от миналото, чрез които да се прогнозират промените в климата в бъдеще. ", "date": "2019.04.10", "title": " Европейска експедиция ще проучва ледниковите периоди "}
{"url": "http://www.cross.bg/dramatichen-ylman-teatur-plovdiv-1601414.html", "text": "/КРОСС/  Като естествено продължение на изключително успешните предпремиерни представления на спектакъла \"Променяне\" в София и след премиерите му в Пловдив, дойде и следващата стъпка -   поканата за представянето му пред публика в Скандинавия. Турнето ще се състои в седмицата около Денят на народните будители - 1 ноември и ще премине през Осло в Норвегия, Стокхолм в Швеция и Копенхаген и Орхус в Дания. Поканата не е случайна - постановката е драматизация по книгата \"Промяна\" на норвежката актрисата Лив Улман (изд. Колибри) и спектакълът, под патронажа на Нейно Превъзходиделство Луиз Бергхолм - консул на Швеция за България, е посветен едновременно на 80-годишния юбилей на Улман и на 100-годишнината от рождението на шведския режисьор Ингмар Бергман. С това турне Йоана Буковска-Давидова ще сподели с техните сънародници своето преклонение и вдъхновение от двете голeми величини в изкуството - Лив Улман и Ингмар Бергман. Актрисата ще представи пред чужденци и българи иновативния си моноспектакъл, част от програмата на „Пловдив - Европейска столица на културата 2019\", който е един от първите в Европа, предлагащ пресечна точка на най-новите технологии, киното, интерактивното сценично решение и традиционното въздействие на театралната реалност и изразност.Докато се готви да излезе извън пределите на страната, моноспектакълът \"Променяне\" ще продължи да се играе на сцената на Драматичен театър-Пловдив, където вече се състояха и премиерните представления през март, които се разпродадоха за по-малко от 24 часа, а публиката беше дълбоко впечатлена и развълнувана. За 1 и 15 април билетите също се изчерпаха рекордно бързо. Следващите дати в Драматичен театър-Пловдив са 7 и 8 май, в продажба от 10 април.А в София \"Променяне\" открива на 1 юни фестивала на моноспектаклите - \"СОФИЯ МОНО 2019\", който се провежда ежегодно на открито в парка на Военната Академия с подкрепата на Столична община и Дирекция \"Култура\".Билети за представленията в Пловдив са в продажба на касите на Драматичен театър-Пловдив, в Галерия 28 и онлайн на tickets.dtp.bgПроектът „Променяне\" е част от програмата на \"Пловдив - Европейска столица на културата 2019\". ", "date": "2019.04.10", "title": "Йоана Буковска-Давидова с турне в Скандинавия с моноспектакъла си “Променяне”"}
{"url": "http://www.cross.bg/magistrala-dvama-zaginali-1601402.html", "text": "/КРОСС/  Двама пътници са загинали при катастрофа на магистрала „Марица\" снощи.48-годишен турски гражданин е шофирал с несъобразена скорост по  мократа настилка от граничния пункт „Капитан Петко Войвода\" към София, загубил е контрол, ударил се в мантинелата, след което автомобилът се е обърнал в крайпътна нива.От удара на място е загинал возещият се в колата 41-годишен мъж от Турция. В свиленградската болница са откарани за лечение шофьорът и пътник на 39 години, който  по-късно е починал. ", "date": "2019.04.10", "title": "Двама загинали при катастрофа на магистрала „Марица“ "}
{"url": "http://www.cross.bg/dimitrov-grigor-nadal-1601405.html", "text": "/КРОСС/  Първата ракета на България Григор Димитров даде интервю за испанския вестник „АС\", в което говори за това кой турнир мечтае да спечели и какво мисли за Светата троица на тениса Роджър Федерер, Рафаел Надал и Новак Джокович.„Турнирът, който бих искал да спечеля през тази година, е Уимбълдън. Всеки финал в Големия шлем би било сбъдната мечта за мен\", призна стигналият до №3 в света Димитров, който триумфира на тревата в Лондон при юношите през 2008 година. Той изрази възхищението си към Федерер, Надал и Джокович. „Те са тенисисти, които имат мъдра програма и които продължават да работят за своята физическа форма. Напълно заслужават всичко, което са постигнали. Не е лесно да вършиш това толкова години\", каза още Григор.Димитров разказа и колко труден е процесът на възстановяване след мач. \"Мисля, че хората не познават много добре възстановителния процес, през който преминаваме. След всяка среща трябва да отделя поне два часа на възстановяването, за да запазя тялото си във форма и да имам възможност да изляза за следващия двубой. Добро хранене, ледена баня, процедури. Освен това имаме редица задължения след всеки двубой, срещи с медиите\", разказа той.29-ият в ранглистата хасковлия открива сезона на клей на Мастърс 1000 турнира в Монте Карло следващата седмица, където през 2018-а беше спрян на полуфиналите от Надал.. ", "date": "2019.04.10", "title": "Григор Димитров: Мечтая да спечеля Уимбълдън тази година "}
{"url": "http://www.cross.bg/izdirvane-obyaven-prichinil-1601406.html", "text": "/КРОСС/  Полицейски служители от Нови пазар установиха и задържаха 21-годишен криминално проявен мъж, обявен за международно издирване, съобщиха от пресцентъра на ОД на МВР - Шумен. Инициатор на издирването е Германия след издадена Европейската заповед за арест на К.З.Мъжът извършил няколко престъпления от деня, в който бил освободен от затвор в Нюрнберг - причинил телесна повреда, противозаконно отнел парфюм и в съучастие с друг причинил телесна повреда на трети лица.К.З. бил обявен за издирване на 2 април тази година. Седем дни по-късно бил установен на територията на село Каспичан. Задържан е за срок до 24 часа в РУ - Нови пазар. С постановление на прокурор от Окръжна прокуратура - Шумен е задържан за срок до 72 часа и предаден на служители на ОЗ \"Охрана\". ", "date": "2019.04.10", "title": "Задържаха мъж, обявен за международно издирване "}
{"url": "http://www.cross.bg/life-your-hranene-1601420.html", "text": "/КРОСС/  75% от проблемите с наднорменото тегло са емоционални. В това е категорична Таня Димитрова, която е персонален и групов инструктор от десет години. Практикува и преподава pole dance. Активно учи и работи в сферата на психологията, и емоционалното хранене.Тя е една от лекторите на единствения по рода си уъркшоп за промяна на живота, начина на мислене и пр.На 21 април 2019 година от 10 до 14 часа в зала 3 на хотел „Черно море\", Варна ще се проведе интерактивния уъркшоп FIT Your Life. По време на събитието модераторите ще покажат как хората могат да променят живота си, тялото си и начина си на мислене, за да се чувстват пълноценни и щастливи.Всеки човек в определен период от своя живот изпитва желание да трансформира, да промени начина си на мислене. В съвременния свят визията често обсебва възприятията ни. Но, според екипа на FIT Your Life, по-важно е да бъдеш в комфорт със себе си, да се чувстваш добре в тялото си, да се наслаждаваш на общуването с приятели и близки и да получаваш професионална удовлетвореност в работата си.Лектори са едни от най-изявените професионалисти. Васил Тепеделенев от 23 години работи в сферата на спорта и здравословния начин на живот, включително бойни изкуства, персонален фитнес тренинг и здравословно хранене. Неговата мисия е да въздейства върху мотивацията и трансформацията на хората. На FIT Your Life той ще предложи решения за справяне с липсата на движение - един от основните проблеми на съвременния човек. Участниците ще бъдат включени в активности, които преодоляват последиците от липсата на движение.Таня Димитрова е персонален и групов инструктор от десет години. Практикува и преподава pole dance. Активно учи и работи в сферата на психологията. Тя ще представи темата за емоционалното хранене, която засяга все по-голяма аудитория. Знаете ли, че 75% от проблемите с наднорменото тегло са емоционални? На FIT Your Life тя ще Ви покаже, как да разпознавате емоционалното хранене и как да му въздействате.Албена Славова е лайф коуч, ментор и тренер с дългогодишен опит. Автор на статии, трансформационни игри и техники за личностна промяна. На FIT Your Life ще разиграе интересни и полезни методи за тестване на мотивацията за промяна и начини за нейното ускоряване. ", "date": "2019.04.10", "title": "75% от проблемите на наднорменото тегло са емоционални"}
{"url": "http://www.cross.bg/lama-dalaii-po-dobre-1601419.html", "text": "/КРОСС/  Далай Лама беше хоспитализиран в индийската столица заради белодробна инфекция, но вече се чувства по-добре, заяви неговият говорител, цитиран от Асошиейтед прес.Осемдесет и тригодишният духовен лидер на Тибет е приет за лечение и вероятно ще прекара ден-два в болница, каза говорителят Тензин Таклха.Далай Лама пристигна от Дхармсала със самолет за медицински консултации в столицата Делхи и вчера бе хоспитализиран.  Според говорителя Далай Лама сега се чувства много по-добре, но е намалил пътуванията си през изминалата година, за да се грижи за здравето си.Далай Лама обикновено прекарва няколко месеца от годината в пътувания по света, за да проповядва будизъм и да привлече вниманието към борбата на тибетците за по-голяма свобода в Китай.\"Далечните пътувания са изморителни. Като цяло той е в доста добро здраве. Но взима предпазни мерки\", каза говорителят. Миналата седмица Далай Лама участва в конференция на преподаватели и студенти в Делхи. ", "date": "2019.04.10", "title": "Далай Лама е приет в болница "}
{"url": "http://www.cross.bg/razbita-e-grypa-za-lihvarstvo-v-dimitrovgrad-1601413.html", "text": "/КРОСС/  Това съобщиха от прокуратурата. Задържани са шестима души. Групата се е отличавала с изключителна бруталност - над длъжници са извършвани побои, а жени са принуждавани да проституират, за да връщат пари. Налагани са и непосилни лихви.", "date": "2019.04.10", "title": "Разбита е група за лихварство в Димитровград "}
{"url": "http://www.cross.bg/svetlini-chastitzi-bili-1601418.html", "text": "/КРОСС/  Туристи в слабо населената шведска част на Лапландия, са заснели изображения на странни светлини в арктическите небе. Нетипични ярки петна са били забелязани и над град Абиско, Швеция, съобщава \"Форбс\".\"За първи път забелязах светлините на нашата Aurora Web Cam, която непрекъснато следи нощното небе над Абиско в Швеция. Не можех да повярвам на очите си. Беше като от друг свят\", заявява Чад Блакли, фотограф експерт по Северното сияние и основател на Lights Over Lapland.\"Първоначално си помислих, че ни атакуват извънземни. Нямах никакво обяснение за странните светлини\", споделя фотограф от Норвегия, който също видял и заснел явлението.Странните светлини обаче не са дело на извънземни. Причината се крие в експеримент на НАСА, извършен от космическия център Андоя в Норвегия.\"Изстреляни бяха две ракети по проекта AZURE, който изучава магнитосферата на нашата планета. На височина от 320 километра ракетите са изпуснали специален газ, който ни помага да проучим какво се случва \"вътре\" в северното сияние\", заявяват от пресцентъра на норвежкия космодрум.Светлините във въздуха са се образували от бариево-стронциевите и алуминиеви микро частици, които са се намирали в изпуснатия от ракетите газ. Тези смеси се йонизират, когато са изложени на светлина, създавайки ярки цветните облаци. Именно те позволяват на изследователите да проследят потока от неутрални и заредени частици.Учените отбелязват, че подобни изследвания са много полезни за разбирането и проследяването на промените в земната магнитосфера. Именно тя предпазва планетата ни от заредените слънчеви частици, които биха били много опасни за живота на планетата.Космическият център в Андоя отваря врати през 1962 година като се използва предимно с военни цели от САЩ и НАТО. През 80-те години е установено, че там са базирани шпионските американски самолети SR-71 Blackbird.През 1995 година изстреляна от космодрума научна ракета предизвиква паника в Русия, след като радарите на страната я откриват, а военните предполагат старт на възможна изненадваща ядрена атака срещу страната. На президентът по това време Борис Елцин била дадена опцията за извършване на ответен удар, но междувременно постъпила информация за траекторията на ракетата, която показвала, че тя не представлява заплаха за страната.Центърът в Андоя обаче е и важна локация са стартирането на множество мисии на НАСА и ЕСА. От 1962 година до сега от базата са били изстреляни над 1200 ракети.\n\t\t\t\t\t\n\t\t\t\t\t", "date": "2019.04.10", "title": "Експеримент на НАСА озари със странни светлини небето над Норвегия (видео)"}
{"url": "http://www.cross.bg/more-raboti-kokain-1601407.html", "text": "/КРОСС/  170 килограма кокаин с високо качество са задържани в Черно море при съвместна операция на министерствата на вътрешните работи на България и на Румъния, обяви премиерът Бойко Борисов.Вътрешният министър Младен Маринов допълни, че по операцията се работи от 5 април. Открити са 6 пакета кокаин в морето, увити в непромокаеми опаковки, схемата е била за предаване в открито море.Младен Маринов, министър на вътрешните работи: Засилихме наблюдението в района на Шабла, в акваторията на Черно море. Вследствие на това открихме шест пратки от кокаина, който беше увит в непромокаема материя, сложен в спасителна жилетка така, че да се държи над водата. Колегите от Граничния патрул ги откриха в близост до брега. Най-вероятно става въпрос за схема за предаване в открито море.В рамките на днешния ден отговорните институции ще бъдат във Варна, където ще дадат повече информация за заловените количества наркотик.  ", "date": "2019.04.10", "title": " 170 кг кокаин изплуваха в Черно море край Шабла "}
{"url": "http://www.cross.bg/stolichna-obshtina-innoenergy-1601408.html", "text": "/КРОСС/  Клийнтех България, InnoEnergy и Столична община ще подпишат тристранно споразумение за сътрудничество на 11-и април в София. Трите страни ще обединят усилия за стимулиране на предприемачеството и иновациите в сфери като умни градове, енергии и повишаване качеството на атмосферния въздух в столицата. Една от основните цели на споразумението е създаване на условия за устойчиво икономическо развитие на София с фокус върху опазването на околната среда.Кметът на Столична община г-жа Йорданка Фандъкова сподели: \"Това партньорство ще помогне в София да има по-благоприятна среда за разработването на иновации за чиста енергия. Ние искаме да окуражим предприемачите, разработващи следващо поколение услуги и продукти, които ще имат основна роля в преминаването на световната икономика на следващ нискоемисионен етап. По този начин и местната екосистема за стартиращи компании ще има още по-активна роля в развитието на София като устойчив и зелен град.\"  Клийнтех България e официален партньор на европейката организация EIT InnoEnergy - най-голямото публично частно партньорство ЕС в сферата на устойчивите енергии. От 2015 г. насам Клийнтех България, в партньорство с InnoEnergy, предоставя подкрепа и инвестиции за развитие на иновативни продукти и услуги, стимулира повишаването на професионалните квалификации и подпомага устойчивото развитие на градове и региони. Сключването на партньорство със Столична община е логично продължение на усилията, насочени в тази посока. Марияна Хамънова, изпълнителен директор на Клийнтех България сподели за сътрудничеството: „Работим активно със Столична община от години и вече можем да се похвалим с редица успехи и доказани резултати. Подписването на този меморандум е логична стъпка в посока поставяне на стабилни основи за дългосрочно сътрудничество, което не е само на хартия, а се случва на практика. Още на 12-и април в рамките на международната конференция SOFAIR 2019, организирана от Столична Община, ще представим 8 стартиращи фирми в сферата на устойчивите енергии и ще изберем българския финалист в международния конкурс Power Up, който да представи страната ни на 21 и 22 май в Краков, Полша. От миналата година съдействаме активно за подготовката на кандидатурата на Столична Община за Европейска зелена столица през октомври 2019г. Предстои да направим подробен анализ за състоянието и развитието на еко иновациите на територията на Столицата и да планираме мерки за засилване тяхната реализация в градска среда.\"Марчин Левенстайн от EIT InnoEnergy добави: \"София успява изключително добре да подобри качеството на живот и устойчивостта си. В InnoEnergy виждаме тази трансформация като вълнуваща възможност за общо развитие на европейските иновации в областта на енергетиката.  Това позволява да адресираме основни проблеми на градовете - замърсяването на въздуха, енергийната ефективност, публичния транспорт, отоплението. Вярваме, че заедно ще допринесем за развитието на София като Зелена европейска столица, като подписването на меморандума е само първа стъпка от този процес\".Официалното подписване на меморандума ще се проведе на 11-и април от 15 часа в официалното фоайе в сградата на Столична община. Българският финал на състезанието PowerUp! Ще се проведе на 12-и април от 16 часа по време на SOFAIR 2019 - конференцията на Столична община за качество на въздуха.", "date": "2019.04.10", "title": "Столична община подписва споразумение за сътрудничество в областта на иновациите с Клийнтех България и InnoEnergy "}
{"url": "http://www.cross.bg/simeonov-dobrev-gerb-1601417.html", "text": "/КРОСС/  Когато масово принуждаваш членове от ръководството на твоята партия за оставки, неизбежно изниква въпросът и за твоята. Това каза лидерът на НФСБ Валери Симеонов за оставката на депутата от ГЕРБ Делян Добрев и другите оставки в правителството след скандала с новите апартаменти на властта. Той обаче уточни, че не иска оставката на Борисов.Според Симеонов това означава, че тази партия няма право да управлява и да участва в управлението на държавата. \"Няколко оставки - да, но хора, които без всякакви причини са принуждавани да си подават оставка, че техните роднини имали някакви имоти, това е болшевизъм\", каза Симеонов. Той смята, че това е връщане на времената в първите дни след 9 септември, когато хората са разстрелвани на улицата в слепоочието само защото са имотни.\"Фокусът се насочва последователно върху отделни хора и се стига до това обезкръвяване на това Народно събрание и няма как да отречем, че за това има заслуга и министър-председателят\", каза още лидерът на НФСБ. Според него Борисов има основна заслуга за процеса на обезкръвяване, \"защото приема оставки на килограм и демонстрира, че не му пука за капацитета на парламента и изпълнителната власт. Симеонов сравни процесите в държавата с времето на Великата културна революция на Мао Дзедун, когато се е разчиствал политическият елит точно с такива мерки и такива клеветнически кампании. \"Ако някой от вас знае въобще за какво говоря. Надали сте чували за Великата китайска културна революция\", каза Симеонов на журналистите в парламента.\"Или някой си въобразява, че кадърните кадри в България са неизчерпаем източник и непрекъснато се генерират от някъде. Делян Добрев е кадърен, отговорен човек. Изключителен специалист\", допълни още Симеонов. Той и неговите депутати от НФСБ са гласували \"против\". Симеонов смята, че по-скоро на Делян Добрев му е писнало, защото всеки си има предел на търпението. \"Всеки освен помиярите има предел на търпение. Много хора визирам\", заяви още Симеонов. Симеонов добави, че за следващото Народно събрание няма да се кандидатира никой, който има апартамент или, не дай си Боже, да има фирма. \"За народни представители трябва да се кандидатират само малоимотни хора. Хора, които нямат собственост, които спят под мостовете на Перловска река и които са клошари. Те ще бъдат с предимство. Само такива хора имат право да бъдат в политиката. С други думи, свидетели сме на едно опростачване в политиката, заключи Симеонов.Парламентът освободи депутата от ГЕРБ Делян Добрев, който вчера обяви, че подава оставката си. 96 от 106 гласували депутати бяха \"за\" оставката въпреки пламенната реч, която държа в защита на Добрев депутатът Георги Марков.Оставката на Добрев беше третата за ГЕРБ вчера. Първо заместник областният управител на област София Томи Николов подаде оставка пред министър-председателя Бойко Борисов заради медийни публикации.След това от партийния пресцентър съобщиха, че кметът на Созопол Панайот Рейзи подава оставка като кмет и като член на ГЕРБ. Малко по-късно Рейзи опроверга информацията пред БНР и уточни, че напуска само партийните структури и няма намерение да подава оставка като кмет. В понеделник Рейзи и главният счетоводител на общината Златка Мусева бяха отстранени от длъжност от Специализирания наказателен съд.Първа подаде оставка министърът на правосъдието Цецка Цачева, а след нея това направиха заместник-министрите на енергетиката Красимир Първанов и на спорта Ваня Колева. Най-голямата жертва за ГЕРБ от скандала беше оставката на председателя на парламентарната група на ГЕРБ Цветан Цветанов след публикация за новия му апартамент в столичния квартал \"Изток\", купен от \"Артекс\" на по-ниски от пазарните цени.Председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев отказваше да отговаря на въпроси за несъответствия при обявени от него жилищни придобивки и записано в документи за сделките и излезе в отпуск. Зам. главният прокурор и директор на Националната следствена служба Борислав Сарафов също е проверяван, но не е в отпуск. На данъчната администрация в София е възложена ревизия на сина на Сарафов, за да се установи има ли съответствие между получените доходи и имущественото състояние. Според публикация в сайта \"Биволъ\" синът на шефа на Националната следствена служба Борислав Сарафов, който е роден през 1997 г., има апартамент, ателие и гараж на обща стойност 540 хил. лв. Те са придобити през 2018 и 2019 г.Върховната касационна прокуратура и антикорупционната комисия започнаха и проверка как министърът на туризма Николина Ангелкова и депутатът от БСП Валери Жаблянов са придобили имотите си в София. ", "date": "2019.04.10", "title": "Валери Симеонов: Когато принуждаваш ръководството за оставки, изниква въпросът и за твоята"}
{"url": "http://www.cross.bg/final-kralya-zhivo-1601410.html", "text": "/КРОСС/   Мащабната продукция Lord of The Rings In Concert отново ще завземе Арена Армеец. Последната и най-зрелищна част от сагата - „Завръщането на краля\", идва в София на 16 ноември 2019 г. по покана на Keen Acts. Само в една вечер всички почитатели на фантастичния Дж. Р. Р. Толкин ще могат да се насладят на най-епичните битки за последен път на голям екран, при това представени в перфектна симбиоза с оригиналния, внушителен саундтрак, изпълнен на живо от над 250 души хор и оркестър. Вълнуващата трилогия ще има своя заслужен грандиозен финал, след като феновете у нас се присъединиха към милионите зрители от няколко континента, имащи шанса да съпреживеят началото на приключенията в Средната земя на гигантски екран с музика на живо. „Властелинът на пръстените: Завръщането на краля\" е сред няколкото абсолютни шампиони в цялата история на киното. Филмът печели 11 награди „Оскар\", включително за „Най-добър филм\", „Най-добър режисьор\" и „Най-добри визуални ефекти\". Третата и последната част от сагата неслучайно печели определението „един от най-великите филми на нашата ера\", след като слага запомнящ се, грандиозен финал на история, ненадмината досега.За успеха и силното въздействие на продукцията несъмнено допринася и саундтракът, дело на знаменития филмов композитор Хауърд Шор. Неговата музикална интерпретация върху света на Толкин продължава да очарова поколения фенове, като същевременно е награждавана три пъти от Академията, получава четири награди Грами, два Златни глобуса, както и множество отличия от фестивали и критици.На 16 ноември, в Арена Армеец, верните почитатели на „Властелинът\" отново ще изживеят епичната кулминация на трилогията - Битката на Пеленорските поля, най-голямото сражение във Войната за пръстена и най-грандиозния сблъсък за цялата Трета епоха. „Властелинът на пръстените: Завръщането на краля\" ще се излъчи за последен път у нас на голям екран, в уникалния формат „филм с музика на живо\", обединяващ две магични преживявания в един истински пир за сетивата. Прожекцията на легендарната трета част в подобен мащаб и HD качество, заедно с изпълнението на оригиналната музика от над 250 музиканти и хор, обещават незабравим и зрелищен финал на една от най-великите фантастични истории, създавани някога. Самият Питър Джаксън споделя: „Това е най-близкият възможен досег на зрителя с филма - най-зрелищното и интимно преживяване за феновете на Властелина.\"Билетите за LORD OF THE RINGS: THE RETURN OF THE KING IN CONCERT на 16 ноември в Арена Армеец са на цени от 70 до 120 лв. и влизат в продажба от 10 април 2019 г.  ", "date": "2019.04.10", "title": "Поразителният спектакъл LORD OF THE RINGS IN CONCERT се завръща за най-епичния финал"}
{"url": "http://www.cross.bg/mitropoliya-pleven-dolna-1601444.html", "text": "/КРОСС/  На 12 април 2019 г. Военновъздушната учебна база „Георги Бенковски\" ще бъде домакин на открит летателен ден по повод 40-ата годишнина от полета на първия български космонавт Георги Иванов и Международния ден на авиацията и космонавтиката. Той ще започне в 10:30 ч. с тържествена церемония. В 11.00 ч. е началото на летателната програма със самолети „Pilatus\" - 9М и L-39 „Albatros\".От 11.00 ч. до 13.00 ч. ще се проведе статичен показ на авиационна, самолетообслужваща и специална техника. Гостите ще имат възможност да разгледат и да се запознаят с летателните характеристики на самолети L-29, „Pilatus\" - 9М и тренировъчния самолет L-39 „Albatros\". Ще бъдат представени специализирани средства за противовъздушна отбрана - транспортно-зарядна машина, теглови макети на ракети и верижна машина. Ще могат да разгледат противопожарния автомобил „Мерцедес АКТРОС\" и неговото специално оборудване. Ще бъдат представени и различни видове леко стрелково оръжие, височинно оборудване и летателни костюми.На празника ще гостуват учениците от 9-ти и 10-ти клас на СУ „Евлоги Георгиев\" - гр. Тръстеник, СУ „Христо Смирненски\" - гр. Гулянци и СУ „Асен Златаров\" - с. Гиген, област Плевен, в които се води учебна програма от Военните окръжия с участието на военнослужещи от авиобазата. Многобройни са групите от детски градини и училища от градовете Плевен, Ловеч, Долна Митрополия и Тетевен, заявили желание да гостуват на военните пилоти. Последователи на професията на военния пилот вече не липсват. В СУ „Христо Смирненски\" гр. Плевен отскоро е сформиран клуб „Млад астроном\". Неговите членове от петите класове с нетърпение очакват 12 април, за да посетят летище Долна Митрополия и да се докоснат до авиацията.Вратите за посетители ще бъдат отворени от 10.00 ч. до 13.00 ч. Пропускателният режим ще се осъществява през контролно-пропускателния пункт от източната страна на летище Долна Митрополия (преди кръстовището в посока Плевен - Гулянци). ", "date": "2019.04.10", "title": " Открит летателен ден на летище Долна Митрополия"}
{"url": "http://www.cross.bg/hyhla-kushta-selo-1601411.html", "text": "/КРОСС/  Огън изпепели една къща, един дом. Но не просто обикновен дом, а „сърцето и душата\" на едно крайгранично родопско село. Преди дни изгоря Веселата къща в ивайловградкото селце Хухла. Домът на Илия и Златка  Христови, домът на семейството, превърнало се в стожер на живота в този забравен и от Бога край, домът, в който всеки бе наистина „добре дошъл\". Това са  необикновени селяни, от които  няма  да чуете хленч и оплакване и, които не трябва да подканяте да свършат обществена  работа. Те, двамата, на доброволни  начала снабдяват всички останали баби и дядовци с най-необходимото им от Ивайловград.Тези хора са основния стълб, основния дух, който държи това българско село в Източните Родопи не само да не рухне, като много други села, но и в най-тежкото ни безвремие да устоява своите традиции и напук на всичко да се развива. Те са истински българи с огромни открити сърца, те са достойни носители на статуетката „Почетен селянин\" от културния фест „Мистериите на Хухла\".Те създадоха и изпълняват навсякъде химна на Хухла. С акордеона, който Илия с риск за живота си успя да спаси от пламъците. Спаси и тетрадка, в която 30 години е записвал любимите си песни. Песните, които в дует със Златка, пее денем и нощем по клубове и събори и които звучат най-много у тях, на софрата, с канени и неканени гости.И те като  поета  Ивайло Балабанов вярват, че България започва от  Хухла, а не от Дондуков 2. Нека им докажем, че България започва от всеки от нас, като им помогнем да съградят отново Веселата къща, духът на едно българско село, оцеляващо вечно в дън горите тилилейски. Сметката е: UBBS BGSF/  BG40UBBS80021089768930 на Златка Делчева Христова. Ако помагате от юридическо лице, направете го с протокол за дарение, за да получите и данъчно облекчение. ", "date": "2019.04.10", "title": "Огън изпепели Веселата къща в родопското село Хухла"}
{"url": "http://www.cross.bg/yredi-posetitelite-home-1601409.html", "text": "/КРОСС/  LG Electronics (LG)  представи своята концепция LG Home на Innofest Europe в Мадрид, Испания. В Европейската фаза от представянето си и за първи път в региона, LG презентира богатото си портфолио от уреди, пестящи жилищно пространство в полза на най-важните си търговци на дребно, бизнес партньори и медии.Тази година LG демонстрира истинската стойност на своите премиум услуги, показвайки тяхната интелигентност и взаимосвързаност в реални ситуации, където те могат да бъдат използвани. Компанията разполага с просторен дом в квартал Ла Моралея, където посетителите ще имат възможността да видят в действие редица от най-съвременните домакински уреди. Чрез преместването на линията продукти от изложбеното пространство в естествената  ѝ среда,  LG предоставя на посетителите едно красиво изживяване, като едновременно подчертава всички функции и екстри, които карат компанията да се издига като иноватор в модерния начин на живот.В центъра на първокласното обслужване на компанията, са водещите уреди от колекциите LG SIGNATURE и LG Objet, както и LG ThinQ. Те са в основата на   интегрираните решения за жилищно пространство. Разделени на три етажа, LG Home ще бъде обзаведен с последните модели от водещите гами уреди, като ще има и редица сценарии от реалния живот, показвайки как могат да бъдат използвани те.Влизайки в дома и движейки се през всекидневната, пералното помещение и кухнята, посетителите ще видят как фокусът на LG върху финия и елегантен дизайн, позволява на продуктите да са в абсолютна хармония с интериора и архитектурата на всяко място. Усъвършенствани и проектирани с висококачествени материали, уредите на LG предлагат незабавен ъпгрейд в стила, в който ще се влюбят потребителите с усет към дизайна. Вторият етаж на дома допълнително подчертава вниманието на LG към естетиката с уреди от колекцията LG SIGNATURE и LG Objet, които с лекота свързват функционалността с лукса, следвайки идеята си да осигурят по-висок стандарт на живот. Изложбената зала на сутерена е фокусирана върху усъвършенстваната технология с изкуствен интелект на LG с функционалността на LG ТhinQ, която улеснява безпроблемното, напълно интегрирано и персонализирано потребителско изживяване.Другите устройства от следващо поколение също бяха показани на потребителите. Сред тях са смартфоните LG V50ThinQ 5G и LG G8ThinQ, които наскоро бяха представени на Световния Мобилен Конгрес в Барселона, уникалната домашна пивоварна  LG HomeBrew, както и иновативните LG 8K OLED телевизори.Innofest Европа 2019  посети и стадион Уанда Метрополирано, за да се наслади на мач от Ла Ла лига, който ще се проведе там. Стадионът е познат като домът на световно известният футболен клуб Атлетико Мадрид и покрива над 88 000 кв.м. Това ще бъде значимо преживяване за гостите, тъй като стадионът подчертава превъзходството на LG в иновативните решения за цифрово осветление с 360 LED лентата, която е първата такава в Испания и  уникална в Европа. С повече от 1,000 продукта на LG, вариращи от телевизори с OLED и LED означения, инсталирани по територията на целия стадион, посетителите ще могат да уловят всички вълнуващи моменти по време на мача.\"LG винаги е бил воден от желанието да направи живота на хората по-добър и това ясно може да се види от решенията в полза на потребителите, които представихме тук в Мадрид\" отбеляза Мартин Росати, изпълнителен директор на MediaMarkt Retail Group в Полша.\"Европа е силно конкурентен пазар за домашни уреди, но ние вярваме, че иновацията и стила в продуктите ни ще удовлетворят нуждите на дори най-претенциозните потребители.\", отбеляза Брайън На, изпълнителен директор на LG за Европа. \"LG Home демонстрира нашето лидерство в осигуряването на бъдещите домове с персонализирани и безпроблемни решения, както и нашата решимост към иновацията за по-добър живот.\" ", "date": "2019.04.10", "title": "LG представя предимствата на LG Home на Innofest Europe 2019 "}
{"url": "http://www.cross.bg/avramova-razvitie-kyustendil-1601395.html", "text": "/КРОСС/  Министърът на регионалното развитие и благоустройството Петя Аврамова ще участва днес в дискусията „Европа в нашия дом\" на тема регионално развитие в град Кюстендил. Форумът ще се проведе в конферентната зала на парк-хотел „Кюстендил\" от 16.00 часа.", "date": "2019.04.10", "title": "Министър Аврамова ще посети Кюстендил"}
{"url": "http://www.cross.bg/tzacheva-dobreva-ralitza-1601393.html", "text": "/КРОСС/  Ралица Добрева влиза на мястото на Цецка Цачева като депутат от ПГ на ГЕРБ. Това става с решение на ЦИК, оповестено от председателя на НС Цвета Караянчева, съобщи БТА. Цачева е декларирала в ЦИК, че се отказва от депутатското място. Илияна Радева заменя избрания за министър на правосъдието Данаил Кирилов.Новите народни представители - Добрева и Радева положиха клетва и заеха местата си на депутатските банки. ", "date": "2019.04.10", "title": " Ралица Добрева влиза в НС на мястото на Цецка Цачева"}
{"url": "http://www.cross.bg/netanyahy-pecheli-partiya-1601398.html", "text": "/КРОСС/   Формацията на министър-председателя Бенямин Нетаняху спечели израелските парламентарни избори, осигурявайки му рекорден пети мандат на поста, съобщи местна телевизия, цитирана от Ройтерс.При 96 процента преброени гласове, дясната партия \"Ликуд\" на Нетаняху печели 37 места в Кнесета, а центристкият блок на съперника му, бившия генерал Бени Ганц, печели 36.Въпреки че нито една партия не получава мнозинство в 120-местния Кнесет, резултатите, публикувани осем часа след края на вчерашния изборен ден, поставят Нетаняху в силна позиция да състави коалиционно правителство с десни фракции.Източник: БТА", "date": "2019.04.10", "title": "Партията на Нетаняху печели изборите в Израел "}
{"url": "http://www.cross.bg/groovy-razlichni-office-1601394.html", "text": "/КРОСС/  Предаването, по което екипът на Фондация SEED работи през последните няколко месеца, вече е факт и неговото име е Groovy Office. Това е YouTube предаване за алтернативна музика и съвременни професии, които вдъхновяват.Неговата премиера ще се излъчи на 27-ми април в Hub-a - Coworking and Event Space, гр. Самоков в 20:00 ч., където се провеждат и записите.Артистите, включили се до този момент са DAYO, Dead Man's Hat и в деня на премиерата ще бъдат заснети и Оратница. Groovy Office позволява аудиторията да чува различни добре зчуващи парчета в специално обработени аранжименти.Целите на предаването са да информира и ориентира в професионален план младежи и тийнейджъри; да мотивира; да покаже различни варианти за образование и реализация; да даде на младежите увереност и самочувствие, че могат да се развиват чрез успешните и положителни примери. ", "date": "2019.04.10", "title": "Стартира ново YouTube предаване “Groovy Office“"}
{"url": "http://www.cross.bg/sestri-otpysna-taka-1601403.html", "text": "/КРОСС/  50 милиона лева отпусна правителството за увеличение на заплатите на медицинските сестри и специалистите по здравни грижи. Парите ще отидат в бюджета на Министерството на здравеопазването за да се достигне минималната начална заплата записана в Колективния трудов договор от 950 лева.Министър Кирил Ананиев обясни, че ще има и нова методика за разпределение на средствата за персонал - така, както е обещано на съсловието при последните разговори и след продължаващите протести:\"Ще направя методиката за да бъде справедлива, но на базата на определени принципи за разпределение на разходите за персонал\".Премиерът Борисов поиска контрол, но така че парите да стигнат до специалистите:\"Да не стане така, както имаше сигнали, в някои болници докторите да си ги раздадат за ДМС-та и да не стигнат до сестрите. Това, което поехме като ангажимент - на фиша, това да е минималната цена. И особено за тези болници, които са трудно достъпни. Не могат по клинични пътеки да наберат достатъчно клиенти, там, където болниците са натоварени, просто за да можем да запазим тези работни места на медицински сестри и др..\"Правителството отпусна средствата след като изслуша доклада на финансовия министър Горанов. От него е ясно, че икономиката продължава да расте. Износът и производствата също са с положителни тенденции, което се отразява добре и на бюджета:\"Наблюдаваме устойчиво изпълнение на приходите и добри номинални растежи\". ", "date": "2019.04.10", "title": "Кабинетът отпусна 50 милиона за заплати на медицинските сестри "}
{"url": "http://www.cross.bg/livan-rymen-radev-1601400.html", "text": "/КРОСС/  Представителите на българската общност в Ливан и ливанските граждани, завършили образованието си в България, доказват, че няма граници и разстояния за приятелствата. Те са най-ценната връзка между двата ни народа. Това заяви президентът Румен Радев на среща в Бейрут с представители на българската общност в Ливан, в която участваха и членове на Асоциацията на ливанските специалисти, завършили висше образование в България.В арабската държава живеят близо 400 наши сънародници, повечето от които са представители на смесени българо-ливански семейства. Над 1000 са ливанските граждани, получили висше образование у нас основно в инженерни и медицински специалности, които през 1988 г. основават своя асоциация.Президентът изтъкна, че е удоволствие да види на едно място толкова щастливи семейства и допълни, че най-хубавият израз на приятелството между двата народа са децата им. „Наш дълг е да работим така, че тези наши деца да се чувстват еднакво граждани и на Ливан, и на България, да знаят арабски, да са достойни граждани на Ливан, но да учат и да знаят български език\", посочи Румен Радев. Президентът открои приноса на българската общност и на посолството за създаването на лицензирано неделно училище за българските деца в Бейрут.Ливанците в България са символ на талант, трудолюбие и успех, заяви още Румен Радев, като посочи, че завършилите у нас ливански граждани се ползват с дълбоко уважение в българското общество. Президентът изрази надежда за по-задълбочени бизнес контакти между двете страни, интензивен обмен на студентски програми, туристи и на културни събития.Участници в срещата поставиха въпроси за възможностите за създаване на културен център и за улесняване на визовия режим за ливански студенти и представители на смесени семейства. Беше повдигнат въпросът и за юридически консултации за сънародниците ни в Ливан, които нямат яснота за промените в законодателството ни. Държавният глава отбеляза, че действително у нас законите се менят много бързо и сме „шампиони\" в това отношение, но се ангажира институциите в България да предприемат необходимите действия за изграждането на още по-тесни връзки между двата народа.Постигането на по-добра транспортна и икономическа свързаност между България и Ливан и задълбочаването на духовните, културни и образователни връзки между двете държави бяха сред темите на срещата на президента Румен Радев и с министър-председателя на Ливанската република Саад Харири.В Бейрут държавният глава Румен Радев поднесе венец пред Мемориала на мъчениците, където ливанската общественост почита своите герои от борбите за независимост", "date": "2019.04.10", "title": "Румен Радев: Българската общност в Ливан доказва, че за приятелствата няма граници и разстояния"}
{"url": "http://www.cross.bg/proverki-zastrahovatelnite-filipova-1601401.html", "text": "/КРОСС/  Депутатите избраха заместник-председатели на Комисията за финансов надзор.  Мария Филипова поема управление „Надзор на инвестиционната дейност\", а Илиана Христова ще отговаря за „Застрахователен надзор\".Те са предложени на Народното събрание от наскоро избрания председател на Комисията Бойко Атанасов. В концепцията си Мария Филипова предлага създаване на единен електронен портал.„Финалният етап трябва да е намаляване на административната тежест. Ефект ще има и на ниво прозрачност и по-стриктна регулация на поднадзорните лица.\"Илиана Христова залага на проверки на място на застрахователите:„Акцент поставям върху извършване на проверки на застрахователните посредници и пълни проверки на застрахователните брокери. Засилване на административно-наказателната дейност по постъпили сигнали от ползватели на застрахователни услуги.\" ", "date": "2019.04.10", "title": "Парламентът избра двама зам.-председатели на КФН "}
{"url": "http://www.cross.bg/dobrev-glasyvaha-ostavkata-1601383.html", "text": "/КРОСС/  Гласуваха оставката на Делян Добрев с 96 гласа „за\", 7 „\"против\" и 3-ма „въздържали се\". Оставката на Добрев, като народен представител, дойде след взето от него решение. Причините са имотни сделки на роднини на Добрев. Във вторник в официално прессъобщение той самият направи коментар. „Чашата на търпението ми преля. Не искам повече името ми и това на ГЕРБ да бъдат петнени\", каза Добрев.", "date": "2019.04.10", "title": " Гласуваха оставката на Делян Добрев"}
{"url": "http://www.cross.bg/tirana-politziyata-samoleta-1601384.html", "text": "/КРОСС/  Албанската полиция задържа 4-ма души и разпита 40 други късно във вторник, след като крадци задигнаха милиони евро от самолет на Австрийските авиолинии, като при обира бе убит един от тях, предаде АФП. Въоръжени мъже проникнаха по-рано през деня на летището на Тирана и откраднали парите, които трябвало да бъдат транспортирани до банка във Виена, съобщи полицията.Чужди банки, опериращи в Албания, изпращат валутата във Виена, тъй като албанската централна банка не приема такива депозити. Единият от въоръжените крадци бе убит при престрелка с полицията. Обирджиите проникнали на международното летище „Майка Тереза\" през вход, използван от противопожарната служба.Полицията съобщи, че трима души с маски и във военни униформи заплашили с оръжие служители, качващи багажа на самолета, преди да се доберат до пратката и да избягат с парите. Полицията погнала крадците, като при преследването и престрелката един от тях бил убит. Според местни медии у мъртвия мъж имало оръжие, граната и пълнители.Елитни полицейски части, подпомагани от хеликоптер, продължили да преследват още най-малко трима от неговите съучастници. Полицията потвърди, че са откраднати пари, но не уточни сумата. Първоначални сведения сочеха, че са били задигнати 2,5 млн. евро, но според местни медии сумата може да е била 5 пъти по-голяма.Крадци извършиха най-малко два подобни обира на летището на Тирана в последните 3 години, посочва АФП. Говорителка на Австрийските авиолинии заяви, че обирът станал докато пратката с пари се товарела на самолета. По това време качването в самолета започвало, но по думите ѝ екипажът и пътниците не са били изложени на опасност. Полетът бил забавен с 3 часа. А като предпазна мярка авиокомпанията повече няма да превозва пари от Тирана до Виена. ", "date": "2019.04.10", "title": " Задигнаха милиони евро при обир на летището на Тирана "}
{"url": "http://www.cross.bg/mangurov-vaksinite-strani-1601385.html", "text": "/КРОСС/  Страховете на хората, че ваксините може да отключат аутизъм или да доведат до алергии, или да претоварят имунната система на децата, смятам, че е доказано, че такива неща не се случват. Това каза в сутрешния блок на БТВ „Тази сутрин\" доц. Д-р Атанас Мангъров, специалист по инфекциозни болести. В изследването на „Тренд\" обаче има две страни - едната е видима, другата е невидима. Видимата страна е това, което се казва, че има 1 милион души в страната, които не вярват във ваксините, страхуват се, че може да ги повредят. Само че тези хора не са самостоятелни, всеки от тях има съпруг или съпруга, едно, две или три деца. Когато в едно семейство има майка или татко, които са с тези страхове, може да сте сигурни, че тези страхове се споделят и от всички останали в семейството. Тоест този 1 милион трябва да бъде умножен поне по две или дори по три, допълни доц. Мангъров. Иначе това, което се случва в нашата страна, общо взето, което е установено всъщност преди две години от едно проучване на ЕК, което установи приблизително същите цифри за повечето европейски страни. Според данните от него не сме нито в началото, нито най-накрая на опашката, но по-скоро сме към края, каза още специалистът по инфекциозни болести. Според това европейско проучване обаче беше казано и че нагласите на лекарите в съответните страни са приблизително същите като тези на цялото население, допълни доц. Мангъров.", "date": "2019.04.10", "title": "Доц. Мангъров: Страховете, че ваксините предизвикват аутизъм, са несъстоятелни"}
{"url": "http://www.cross.bg/sozopol-reiizi-momenta-1601386.html", "text": "/КРОСС/  Много добре знаете, че в момента има образувано следствие срещу мен. Съответно прецених, че е по-добре да си подам оставката от партия ГЕРБ и от структурата в Созопол, на която съм председател. Няма смисъл партията да отговаря за моите проблеми. Това каза в сутрешния блок на БТВ „Тази сутрин\" кметът на Созопол Панайот Рейзи. Няма за какво обаче да се отказвам от кметското място - на този етап съм отстранен. В момента съм пуснал жалба, живот и здраве на 16-ти ще има второ дело, каза още кметът на Созопол. Няма никакъв разнобой между мен и партия ГЕРБ, добави Рейзи.Не мисля, че въобще в случая става за някакъв огън - няма абсолютно никакво сътресение. Знаете, повдигнато е обвинение, в момента разследващите органи ще си свършат работата, ще проверят дали е така или не е така. Това коментира Светлана Лулева, общински съветник в Созопол от ГЕРБ. Факт е, че в момента временно кметът е отстранен от поста си, добави тя. Кметското място не го е напуснал Панайот Рейзи и няма да го напусне. В момента е заявил желанието си да се дистанцира от ГЕРБ, за да не свързват неговото име с някакви спекулации и партията да трупа някакви негативи. Това е свързано до излизане окончателно на всичките разследвания, които се водят, на това, което ще се провери, каза още Лулева.Красимира Германова, председател на Общинския съвет в Созопол твърди, че не е забелязала някакви нередности, докато Панайот Рейзи е бил на поста като кмет.Тихомир Янакиев, общински съветник от БСП, смята, че в Общината не се ръководи правилно. Бюджетът на Общината е на червено, не малка част от средствата се изразходваха за грандомански проекти - като стадиона например, посочи той. По думите му в този проект са налети 15 млн. собствени приходи. Някои проекти като този за автогарата и поликлиниката обаче не са се случили, припомни още Тихомир Янакиев. По думите му друг проект, за който са похарчени много пари  е подмяната на уличното осветление в Созопол, за което са изразходени 4.4 млн. лева. ", "date": "2019.04.10", "title": "Панайот Рейзи: Пуснал съм жалба срещу отстраняването ми от кметския пост"}
{"url": "http://www.cross.bg/prodanov-beshe-kpkonpi-1601387.html", "text": "/КРОСС/   \"Според мен следващият шеф на КПКОНПИ е избран вече, но тъй като не отговаряше на досегашните критерии за шеф на антикорупционният орган, затова управляващите ги променят\". Това заяви по БТВ зам.-предсетелят от ПГ на \"БСП за България\" Христо Проданов. Той предположи, че на четвъртите поправки на антикорупционния закон, ще бъде заложено следващият шеф на КПКОНПИ да има висше образование със степен магистър, но може и да не е юрист. Христо Проданов беше категоричен, че БСП иска и оставакта на председателя на КПКОНПИ, но и на неговия заместник, защото той трябва да води разследването срещу шефа си. \"В скандалите с \"имотгейт\" се оказа, че той има по-голяма тераса от председателя и има същите проблеми. Няма как заместникът да разследва председателя\", обясни народният представител от левицата. Проданов припомни, че когато се приемаше антикорупционният закон, от БСП предложиха предсеателят му да се избира от президента на републиката, а не от Народното събрание, защото той трябва да проверява депутатите. На въпрос, кой би проверявал тогава президента, Проданов обясни: \"Възможността за генериране на корупция от държавния глава е нищожна, защото бюджетът на президентството се състои от пари за представителни разходи и за заплати. Докато в изпълнителната и в местната власти е основният генератор на корупция. Затова казахме миналата година, че не трябва Пламен Георгиев да е председател на КПКОНПИ по няколко причини. Той беше наблюдаващ прокурор по делото \"Ало, Ваньо съм\", когато Бойко Боирсов беше записан да говори по телефона с шефа на митниците. След това беше зам.-министър на правосъдието на кабинета Борисов 1. Това са факти, които показват, че той е политически зависим от ГЕРБ. Затова казахме, че не бива тойзи, който ще проверява изпълнителната власт, да е зависим от нея\", каза Проданов. \"Имотният въпрос с Делян Добрев е свързан с негови близки. Важното е, че те са общински съветници от ГЕРБ в Хасково, което показва, защо толкова много се дърпаха управляващите да няма в Антикорупционния закон - обхват на общинските съветници. Защото още в началото на миналата година, когато законът беше приет, щяха да лъснат много неща\". Той припомни, че когато Данаил Кирилов беше номиниран за правосъден министър от премиера Бойко Борисов, той му поръча да бъде отново преработен  антикорупционният закон така, че да бъдат вкарани в обхвата му общинските съветници, при положение, бе когато БСП настояваше за същото, именно Кирилов беше против и отхвърли същото предложение. Христо Проданов предположи, че сега няма да има драма в ГЕРБ, при която парламентарната им група да не пуска Делян Добрев да си тръгне от народното събрание. Проданов отказа да гоментира обясненията на премиера Бойко Борисов за КСНС при президента, като припомни, че той споделил как лидерът на БСП Корнелия Нинова се е гледала със съветника на президента, но от снимките от срещата е видно, че той е стоял зад гърба й.", "date": "2019.04.10", "title": "Христо Проданов: Следващият шеф на КПКОНПИ вече е избран, заради него променят закона"}
{"url": "http://www.cross.bg/leva-zashtoto-zavedenie-1601388.html", "text": "/КРОСС/  Персоналът на единствената в Североизточна България белодробна болница е без заплати вече пет месеца. Сметките на лечебното заведение са запорирани заради задължения към енерго-разпределителното дружество.Имаме задължения към почти всички, с които работим, защото това, което получаваме от министерството една трета от нуждите ни.  Това каза в сутрешния блок на БТВ „Тази сутрин\" управителят на Белодробната болница във Варна доц. Д-р Христо Ганчев. В случая говоря за 2018 година, защото след срещата ми преди две-три седмици с министъра - от 38 лева леглоден, стана 43 лева. Изобщо смешна работа, защото нуждите за един леглоден са около 90-100 лева, допълни управителят на лечебното заведение. Трудно ми е да кажа средната заплата на работещите в болницата, но сме на долната граница - лекарите взимат около 800-900 лева, сестрите вземат 700-800 лева. А що се отнася до щата сме го докарали до абсолютния минимум, допълни доц.д-р Ганчев. ", "date": "2019.04.10", "title": " Персоналът на Белодробна болница- Варна е пети месец без заплати"}
{"url": "http://www.cross.bg/bulgariya-mihaiilov-izbori-1601389.html", "text": "/КРОСС/  \"Добрите решенията за Европа минават и през добрите българските решения. Ние трябва да подредим собствената си държава по един нов и модерен начин и да се освободим от клишетата. България има шанса да промени своята посока, да намери верните репери, своя кураж, и това ще се случи\". Това заяви пред БСТВ проф. Георги Михайлов, депутат от ПГ на \"БСП за България\". Според него предсрочните избори са необходими, защото по този начин  ще се спре делигитимирането на законодателната власт и Народното събрание. \"Всички българи вярвахме в доброто европейско бъдеще на България. Страната ни повече от 10 години е член на ЕС. Много от нещата, които се случиха са позитивни, но през последните няколко години се наблюдават събития във вътрешната и външната политика на ЕС, които смущават българските граждани\", каза професорът.  \"На първо място това е разслоението между държавите в ЕС. Създава се впечатление за една ос между Лисабон и Варшава, която отрязва една част на ЕС и се затваря в своите няколко стотин милиона граждани, но съвсем не е целият ЕС. Тази част засилва своето икономическо влияние, но не се интересува от останалата част на Съюза\", обясни депутатът от левицата. Той добави, че се създава разслоение между страните по посока изток - запад, север и юг. \"Затова в европейската политика се появиха множество националистически и популистки партии, които успяха да влязат на много места във властта, както и да управляват съдбите на своите нации\", каза професорът. Той добави обаче, че тези проблеми не бива да обезкуражават хората в страната да гласуват на предстоящите европейски избори. Проф. Михайлов заяви още, че има сериозни съмнения в провеждането на едни честни европейски избори в страната. \"Пожелавам на всички, които ще гласуват, да прояват достатъчно разум и бдителност\", каза народният представител от левицата.  ", "date": "2019.04.10", "title": "Проф. Георги Михайлов: Добрите решенията за Европа минават и през добрите български решения"}
{"url": "http://www.cross.bg/dybrovnik-malkiyat-raii-na-hurvatiya-1601390.html", "text": "/КРОСС/  Хубавото време тепърва предстои и трябва да решим кои места да посетим през почивните дни. Ако се интересувате от история, изкуства и култура или пък обичате красивите морски гледки, то Дубровник е вашето място. Със своите красиви каменни сгради и непокътнати крепостни стени градът се нарежда сред най-предпочитаните дестинации.", "date": "2019.04.10", "title": "Дубровник – малкият рай на Хърватия "}
{"url": "http://www.cross.bg/problem-hristova-dohodite-1601391.html", "text": "/КРОСС/  Корупцията е проблем в България. Този, който се е захванал с нея, е потънал и не е могъл да се справи. Картата на корупцията в света включва целия свят, с изключение на Северна Америка и Северна Европа. Всичко свети от корупционна червена светлина. Проблемът е много трудно разрешим. Това, което виждаме е отвратително. В последните дни всеки се опитва да спечели дивидент от това да наплюе другия, каза в сутрешния блок на Нова телевизия „Здравей, България\" политическият анализатор  проф. Антоанета Христова. Тя допълни, че нито една политическа сила не дава решение на ситуацията и това намалява доверието на гражданите.Корупцията е проблем навсякъде, но у нас тя е друг тип. Тя се прикрива организирано от властимащите. Скандалът с апартаментите избухна заради доходите. В тях е и проблемът. Затова обществото е толкова разярено, защото това се повтаря от години. От морална гледна точка премиерът е прав да иска тези оставки, заяви социологът Кънчо Стойчев.По думите на Христова реакцията не е срещу Цветанов, а е срещу всичко, което се случва след 1990-а година. На обществото му дойде до гуша да знае, че нещо се случва, а да не предприема нищо. Отговорността е на тези, които разрешиха на някои хора да им бъдат раздавани разни неща и да бъдат нарушавани законите, каза още Христова. Според нея трябва да има постоянни проверки на доходите им, за да не се стига до подобни ситуации. По думите й Борисов е постъпил много добре.Политическата дейност е важна и отговорна. Хубаво е те да са високоплатени, но сега възникнаха въпросите от къде са всички тези доходи и лукс. Няма нищо неморално да имаш много апартаменти, ако ти си изкарал честно средства и си платил данъците. Големият проблем е от къде са тези високи доходи - това питат хората, смята Кънчо Стойчев. ", "date": "2019.04.10", "title": "Морален акт или прочистване на редиците са приетите от Борисов оставки?"}
{"url": "http://www.cross.bg/mesta-stryma-nablyudenie-1601392.html", "text": "/КРОСС/  Нивата на реките Струма и Места са повишени след падналите обилни дъждове, но са много под критичните граници.140 язовира и всички речни корита са под 24 часово наблюдение от екипите на „Напоителни системи\" и Държавната агенция по метрология и технически надзор. Няма ситуации, които са потенциална опасност, заяви за \"Хоризонт\" областният управител на Благоевград Бисер Михайлов:\"Имаме достатъчно свободни обеми, които да поемат дъждовете, нямаме рязко повишение на Струма и Места. Изпратени са предупреждения за наблюдение на притоците на основните реки.\" ", "date": "2019.04.10", "title": "Струма и Места с повишени нива, но под критичните граници"}
{"url": "http://www.cross.bg/rysiya-arktika-pytin-1601373.html", "text": "/КРОСС/ Руският президент Владимир Путин оповести днес амбициозна програма, която да затвърди позициите на Русия в Арктика, включително за изграждане на нови пристанища и друга инфраструктура и увеличаване на руската флотилия ледоразбивачи, предаде Асошиейтед прес.В реч пред Арктическия форум в Санкт Петербург с участието на ръководителите на Исландия, Норвегия, Швеция и Финландия, руският президент заяви, че неговата страна възнамерява да повиши драстично доставките на товари през Северния ледовит океан. Според него количеството товари по северния маршрут, което миналата година е възлязло на 20 милиона тона, ще достигне 80 млн. тона през 2025 г.\"Това е реалистична, добре пресметната и конкретна задача\", каза Путин. Той отбеляза, че Русия, която е единствената държава в света с флот ледоразбивачи, задвижвани от ядрена енергия, взема мерки да увеличи техния брой. По думите му към наличните сега четири \"ядрени\" ледоразбивача ще се присъединят още три такива кораба, които са в процес на изграждане. До 2035 г. Русия планира да разполага с флот от 13 тежки ледоразбивача, от които девет с ядрени реактори, добави той.Владимир Путин добави, че има планове за разширяване на северните руски пристанища Мурманск на Колския полуостров и Петропавловск-Камчатски на полуостров Камчатка и покани чуждестранни компании да инвестират в тези проекти. Други пристанища по Северния път също ще бъдат обновени и разширени, добави той.Министър-председателят на Норвегия Ерна Сулберг подчерта пред форума необходимостта да се спазва международното право и отбеляза, че многостранният Арктически съвет е основната платформа за диалог. \"Понякога чувам Арктика да бъде описвана като гореща геополитическа точка\", каза тя и добави: \"Аз не гледам така на нещата. Знаем, че Арктика е регион на мир и стабилност\". Според Сулберг този регион \"не бива да бъде завземан по право\", той като споделянето му трябва да бъде \"резултат от политически решения и практическо сътрудничество между арктическите държави\". \"Спазването на международното право и регионалното сътрудничество са ключови за гарантирането на мира и стабилността по границите\", заключи норвежкият премиер.АП припомни, че въоръжените сили на Русия активизират и модернизират редица военни бази от съветско време в полярния регион в стремеж да защитят контрола си върху Северния ледовит океан, под чието дъно се предполага, че се крият една четвърт от запасите на планетата от петрол и природен газ. В изказване пред форума руският външен министър Сергей Лавров обясни, че руската военна експанзия в Арктика цели да опази националните интереси на Русия.", "date": "2019.04.10", "title": "Путин обяви амбициозна програма, която да затвърди позициите на Русия в Арктика"}
{"url": "http://www.cross.bg/komisiya-zakon-nyama-1601377.html", "text": "/КРОСС/ Не искаме да сменим само ръководството на КПКОНПИ, а искаме да се промени и самият закон\". Това заяви пред БНР депутатът от БСП Филип Попов от правната комисия в парламента.Утре влиза за разглеждане в комисия искането на левицата за отстраняване от длъжност на председателя и заместник-председателя на антикорупционната комисия Пламен Георгиев и Антон Славчев. Попов съобщи, че вносителите няма да влязат на заседанието. Според него няма никакво значение дали БСП е в зала или не.Към настоящия момент от левицата ще говорят отвън за алтернативно корупционно законодателство. Попов бе категоричен, че този парламент е изчерпан и отново настоя за оставката на премиера Бойко Борисов и извънредни парламентарни избори.„С това, което се случва, се показа уродливото лице на корупцията, която е разяла до дъно управляващите. Навсякъде, където има някаква реална власт, се шири корупция\", изказа мнение депутатът от БСП. По думите му в основата на този модел е самият премиер Бойко Борисов. Според него оставките в ГЕРБ нямат никакво значение.От БСП настояват за промяна на целия антикорупционен закон:„Настояваме за тези наши предложения, но няма никакво желание от страна на управляващите, ГЕРБ, ДПС, „Обединени патриоти\", Марешки да направят нещо в тази посока. Очевидно за тях статуквото е нещо добро\".Според него е сбъркан моделът:„Този закон се променя всяка седмица или през седмица. Той може би след Закона за движение по пътищата е най-променяният закон в България. Това показва неговата несъстоятелност и негодност да изпълни това, за което е създаден. Парламентът определя състава на антикорупционната комисия, а същият този състав трябва да следи за неподкупността на парламента. Това е абсурдно\". ", "date": "2019.04.10", "title": "БСП няма да е в зала за обсъждането на оставките в КПКОНПИ "}
{"url": "http://www.cross.bg/madona-izrael-evroviziya-1601372.html", "text": "/КРОСС/ Кралицата на попа Мадона ще пее на финала на конкурса \"Евровизия 2019\" на 18 май в Тел Авив, Израел, съобщават световните агенции.Концертните промоутъри от \"Лайв нейшън Израел\" и американски представители на певицата потвърждават съобщенията в израелски медии, според които Мадона ще изпълни две песни - един от големите си хитове и парче от предстоящия си нов албум.Според публикациите за изявата си на песенния конкурс Кралицата на попа, чийто антураж наброява 160 души, ще получи хонорар от 1 милион долара. Сумата е осигурена от бизнесмена Силван Адамс.Израел стана домакин на конкурса \"Евровизия 2019\" г. след миналогодишната победа на Нета Барзилай, която представи страната в Португалия с песента \"Toy\".За 60-годишната Мадона това ще бъде четвърто гостуване в Израел. Най-скорошната й изява в страната беше през 2012 г. в рамките на турнето й MDNA. ", "date": "2019.04.10", "title": "Мадона ще получи 1 млн. долара, за да пее на „Евровизия“ "}
{"url": "http://www.cross.bg/tysk-podchertava-ydulzhavane-1601376.html", "text": "/КРОСС/ Европейският съвет се събира на извънредно заседание, за да обсъди искането на британския премиер Тереза Мей за удължаване на Брекзит до 30-ти юни. Председателят на Европейския съвет Доналд Туск предлага да се разгледа алтернативно удължаване за не повече от година.В поканата, отправена до лидерите на 27-те страни-членки на ЕС снощи, председателят на ЕС Доналд Туск подчертава, че е твърде малка вероятността споразумението да бъде ратифицирано до края на юни. „Такова отлагане би повишило риска от серии допълнителни отлагания и свикване на извънредни съвети, като създаде нови дати на ръба на пропастта\", отбелязва още Туск и добавя, че продължаващата несигурност ще се отрази зле на бизнеса и гражданите в ЕС.Затова председателят предлага алтернативно, по-голямо удължаване на оттеглянето и подчертава, че една от възможностите е то да продължи колкото е необходимо, но не повече от година.  „Гъвкавостта ще ни позволи да приключим автоматично удължаването, веднага след като двете страни ратифицират споразумението. Обединеното кралство ще може да напусне веднага щом е готово, а 27-те страни-членки ще избегнат повтарянето на срещи на върха за Брекзит\", подчертава Туск.Вчера главният преговарящ Мишел Барние заяви, че всичко зависи от това какъв план ще представи британският министър-председател на срещата на върха. На проведения Съвет „Общи въпроси\" в Люксембург страните-членки се обединиха около позицията, че трябва да се обърне внимание на политическите последствия от удължаването, включително върху многогодишната финансова рамка и изборите за Европейски парламент. ", "date": "2019.04.10", "title": "Европейските лидери се събират в Брюксел на извънредна среща за Брекзит"}
{"url": "http://www.cross.bg/chavyshogly-ministur-zaharieva-1601379.html", "text": "/КРОСС/ Народното събрание ще изслуша вицепремиера и външен министър Екатерина Захариева по случая с изказването на турския й колега Мевлют Чавушоглу за влияние на Анкара в Закона за вероизповеданията. Депутатите ще гласуват и предложените кандидати за заместник-председатели на Комисията за финансов надзор.Искането за изслушването на Екатерина Захариева бе поискано от патриотите, за да се изясни дали е имало какъвто и да е дипломатически опит за намеса във вътрешните дела на страната ни и какви действия са предприети по повод изказването на турския външен министър.Вчера стана ясно, че посещението на Чавушоглу у нас е отложено като дипломатически знак след създалата се ситуация.Депутатите ще подложат на гласуване кандидатурите на Илиана Христова и Мария Филипова за ръководители в управление съответно „Застрахователен надзор\" и „Надзор на инвестиционната дейност\".В дневния ред на депутатите е първо четене на промените в Закона за възстановяване и преструктуриране на кредитните институции и инвестиционните посредници, като мярка в присъединяването на страната ни към ERM II и Банковия съюз. В програмата на парламента е и отчетът за дейността на Съвета за електронни медии за миналата година. ", "date": "2019.04.10", "title": "Депутатите ще изслушат министър Захариева по случая Чавушоглу "}
{"url": "http://www.cross.bg/yugovo-luki-putya-1601378.html", "text": "/КРОСС/ Движението по пътя Югово - Лъки в участъка Юговско ханче - с. Югово е в една лента поради свличане на земна маса.Затворена е лентата в посока гр. Лъки. Трафикът в района на  свлачището се регулира с пътни знаци, уточняват от АПИ. ", "date": "2019.04.10", "title": " Затруднено е движението по пътя Югово - Лъки "}
{"url": "http://www.cross.bg/godina-ak-kalashnikov-1601374.html", "text": "/КРОСС/ През следващите три години руският оръжеен концерн \"Калашников\" ще достави на военните 150 000 автомата, съобщи . Става въпрос за АК-12 и АК-15.Съответният договор между руското министерство на отбраната и компанията вече е сключен, сподели добре осведомен източник пред \"Интерфакс\". От 2019 г. всяка година руските военни ще получават по 50 000 \"калашника\".Още в края на миналата година порталът \"Калашников медиа\" съобщи, че концернът е започнал да изпълнява въпросната държавна поръчка и вече е доставил първата партида от 2500 автомата. За момента отбранителното министерство в Москва е единственият поръчител на АК-12, разработен като елемент от перспективното оборудване на бойците в рамките на програмата \"Ратник\".АК-12 е на въоръжение от 2018 година. Масата му е 3,2 кг без пълнителя. Патронът му е с калибър 5,45х39 мм, а скорострелността - 700 изстрела в минута. Прицелната му далекобойност е 1000 метра. ", "date": "2019.04.10", "title": "\"Калашников\" въоръжава руските военни със 150 000 нови автомата"}
{"url": "http://www.cross.bg/prerabotvateli-godina-maslodaiinata-1601380.html", "text": "/КРОСС/ По настояване на розопроизводители и преработватели, правителството ще разгледа проектозакон за маслодайната роза.Той предвижда в електронен регистър да бъдат вписвани производителите, преработватели и дестилериите, както и изкупуването на розов цвят да става само с писмен договор между розопроизводител и розопреработвател.Министрите се очаква да приемат анализ за социално- икономическото развитие на България за периода 2007 - 2017 година и да бъдат определени  приоритетите, които да се подкрепят, през новия програмен период 2021 -2027 година. ", "date": "2019.04.10", "title": "Законопроект за маслодайната роза ще гледа правителството "}
{"url": "http://www.cross.bg/horata-yvrezhdaniya-glasyvat-1601381.html", "text": "/КРОСС/  Президентът на КНСБ Пламен Димитров и омбудсманът Мая Манолова ще се срещнат с ръководството на Централната избирателна комисия.Темата на разговорите са правата на хората с увреждания да гласуват на предстоящите избори за Европейски парламент на 26-и май.Повод за срещата е приет преди няколко дни доклад на европейския икономически и социален комитет за правата на хората с увреждания да гласуват на предстоящите европейски избори. Според заключенията в доклада милиони граждани на ЕС нямат възможност да гласуват заради технически грешки, които не отчитат специфичните им нужди.Според синдикалистите и екипа на  омбудсмана въпреки напредъка през последните години все още има бариери пред вота на хиляди български граждани.След консултации с най-големите организации на хората с увреждания ще бъдат представени предложения, които да гарантират свободното право на гласуване на тези български граждани. ", "date": "2019.04.10", "title": "Президентът на КНСБ и омбудсманът се срещат с ръководството на ЦИК "}
{"url": "http://www.cross.bg/prevoz-ridvan-holandiya-1601382.html", "text": "/КРОСС/  Среднощна акция на данъчните срещу нелегалните превози за чужбина. Инспекторите на НАП провериха микробуси, тръгващи от Кърджали към Белгия, Холандия и Германия. Всички те превозват нелегално пътници, съобщава NOVA.Само за час, между 04:00 и 05:00 ч. в сряда сутрин, потеглиха поне 5 микробуса. Данъчните съставиха протоколи, но на практика не успяха да наложат санкции, тъй като самото плащане става след пристигането. Сумата е около 100 - 120 евро.Микробусите не тръгват от официалната гара, а от близка бензиностанция. Според неофициална информация нелегалният превоз се извършва всяка сряда и събота. Повечето от пътниците предпочитат да пътуват така, защото им излиза по-евтино.„При предварителен разговор едно от лицата декларира, че този транспорт се заплаща при пристигане в страната. Съответно в Белгия момчето, с което осъществихме контакт, разказа, че заплаща 100 евро\", заяви служител от НАП.Минути по-късно обаче момчето вече не беше пътник в нелегален превоз, а приятел на шофьора. Водачът признава, че пътува почти всяка седмица. Винаги обаче возел приятели и пари не взимал, дори и за горивото. Пътниците са солидарни с шофьора.На импровизираната спирка близо до официалната автогара срещаме и Ридван. Той е дошъл от Гърция, за да пътува с микробус до Холандия. Пътуването обаче продължило много кратко. „Дойде един микробус, взе ме за 100 метра и ме остави. Защо ме остави, не знам\", разказа Ридван. За да стигне до полето с домати, където работи в Холандия, Ридван обикновено плащал 120 евро.Пътниците се притесняват от условията при пътуването, а шофьорите признават, че нямат правоспособност за превоз на пътници.„Действително се установи, че тук се извършва нерегламентиран превоз към Западна Европа. НАП започна проверки на 172 лица, за които имаме информация, че редовно напускат страната. Вероятно собствениците на микробусите са притежатели на автобусен парк. Ще бъде направена и проверка, която да установи дали доходите им съответстват на това, което притежават\", каза в ефира на „Здравей, България\" главният експерт в НАП Божана Илиева. ", "date": "2019.04.10", "title": "Данъчните с акция срещу нелегалните превози за чужбина"}
{"url": "http://www.cross.bg/rozhdenitzite-na-april-1601365.html", "text": "/КРОСС/  Eмил Ангелов, главен изпълнителен директор на Банка Пиреос БългарияЛюдмила Филипова, писателка Акад. Михаил Виденов, езиковед Мустафа Чаушев, певец Николай Волев, сценарист, режисьор Петър Мутафчиев, министър на транспорта в правителството на СтанишевСтоян Михалев, музикант", "date": "2019.04.10", "title": "Рождениците на 10 април"}
{"url": "http://www.cross.bg/zagivat-purviyat-voiina-1601363.html", "text": "/КРОСС/ 879 г. - Луи Трети става крал на западните франки.1710 г. - В Англия влиза в сила приетият през 1709 г. първи в света закон за авторското право.1790 г. - Създадена е системата за патентоване в САЩ.1815 г. - Вулканът Тамбора в Индонезия започва най-бурното изригване в съвременната история, в резултат на което загиват 71 хиляди души.1841 г. - Излиза първият брой на вестник „Ню Йорк Трибюн\".1841 г. - В Канада е основан град Халифакс.1849 г. - Американецът Уолтър Хънт патентова безопасната игла.1866 г. - Основано е българско читалище в Цариград.1868 г. - Английски и индийски войски побеждават в Абисиния армията на етиопския император Теодор, избити са 700 етиопци.1880 г. - Започват преговори за национално обединение на България.1914 г. - Пред дипломатическия корпус в Крагуевац 2200 български наборници от Македония отказват да положат военна клетва в сръбската армия и единот всеки десет е разстрелян.1912 г. - „Титаник\" напуска пристанището в Саутхемптън, Англия за своето първо и единствено плаване.1913 г. - Основан е спортен клуб „Славия\".1916 г. - В САЩ е създадена професионалната асоциация по голф.1922 г. - Започва провеждането на Генуезката конференция.1925 г. - Публикуван е „Великият Гетсби\" от Фр. Скот Фицджералд.1930 г. - Произведена е първата синтетична гума.1940 г. - Исландия се отделя от хегемонията на Дания.1940 г. - Втора световна война: Катинско клане - десетки хиляди хора - цветът на полската нация, са екзекутирани от НКВД1941 г. - Втората световна война: Страните от Оста създават в окупирана Югославия независима хърватска държава.1944 г. - Освобождаване на Одеса на окупацията на Германия по време на Одеските операции1944 г. - Хенри Форд II става изпълнителен вицепрезидент на Ford Motor Company.1945 г. - Немският крайцер „Адмирал Шеер\" е потопен при атака на британската авиация, загиват 32-ма души на борда на кораба.1953 г. - На екран е пуснат първият триизмерен филм - „Восъчната къща\".1957 г. - Суецкият канал е отворен за всички кораби, след като е бил затворен за три месеца.1963 г. - Американската подводница US Thresher потъва в океана, загиват 129 души екипаж.1970 г. - Пол Маккартни обявява разпадането на The Beatles.1972 г. - Подписване на Международната конвенция за забрана на биологичните и токсичните оръжия.1973 г. - Подписано е българо-гръцко споразумение за използване на солунското пристанище от България.1979 г. - В 20.34 ч. московско време е изстрелян космическият кораб „Съюз 33\", в който лети първият български космонавт Георги Иванов.1988 г. - След 10-годишно строителство е открит 11-километровия мост Сето, съединяващ японските острови Хоншу и Шикоку.1989 г. - Премиера на българския игрален комедиен филм „Адио, Рио\".2001 г. - България е извадена от негативния Шенгенски списък и за българите отпада изискването за визи в ЕС.2010 г. - Самолетът на полските военновъздушни сили Ту-154 се разбива в Самолетна катастрофа край Смоленск, Русия, при което загиват всичките 96 пътници, в това число президентът на Полша Лех Качински и други официални лица.  ", "date": "2019.04.10", "title": "10 април в историята"}
{"url": "http://www.cross.bg/temi-i-gosti-v-sytreshnite-blokove-na-televiziite-1601364.html", "text": "/КРОСС/ БНТ, „Сутрешен блок\"Тема: В разгара на регистрациите за евроизборите - всички въпроси към Централната избирателна комисия;Тема: Конфликтът в Либия и цената на петрола - анализ на журналиста Георги Милков;Тема: Медиите и фалшивите новини - в София започва Радиоасамблеята на Европейския съюз за радио и телевизия;Тема: Докога ще вали? Прогнозата на синоптиците;Тема: Черно на бяло - Христо Мутафчиев на 50;БТВ, \"Тази сутрин\"Тема: „Апартамент гейт\" се разраства. Ще напусне ли този път парламента Делян Добрев?Тема: След оставката в ГЕРБ - как Панайот Рейзи ще продължи кметския си мандат в Созопол?Тема: Обрат по делото „Иванчева\". Защо ключов свидетел се отказа от показанията си? - Гост - адвокат Марин Марковски.Тема: Има ли опасност от преливане на язовири след обилните валежи в Югозападна  Тема: България? В студиото - ген. Кирил Войнов.Тема: Опасни ли са ваксините според българите?Нова телевизия,  „Здравей  България\" ", "date": "2019.04.10", "title": "Теми и гости в сутрешните блокове на телевизиите"}
{"url": "http://www.cross.bg/zhertva-hristiyanite-hristiyani-1601362.html", "text": "/КРОСС/  На днешния ден православната църква почита паметта на Светите мъченици Терентий и Помпий.Римският император Деций (249-251 г.) предприел гонение срещу християните в цялата империя. Той изпратил заповед до управителите на всички области да принудят със сила християните да принесат жертва на езическите идоли и да ядат от месото на принесените в жертва животни. Ония от християните, които откажат да изпълнят императорската заповед трябвало да бъдат измъчвани и убивани.Когато управителят на Африка, Фортуниан, получил тази заповед, събрал народа и се обърнал към християните със следните думи: ‘‘Ако не принесете жертва на боговете, ще бъдете предадени на жестоки мъчения и смърт'‘.На градския площад били вече поставени различни уреди за измъчване на осъдените. Мнозина християни, като се изплашили от страшните мъчения, които ги заплашвали, се отказали от вярата си в Христа и принесли жертва на идолите. Имало, обаче, 40 души християни, които били готови да претърпят не само всякакви мъчения, но и най-ужасна смърт, но да останат верни на Христа.‘‘Братя, казвали си те един друг, да не се отричаме от Христа, за да не се отрече и Той от нас пред Своя небесен Отец и пред светите ангели. Нека помним думите Му: ‘‘Не бойте се от ония , които убиват тялото, а душата не могат да убият; а бойте се повече от Оня, Който може и душата и тялото да погуби в геената'‘ (Мат. 10:28).Като чул тези думи, управителят им казал: ‘‘Както виждам, всички вие сте възрастни и разумни хора. Чудя се, защо сте толкова заблудени, та почитате като единствен Бог и цар Този, Когото юдеите разпнаха като злодей'‘.От името на всички отговорил Терентий: ‘‘Ако ти знаеше силата на разпнатия Христос, сам щеше да оставиш заблуждението си, щеше да Му се поклониш и да Му служиш, защото Той е Син Божи. По благоволението на Бога, Своя Отец, Той слязъл на земята и, като съединил Своето Божество с човешко естество, доброволно претърпял кръстна смърт за нашето спасение'‘.‘‘Принесете жертва на боговете - повторил управителят, - иначе ще загинете от жестоки мъчения'‘.‘‘Мислиш да ни уплашиш ли? - възразил Терентий . - Ние не сме толкова слаби и безумни, та да оставим безсмъртния живот и неговия Подател и да се поклоним на чужди богове. Прави с нас каквото искаш, но знай, че ние завинаги ще останем Христови раби'‘.Разгневеният управител заповядал да заведат християните в идолското капище и там продължил да ги убеждава да се поклонят на идолите и да им принесат жертва. Терентий смело доказал, че направените от камък, дърво и желязо и украсените със злато, сребро и скъпоценни камъни идоли не са богове. Затова ония, които им се покланят, вършат безумие. Управителят заповядал на стражата да вземе Терентия и още трима християни: Африкан, Максим и Помпий и да ги затвори в тъмница. След това се обърнал към останалите християни и започнал отново да ги съветва да се откажат от вярата си в Христа и да се поклонят на идолите. Трима от тях - Зинон, Александър и Теодор твърдо отговорили на управителя: ‘‘Много пъти вече казахме, че сме християни и че никога няма да се поклоним на идолите'‘.‘‘Щом не искате да изпълните доброволно моите съвети, то със сила ще ви принудя да изпълните заповедта на императора'‘. - Казал разгневеният управител.Светите мъченици били подложени на страшни мъчения: били ги жестоко, горили телата им с нагорещени железа, но те се молели на Бога и търпеливо понасяли ужасните страдания. Като скърбели за заблужденията на езичниците, те молели Бога да съкруши идолите. Господ чул молитвата им. Станало чудо. Идолите паднали на земята, а идолските капища се разрушили. Но и това поразително чудо не вразумило управителя, и той осъдил християните на смърт.  ", "date": "2019.04.10", "title": "Св. мчци Терентий и Помпий"}
{"url": "http://www.cross.bg/chasa-sofiyaot-provede-1601366.html", "text": "/КРОСС/София.От 09.00 часа ще се проведе заседание на Народното събрание.***София.От 10.00 часа ще се проведе заседание на Министерски съвет.***София.От 09.00 часа в Sofia Event Center, бул. „Черни връх\" 100, зали „Алфа\" и „Панорама\" ще се проведе 21-ви финансов технологичен форум \"Метаморфозите на един сектор - дигиталният свят на финансите\".***София.От 09.00 часа в София Тех Парк ще се проведе Форум за млади учени - Science Eyes Open Wide, организиран от Министерството на образованието и науката.***София.От 10.00 часа петчленен състав на Комисията за защита от дискриминация ще проведе заседание по преписка, образувана по жалба на двама жалбоподатели от София.***София.От 10.00 часа в залата на 11 етаж в КНСБ президентът на КНСБ Пламен Димитров и омбудсманът Мая Манолова ще се срещнат с ръководството на ЦИК.***София.От 10.30 часа във фоайето на Българската академия на науките, ул. „15 ноември\" № 1, главният изпълнителен директор на „Български пощи\" ЕАД Деян Дънешки ще пусне в употреба издание на тема: „40 години от космическия полет на Георги Иванов\".***София.От 11.00 часа ще започне празникът на Военна академия „Георги С. Раковски\" по повод 107 години от създаването на институцията с „Ден на отворените врати\". Програмата ще продължи до 16.00 часа.***София.От 11.00 часа в Център за обслужване на клиенти в Мега мол Ръководството на „Софийска вода\" ще проведе брифинг за въвеждане на нови дигитални услуги на ВиК дружеството.***София.От 13.00 часа ще се проведе заседание на Прокурорската колегия на Висшия съдебен съвет.***София.От 13.30 часа в пресклуба на БТА на бул. „Цариградско шосе\" 49 министър Теменужка Петкова ще участва в дискусия, посветена на кражбите на електроенергия.***София.От 14.00 часа в City Mark Art Center на бул. „Янко Сакъзов\" 30 ще се състои церемонията ''Най-добрият град за живеене в България 2018\". - Поканени са министрите Нено Димов, Томислав Дончев, Красимир Вълчев, Николина Ангелкова, Малина Крумова.***София.От 14.30 часа в зала „Изток\" на парламента ще се проведе кръгла маса на тема „Конституцията - източник на правото\" mо повод 140-ата годишнина от приемането на Търновската конституция в Народното събрание.***София.От 19.00 часа пред Министерството на правосъдието Сдружение на потърпевшите от Частните Съдебни Изпълнители и съдебната система - Солидарност / Сдружение \"Солидарност\" организира митинг под надслов: \"НЕпознаването и НЕспазването на ЗАКОНА НЕ Е оправдание\".***Варна.От 10.00 часа в клуба на АБВ във Варна на ул. „Христо Попович\", до Ботевата градинка ще се проведе пресконференция на областната организация на партията.***Варна.От 12.00 часа с възможност за разглеждане на минен ловец „Цибър\" на Военноморските сили на Морска гара ще започне информационната кампания „Бъди войник\" на МО във Варна.***Варна.От 14.00 часа в клуба на ПП ГЕРБ на ул. „Г. Бенковски\" №1 общинският съветник Людмила Колева ще приема граждани.***Велико Търново.От 11.30 часа пред „Кроношпан\" Елена Йончева от „БСП за България\" ще се срещне с граждани и активисти от сдружение „За гората - Велико Търново\". Ще бъдат обсъдени темите за въздуха, който търновци дишат и за безразборната сеч на дървета в старата столица.***Велико Търново.От 12.30 часа в пресклуба на БТА ще се състои пресконференция на народните представители от „БСП за България\" Елена Йончева и Весела Лечева относно среща с граждани, недоволни от чистотата на атмосферния въздух във Велико Търново и опасенията им за безконтролна сеч надървета.***Кюстендил.От 16.00 часа в залата на парк - хотел „Кюстендил\" ще се състои граждански диалог на тема регионално развитие.  ", "date": "2019.04.10", "title": "Предстоящи събития на 10 април"}
{"url": "http://www.cross.bg/mars-gryziya-vino-1601369.html", "text": "/КРОСС/  Грузия иска да стане първата страна, която отглежда лозя на сухата марсианска повърхност, предаде Франс прес. Въпреки че идеята звучи като научна фантастика, кавказката страна проучва възможността за земеделие на Марс, където американците се зарекоха да пратят хора през следващите десетилетия.\"Грузинците са първите лозари в историята, а сега се надяваме да станем пионери в лозарството на друга планета\", заяви Николоз Доборжгинидзе - основател на амбициозния проект.Първите следи от производство на вино датират отпреди 8000 години в тази страна, притисната между Кавказ и Черно море.Група грузински предприемачи и учени се отзоваха на поканата на НАСА за \"трайно човешко присъствие\" на Марс с проект за отглеждане на различни сортове грозде в парник на Червената планета.Проектът се нарича \"IX Милениум\" и се изпълнява от консорциум, в който участват Грузинската агенция за космически изследвания, Тбилиският университет по търговия и технологии, Грузинският национален музей и фирмата \"Спейс фармс\".Биоложката Марика Тарасашвили се опитва да развие бактерия, която ще превръща в плодородна земя сухия грунт на Марс. Тя заяви, че е постигнала обещаващи резултати. Екипът е събрал бактерии от различни екосистеми в Грузия, включително и от места с \"екстремни условия\" до горещи минерални извори. Специалистите твърдят, че са създали щамове, които могат да издържат на суровите условия на Марс.Учените изучават и резистентността на 525 вида грозде, които се отглеждат в Грузия, за да определят кои са най-подходящи и ще устоят на високото ниво ултравиолетови лъчи на Марс.Засега най-вероятно е това да бъде сортът \"Ркацители\" - един от най-старите, от който се приготвя бяло вино. Следващият етап ще бъде отглеждането на лозя в лабораторни условия, наподобяващи тези на Марс - много ниска температура, висока радиация, наличие на въглероден окис, както и силно атмосферно налягане. Изследванията ще допринесат и за отглеждането на култури, които да издържат на измененията на климата на Земята. ", "date": "2019.04.10", "title": "Грузия ще произвежда вино на Марс "}
{"url": "http://www.cross.bg/titla-shampion-purvenstvoto-1601368.html", "text": "/КРОСС/  Божидар Андреев спечели европейската титла по вдигане на тежести в категория до 73 килограма на първенството в Батуми, Грузия.21-годишният ни щангист, който е младежки олимпийски шампион, грабна златото с двубой от 345 кг, като в изтласкването записа нов рекорд на Стария континент - 192 кг.В първото движение изхвърляне Аврамов остана на трета позиция със 153 килограма след Брикен Чалия от Албания и Вадим Лихарад от Беларус, но във втората част от състезанието не остави шансове на съперниците си и грабна титлата още с втория си опит, а с третия вече като шампион записа рекорда.Това е първа европейска титла за родните щанги от 2014 г., когато Иван Марков и Ивайло Филев се изкачиха на най-високото стъпало в своите категории.Божидар Андреев близо три години не тренираше по различни причини с националните отбори, но след завръщането си в залата на Дианабад стана европейски шампион при 23-годишните на първенството в Полша през 2018 г. ", "date": "2019.04.10", "title": "България с европейска титла в щангите"}
{"url": "http://www.cross.bg/potrebitelite-facebook-danni-1601370.html", "text": "/КРОСС/  Facebook променя условията си и разяснява използването на потребителски данни след дискусии с Европейската комисия и органите за защита на потребителите.Във вторник Европейската комисия и органите за защита на потребителите приветстваха актуализираните условия и услуги на Facebook. Сега те ясно обясняват как компанията използва данните на своите потребители, за да развие дейностите, свързани с профилирането и да насочи рекламата си за финансиране на своите проекти, информира \"Евронюз\".Новите условия уточняват какви услуги Фейсбук продава на трети страни, основаващи се на използването на техните потребителски данни, как потребителите могат да затворят профилите си и по какви причини акаунтите могат да бъдат деактивирани. Тези нововъведения идват като цел да се постигне пълно разкриване на бизнес модела на Facebook на всеобхватен и опростен за потребителите език.Вера Юрова, комисар по правосъдието, потребителите и равенството между половете приветства споразумението: \"Днес Фейсбук най-накрая показва ангажимент за по-голяма прозрачност и ясен език в условията на ползване. Компанията иска да възстанови доверието на потребителите след скандала Фейсбук/ Кеймбридж Аналитика. Сега потребителите ще разберат ясно, че техните данни се използват от социалната мрежа, за да продава целенасочени реклами и информация. Като обединяват усилията си с органите за защита на потребителите и Европейската комисия, те застават зад правата на потребителите в ЕС\".В резултат на скандала с Кеймбридж Аналитика и вследствие на разследването на платформите за социални медии през 2018 г. Европейската комисия и националните органи за защита на потребителите поискаха от Facebook ясно да информира потребителите как се финансира социалната мрежа и какви са приходите от използването на потребителски данни. Те също така поискаха платформата да приведе останалите условия в действие в съответствие със законодателството на ЕС за защита на потребителите.В резултат на това Фейсбук ще въведе нов текст в своите Общи условия и ще обясни, че социалната мрежа не облага финансово потребителите за услугите й в замяна на съгласието им да споделят своите данни и да бъдат използвани в търговски реклами. Условията на Фейсбук сега ясно ще обясняват, че техният бизнес модел разчита на продажбата на целенасочени рекламни услуги на търговци, като използва данните от акаунтите на своите потребители.Освен това след принудително действие Facebook също изменя:- политиката си за ограничаване на отговорността и отсега нататък ще признава своята отговорност в случай на небрежност, например в случай на злоупотреба с данни от трети страни;- правомощието му да променя едностранно условията и реда, като го ограничава до случаи, в които промените са основателни, като се вземат предвид и интересите на потребителя;- правилата относно временното запазване на съдържание, което е изтрито от потребителите. Такова съдържание може да бъде запазено само в специфични случаи - например по искане на изпълнителни органи - и за максимум 90 дни в случай на технически причини;- езикът, на който се разяснява правото на обжалване на потребителите, когато тяхното съдържание е премахнато.Facebook ще завърши изпълнението на всички ангажименти най-късно до края на юни 2019 г. Комисията и мрежата за сътрудничество в областта на защитата на потребителите ще следят отблизо изпълнението.Ако Facebook не изпълни своите ангажименти, националните органи за защита на потребителите биха могли да решат да прибегнат до мерки за прилагането им, включително санкции. ", "date": "2019.04.10", "title": "Ето какво променя Facebook в условията и услугите си "}
{"url": "http://www.cross.bg/pishe-vestnikut-tema-1601371.html", "text": "/КРОСС/ \"ГЕРБ се опитва да тушира \"апартаментгейт\" с вълна от оставки\", пише \"Сега\". За партията \"се жертваха\" депутатът Делян Добрев, кметът на Созопол Панайот Рейзи и заместник-областният управител на София-област Томи Николов. Управляващите обаче упорито мълчат за бъдещето на председателя на антикорупционната комисия Пламен Георгиев, подчертава вестникът.Според \"Земя\",в ГЕРБ има паника. Домашното на властта рухва, \"апартаментгейт\" взе главата на Делян Добрев и вицегубернатора на София, както и на кмета на Созопол, пише вестникът. \"Борисов се спасява с чужди оставки\" е водещото заглавие на \"Дума\".\"24 часа\" информира, че иска достъп до информация от главния прокурор и президента със заглавие: \"Всеки приказва за корупцията както му изнася - огласете целия дебат при Радев\". Заради разнопосочните оценки е добре българите да разберат какво се случи наистина, мотивира се вестникът.Социологическият щаб на \"24 часа\" предлага коментари за това кой как смята да се бори с корупцията. Сред споделените мнения са, цитирам: \"Никой не иска да поеме негативите от разговора \"антикорупция\" преди избори\" и \"В България корупция - това са другите\".Биофермерите искат оставка на Порожанов, пише \"Труд\" като водеща тема. Вместо за агроеколоия, субсидиите отиват предизборно към общините, подчертават биопроизводителите. Министърът обаче е репликирал, че нито едно от исканията няма резон.\"Парите от българи зад граница са повече от чуждите инвестиции\" е друг акцент в \"Труд\". Преводите са 3,8 на сто от Брутния вътрешен продукт. Според данни на Световната банка, емигрантите са изпратили у нас 2 милиарда 390 милиона за миналата година.В 77 държави гласуват нашенци за европейския парламент, информира \"Монитор\". Разкриваме 107 секции, най-много в Германия и Съединените щати.2 милиона лева е таванът за харчове на кампаниите на партиите.В интервю за \"Монитор\", министърът на икономиката Емил Караниколов обещава да строим индустриални зони  с европари. Според него, ще има мост над Дунав и при Свищов заради нови завои. Подготвени сме с държавна помощ за привличане на \"Фолксваген\", декларира Караниколов.\"Сега\" предлага анализ на тема: \"Какви са българските рискове пред чакалнята за еврозоната\". При проблемите в банковия и застрахователния сектор България може да бъде приета във валутнокурсовия механизъм не по-рано от втората половина на 2020 година. Този срок, според изданието, е най-реалистичният на сегашния етап.За Възкресение Христово, което е в края на април, топлофикациите ще прекратят подаването на топло, съобщава \"Телеграф\". Първи без отопление ще бъдат в Пловдив, а от 1 май започва годишният отчет на топломерите. ", "date": "2019.04.10", "title": "Преглед на вестниците "}
{"url": "http://www.cross.bg/ivanov-georgi-poleta-1601375.html", "text": "/КРОСС/ Днес се навършват 40 години от полета на първия български космонавт Георги Иванов. На 10 април 1979 г. в 20:34 часа (московско време) космическият кораб „Союз-33\" е изстрелян в орбита около Земята с международен екипаж - командир на полета Николай Рукавишников и космонавтът-изследовател Георги Иванов.По повод годишнината генерал лейтенант Георги Иванов ще бъде посрещнат тържествено в родния си град Ловеч. На Алеята на космонавта ще бъде открита паметна плоча за неговия полет.За „Хоризонт\" Георги Иванов каза, че за постигнатото трябва да се отдаде заслуженото на българските учени и специалисти, „които създадоха българската програма, създадоха прибори и системи за 27 космически експеримента, както и за техните последователи, които днес работят в Института за космически изследвания и технологии, въпреки мизерното им заплащане\".„Приносът на българските учени е голям в Космоса. 1981 година българските учени и изследователи създадоха апаратура за два големи космически кораба\", добави Иванов.В София по повод бележитата годишнина ще се съберат първите космонавти от пет европейски страни, които заедно със самия Георги Иванов ще разкажат за нея тази сутрин в зала „Иван Е. Гешов\" на БАН. Във фоайето на Академията ще бъде открита фотоизложба с кадри от подготовката и полета на българския космонавт. За юбилея ще бъде валидирана и специално отпечатана и пощенска марка. ", "date": "2019.04.10", "title": "40 години от полета на Георги Иванов - първият български космонавт "}
{"url": "http://www.cross.bg/nekov-bulgariya-grazhdani-1601397.html", "text": "/КРОСС/  „Вариантите за излизането на Великобритания от ЕС са няколко. До 12 април може да има твърд Брекзит. След тази дата има два варианта- единият е със споразумение, той е добър за България, защото правата на българските граждани ще са защитени, както на останалите граждани от ЕС. Вторият е твърдият. При него всяка страна от ЕС трябва да води самостоятелни преговори с Обединеното кралство\". Това каза евродепутатът от БСП/ПЕС Момчил Неков по БНТ.По думите му е важно да се вземе разумно решение за договорено излизане на Великобритания от ЕС, защото в противен случай може да се стигне до ефект на руско ембарго. „За бизнеса от тази страна на Ламанша, ако има мито за стоките, какво ще последва?\", попита Неков. По темата за опазване на границите на Европейския съюз от мигранти, Неков обясни, че от групата на социалистите са на мнение, че новите политики  трябва да се финансират с нови средства. „Искаме увеличаване на парите за ФРОНТЕКС, за да може да бъдат охранявани добре външните граници и за да се работи там, където има напрежение и идва миграцията към ЕС. Това са и Африка, и Близкият изток. Затова са нужни допълнителни собствени средства на ЕС. Затова предлагаме дигитален данък на мултинационалните компании, които печелят от европейските потребители\", каза той.„Продуктовата дискриминация е към хората от Източна Европа. След гласуване на директива на 16 април ще покажем отпор на евроскептичните нагласи. При двойните стандарти на храните говорим за наднационален проблем\", увери Неков. По отношение на влизането на България в Шенген, Неков се противопостави на мнението, изказано от премиера Борисов, че било успех за България да влезем само по въздух. „Не, успех за нас е да влезем напълно - по въздух, вода и по суша\", категоричен бе евродепутатът-социалист. По отношение на пакета „Мобилност\", Неков заяви, че е трябвало българското правителство да бъде по-активно.„Ние социалистите искаме да направим ЕС не само политически и икономически, но да вървим и към социален съюз. Надявам се всички да работим за европейски социален стълб - младежка гаранция, детска гаранция, достъп до образование и здравеопазване. Трябва да намалим разликата между бедни и богати\", каза още Момчил Неков.  ", "date": "2019.04.10", "title": "Момчил Неков: Брекзит със споразумение ще защити правата на българските граждани в Англия"}
{"url": "http://www.cross.bg/harmoni-programata-pshenitza-1601396.html", "text": "/КРОСС/  На проведения на 9 април в Брюксел форум за бъдещето на селското стопанство, Монделийз Интернешънъл обяви своя иновативен и амбициозен подход за измерване на влиянието върху околната среда на пшеницата, произведена чрез уникалната програма , и използвана за производството на бисквитите на компанията в Европа.Този подход ще позволи на Монделийз Интернешънъл да увеличи положителното въздействие по цялата верига на доставки, като същевременно се продължава стратегията да се подпомагат селскостопанските общности да се развиват и така да доставят устойчиво висококачествени суровини, които компанията използва при производството на своите продукти.В началото на 2016 г. и в сътрудничество със своя партньор „Агросолюшънс\" (Agrosolutions), Монделийз Интернешънъл създаде уникална и новаторска методология, която предоставя пълен анализ на екологичните и икономическите въздействия от практиките, прилагани чрез програмата „Хармони\". До края на тази година компанията ще разполага с данни за три годишен период. Първоначалният анализ на данните показва, че прилагането на практиките, заложени в програмата „Хармони\" от земеделските производители, имат положително въздействие от агрономическа, икономическа и екологична гледни точки.„Нашата цел като компания е да дадем възможност на хората да се хранят правилно, което включва предоставянето на продукти, които се произвеждат и доставят по устойчив начин\", казва Шарлот Верхаге, генерален мениджър на програмата в Монделийз.\"Като най-големият производител на бисквити в света, ние сме си поставили за цел да гарантираме, че пшеницата се отглежда по устойчив начин. Този иновативен подход отразява нашия ангажимент за изграждане на процъфтяваща верига за доставки на необходимите ни съставки и работа в партньорство с европейските земеделски производители за осигуряване на повече пшеница, отглеждана в условията на устойчиво земеделие. \"Създадена преди повече от десетилетие, днес програмата „Хармони\" покрива 75% от бисквитите на компанията в Западна Европа и 98% от LU бисквитите, продавани във Франция. Амбицията на Монделийз Интернешънъл е до 2022 г. 100% от бисквитите на компанията да са произведени с пшеница от устойчиво земеделие и в съответствие с ангажиментите на програмата „Хармони\".В партньорство със SMAG (доставчик на софтуерни решения за селскостопанския и агропромишления сектор) и Агросолюшънс, Монделийз Интернешънъл разработи автоматизиран метод за отчитане и наблюдение на ключовите показатели за ефективност на земеделските стопанства, част от програмата „Хармони\".Резултатите ще бъдат използвани за информиране на земеделските производители и стимулиране на непрекъснати подобрения, както и за застъпничество в използването на устойчиво отглеждане на пшеница като част от необходимостта за единна интегрирана политика към устойчива храна в Европа в партньорство с Conservation International и Европейската земеделска асоциация (European Landowners' Association).1,700 фермери партньори в Европа; 1,500 във Франция 39,000 хектара „Хармони\" пшеница е засята в Европа през 2017 177,000 тона пшеница е добита от полетата на „Хармони\" във Франция през 2017 1,026 хектара с цветни ливади са засадени около полетата на „Хармони\" 98% of LU бисквитите, продадени във Франция, са произведени с пшеница по програмата „Хармони\"сведе до минимум употребата на пестициди и торове и по-специално чрез:- взискателен подбор на семената за пшеница, за да се гарантира качеството на бисквитите- препоръки относно сеитбообръщението и грижите за почвата- всяко лечение на културата е регистрирано и обоснованоограничаване на въглеродните емисии, по-специално чрез намаляване на използването на торове защита на водните ресурси защита и насърчаване на местното биоразнообразие  ", "date": "2019.04.10", "title": "Монделийз Интернешънъл разширява програмата си за добив на пшеница от устойчиво земеделие"}
{"url": "http://www.cross.bg/godina-izsledvame-darik-1601399.html", "text": "/КРОСС/  В сряда Дарик радио ще обяви финалистите на 12-то Национално проучване \"Най-добрия град за живеене\". Тази година  критериите са обединени в няколко групи, каквито са и категориите, в които Дарик ще раздаде награди на градовете, отбелязали най-голям напредък в съответните области.-Икономика - в която изследваме публичните и частните инвестиции през отминалата година, финансово състояние и използването на европейски средства, откритите нови работни места и промяната на безработица спрямо 2017 г.-Екологичните са другата голяма група критерии, в които изследваме качеството на въздух, отпадъци, зелени площи и зелени инвестиции, електромобилни зареждащи станции.-Качество на живота е категорията, в която се включват раждаемостта, но и продължителността на живота; емиграцията и имиграцията, наличието на достатъчно детски градини и ясли, възможностите за качествено здравеопазване, знаковите места и състоянието културните институции, уличното изкуство, възможности за спорт, ръста на туристите спрямо 2017 г., но и непроменими от нас характеристики, като географско положение и климат.-Образованието - област, в която изследваме учебни институции и учебни резултати, образователни проекти, библиотеки, достъпа до интернет, електронните услуги за гражданите.Сигурността на един град включва - криминална статистика, пътна безопасност, задръстванията, възможностите за паркиране, качествения и удобен градски транспорт, инвестиции в общинска пътна мрежа.И тази година се работи в тясно сътрудничество с общините и съответните министерства, за да обективизират максимално крайните резултати.Разбира се, и тази година слушателите на Дарик радио и читателите на сайта ни darikradio.bg чрез гласуване в продължение на месец определиха кой според тях е градът им фаворит.Снимка iStock/Getty Images", "date": "2019.04.10", "title": "Обявяват финалистите в проучването „Най-добрия град за живеене“"}
{"url": "http://www.cross.bg/sebe-blagorodniyat-pretentzii-1601361.html", "text": "/КРОСС/  Благородният човек предявява претенции към себе си, обикновеният - към другите.Конфуций", "date": "2019.04.10", "title": "Благородният човек предявява претенции към себе си"}
