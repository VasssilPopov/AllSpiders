{"url": "http://www.cross.bg/kapki-voda-tita-1596145.html", "text": "/КРОСС/ ТИТА и Papi Hans ще се включат в звездния каст на „Като две капки вода\" с чар, провокация и задължителна доза самоирония. След като изпълнителката на хитови парчета като „Антилопа\" и „Фотошоп\" подкрепи в публиката Софи Маринова през изминалия сезон, тази година самата тя ще се впусне в контрастни преобразявания.\"Много обичам да имитирам близките ми, както и популярни хора. Досега обаче съм го правила само на шега пред приятели, за да ги разсмея. Ще ми бъде много интересно да го правя и пред камерите, където обикновено влизам само в образа на ТИТА. За мен ще бъде интересно предизвикателство, да оставя този образ вкъщи и да бъда съвсем друг човек на сцената на шоуто\", разказва изпълнителката, която направи своя дебют за широката публика като финалист в X Factor 2014.Новината за участието на певицата беше обявена ексклузивно на официалния Instagram профил на \"Като две капки вода\" на „Като две капки вода\". След успешни музикални проекти като „Кекс\" и „Суперпалав\", Константин Трендафилов, известен с псевдонима Papi Hans, ще има възможност да направи свой прочит на 13 световни образа, които Бутонът на късмета ще му предложи. Поетът и писател наскоро беше част от VIP Brother 2018, а сега ще покаже нови качества от своя потенциал с участието в единственото шоу за преобразявания у нас.„Аз + „Като две капки вода\"? Не ми се мисли какво ще се случи!\", заявява с присъщото си чувство за хумор артистът, който очаква изненади от себе си и шоуто. ", "date": "2019.02.10", "title": " ТИТА и Papi Hans влизат в новия сезон на „Като две капки вода“"}
{"url": "http://www.cross.bg/medvedev-fychovich-rysnakut-1596170.html", "text": "/КРОСС/Третият в основната схема Даниил Медведев спечели четвъртото издание на тенис турнира Sofia Open. На финала руснакът победи с 2:0 сета Мартон Фучович от Унгария с 6-4, 6-3. Срещата продължи 81 минути.Това е четвъртта титла в кариерата на Медведев и първа за сезона. По-рано през годината той игра и на финала в Бризбейн (Австралия), където загуби от Кей Нишикори.По пътя към трофея в София руснакът загуби само един сет - в първия си мач срещу холандеца Робин Хаазе.Триумфът осигури на Медведев 250 точки за ранглистата, където той ще остане на 16-ото място. Освен това, той ще получи чек за малко над 90 000 евро.Финалистът Фучович приключи надпреварата със 150 точки и близо 50 000 евро. ", "date": "2019.02.10", "title": " Руснакът Медведев триумфира на Sofia Open"}
{"url": "http://www.cross.bg/plat-temperatyra-plata-1596151.html", "text": "/КРОСС/ Учени от университета в Мериленд разработиха плат, който реагира на топлината на човешкото тяло - той охлажда или изолира от студа съобразно нашата температура, пише в. \"Мейл он сънди\".Новият продукт е изработен от вълнен плат, но към него e прибавен супер тънък слой от проводим метал под формата на нановлакна. Материалът може да се пере и е само с 5 долара по-скъп от съществуващите в продажба спортни платове.Екипът на проф. Мин Оуян изтъква, че дреха с новата материя ще позволи на офис служителите да не регулират климатиците в службата и да не свалят дрехите си, когато им стане топло. Тези настройки автоматично ще се поемат от новия плат, който ще променя проводимостта си на топлина според телесната температура на потребителя. В плата е вложен специален наноматериал. При повишаване на телесната температура, нишките на плата се свиват, създават електрически заряд, който отстранява топлината от тялото. Когато на човек му стане студено, материята от плата се разширява, като металът вкарва топлина отвън.", "date": "2019.02.10", "title": "Разработиха плат, реагиращ на човешката топлина "}
{"url": "http://www.cross.bg/zavod-sega-kremikovtzi-1596149.html", "text": "/КРОСС/ Въпреки че преди време се появи информация, че Volkswgen е пренебрегнал България и е избрал Турция за нов завод на марката Skoda, сега спекулациите по темата продължават. Една от тях е, че България продължава да е една от страните, които Volkswagen AG разглежда като потенциално място за нов завод на Skoda. Това твърди авторитетното германско издание Handelsblatt.Срокът за разглеждане на местата за новия завод е до края на месец февруари, а VW все още не са се спрели окончателно на локация, твърди още немското издание. Според информация на \"Капитал\" пък, от българска страна е предложен бившият комбинат \"Кремиковци\", който се намира непосредствено до столицата и от години е нефункциониращ.Германският гигант потвърди преди няколко месеца, че търси локация в Югоизточна Европа, където да изнесе производството на някои модели от силно претоварения завод в Квасини, Чехия. Според информацията на \"Капитал\", договорката с Турция е отпаднала заради усложнената политическа обстановка между Европа и Южната ни съседка и сега България отново е в играта.За новия завод обаче ще трябва да се борим със Сърбия, Румъния и Словакия, офертите на които също не са за пренебрегване. Освен \"Кремиковци\" край София, сега собственост на Първа инвестиционна банка, можем да предложим на VW и терени от индустриалната зона на Пловдив. ", "date": "2019.02.10", "title": " \"Кремиковци\" става завод на Volkswagen?"}
{"url": "http://www.cross.bg/zemyata-nasa-ycheni-1596162.html", "text": "/КРОСС/ Учени от Лабораторията на реактивното движение на НАСА са коригирали данните на траекторията ина движението и скоростта на астероида Апофис. Те са изяснили, че \"потенциално опасно небесно тяло\" ще се вреже в Земята на 13 април 2036 година, пише Express. Астрофизиците отбелязват, че вероятността за подобен сблъсък е нищожно малка - едва 1 на 4 милиона. Малка е и възможността подобен, блуждаещ в Космоса астероид да унищожи живота на Земята с един удар.В публикацията, цитираща учените от НАСА, се отбелязва, че освен Апофис, в списъка на Координационния център на околоземните обекти се намират още 817 потенциално опасни тела, чиято траектория на движение рано или късно може да се пресече с орбитата на Земята. ", "date": "2019.02.10", "title": "Учени от НАСА: Можем да се ударим с астероид през 2036-та"}
{"url": "http://www.cross.bg/pyshkin-dantes-nego-1596163.html", "text": "/КРОСС/ На 10 февруари 1837 г. великият руски поет Александър Пушкин загива на дуел.Когато Александър С. Пушкин се оженил за Наталия Гончарова, семейството станало много известно в императорския двор. Жена му заради красотата и изящните си маниери, а поетът - заради ума и таланта си. Но Александър и Наталия били недолюбвани и зад гърба им разпространявали отровни сплетни. Наталия предизвиквала злоба и завист, а Пушкин ненавиждали заради ужасния му сприхав характер и заради това, че искал да се представи за богат, а не бил такъв. Заради агресивното му самолюбие и някои от стихотворенията му влиятелни хора го мразели и раздували недоброжелателността към него. Пушкин се дразнел и често търсел случай да си изкара на някого своето негодувание.На 4 ноември 1836 г. поетът получил три екземпляра от анонимно послание, което го вкарвало в списъка на рогоносците и намеквало, че жена му е ухажвана от поручик барон Дантес, красив чужденец, приет на руска служба и осиновен от холандския посланик, барон Хакерен. Пушкин отдавна забелязал тези ухажвания и писмото само наляло масло в огъня той да предприеме действие. Пушкин призовал Дантес на дуел, който приел предизвикателството, но чрез Хакерен поискал отсрочка от 15 дни. В това време Пушкин научил, че Дантес направил предложение на сестрата на жена си Екатерина Н. Гончарова и отменил дуела. Сватбата се състояла на 10 януари 1837 г. Приятелите на Пушкин се успокоили и сметнали, че скандалът е приключил. Но вече като роднина Пушкин се отнасял с презрение към Дантес, който продължил да се среща с Наталия Гончарова, а и Хекерен усилено плетял интриги срещу него. Сплетните вместо да затихнат, се разраствали все повече. Изкаран от търпение, Пушкин изпратил на Хакерен оскърбително писмо, на което той отговорил с покана за дуел от името на Дантес.Дуелът бил проведен на 27 януари, в пет часа вечерта, на Черната река, със секунданти секретарят на френското посолство от страна на Дантес и лицейски приятел на Пушкин.Първи стрелял Дантес и смъртоносно ранил Пушкин в дясната страна на корема. Пушкин паднал, но след това се подпрял на ръка и извикал Дантес до линията, прицелил се, стрелял и извикал, като видял, че противникът му паднал.След трагедията Пушкин изпратил на императора писмо с молба за прошка на секунданта си, изповядал се, благословил децата си, помолил да не отмъщават за него, простил се с приятелите и книгите си и в страшни мъки починал в три часа следобед на 28 януари 1837 г. (по нов стил 10 февруари). Тялото му е опято в придворната църква, след което А. И. Тургенев откарал тялото му за погребване в Светогорския манастир, близо до Михайловское.Руската интелигенция била шокирана от неочакваната смърт на големия поет. Дори в чужбина, в Германия и Франция, вестниците няколко дни пишели подробности за трагичната кончина на големия руски писател. От този момент са засилил интересът на Запада към руската литература, припомня издателство Распер.>>>Я помню чудное мгновенье:Передо мной явилась ты,Как мимолетное виденье,Как гений чистой красоты.В томленьях грусти безнадежной,В тревогах шумной суеты,Звучал мне долго голос нежный,И снились милые черты.Шли годы. Бурь порыв мятежныйРассеял прежние мечты,И я забыл твой голос нежный,Твои небесные черты.В глуши, во мраке заточеньяТянулись тихо дни моиБез божества, без вдохновенья,Без слез, без жизни, без любви.Душе настало пробужденье:И вот опять явилась ты,Как мимолетное виденье,Как гений чистой красоты.И сердце бьется в упоенье,И для него воскресли вновьИ божество, и вдохновенье,И жизнь, и слезы, и любовь. ", "date": "2019.02.10", "title": "10 февруари 1837 г. Умира Пушкин"}
{"url": "http://www.cross.bg/separatistite-madrid-partii-1596159.html", "text": "/КРОСС/ Хиляди излязоха по централните улици на Мадрид на протест, организиран от опозиционните дясноцентристки и крайно десни партии, които се противопоставят на плана на испанското правителство, целящ да намали напрежението в Каталуния, като проведе преговори със сепаратистите, съобщава Би Би Си.Народната партия и „Гражданите\" свикаха протеста, след като премиерът Педро Санчес обяви, че свиква среща със сепаратистите. Двете партии определиха планираните разговори като „предателство и капитулация\" пред натиска на сепаратистите, и призоваха за предсрочни избори.Също както десните, и управляващата Социалистическа партия се противопоставя на каталунската независимост. Крайнодесните групи, включително партията „Вокс\", също имат свои привърженици на протеста. Активистите им издигнаха банер с надпис „За обединена Испания. Избори сега!\" Каталунските сепаратисти си върнаха властта в Барселона през май, след като в продължение на седем месеца бяха под директното управление на Мадрид. Напрежението обаче е осезаемо, като мнозина каталунци негодуват срещу демонстрацията на сила от страна на централната власт миналата година, когато сепаратистките лидери бяха обвинени в противодържавна дейност.Санчес ръководи правителство на малцинството, което зависи от подкрепата на националистите - включително каталунците, за да остане на власт. Премиерът обаче категорично отхвърля нов референдум за независимост на Каталуния.", "date": "2019.02.10", "title": "Многохиляден антиправителствен протест в Мадрид "}
{"url": "http://www.cross.bg/gradysa-ymeren-mesta-1596160.html", "text": "/КРОСС/ През нощта облачността ще е разкъсана, предимно висока. В повечето райони ще е почти тихо. Минималните температури ще бъдат между минус 3 и 2 градуса.Утре ще преобладава слънчево време, но преди обяд на много места в низините ще е с ниска облачност или мъгла. Ще се появи слаб до умерен юг-югозападен вятър. След обяд от запад ще се увеличава високата и средна облачност. През деня ще се задържи без валежи. Максималните температури ще бъдат 10-15 градуса. През нощта срещу вторник вятърът ще се ориентира от северозапад, ще се усили и на много места от запад на изток ще превали.Над Черноморието ще преобладава слънчево време. В сутрешните часове на места ще има мъгли. Ще духа слаб до умерен юг-югозападен вятър. Максималните температури ще бъдат от 8-9 градуса по северното, до 13-14 градуса на места по южното крайбрежие. Температурата на морската вода ще бъде около 7 градуса. Вълнението на морето ще бъде 2-3 бала.Над планините преди обяд ще има повече слънчеви часове, а след обяд облачността ще е значителна. До вечерта ще се задържи без валеж. Ще духа умерен до силен югозападен вятър и с него дневните температури още малко ще се повишат, като максималната на височина 1200 м ще бъде около 7 градуса, на 2000 м - около 1 градус. Във вторник ще бъде много ветровито и ще застудява. Ще духа умерен, временно силен вятър от запад-северозапад. Все още на отделни места ще има и слаби превалявания, предимно от дъжд, в планините - от сняг.През нощта срещу сряда вятърът ще отслабне и ще се обърне от север и от североизток, през деня в източната половина от страната ще бъде умерен. Застудяването ще продължи. Ще има и превалявания от сняг, с по-голяма вероятност в планинските райони и в Североизточна България. ", "date": "2019.02.10", "title": "Новата седмица започва със слънце "}
{"url": "http://www.cross.bg/bogomilite-prof-pophristov-1596157.html", "text": "/КРОСС/ От 10-и до 12-и май в Конгресния център на Международен панаир Пловдив ще се проведе  Форум \"Българският дух през вековете\" с подзаглавие: „Сакралната Глаголица и българските азбуки\", разказва един от организаторите - проф. Дамян Попхристов.  \"Искаме да се чуе, че това са азбуки, които ние българите сме създали, съхранили и дарили на половин Европа и Русия и на тези азбуки сме създали книжовна школа още през 10-ти век. Днес над 300 млн. души пишат на Кирилица, а нейната канонизация става повод да започнат преводи на Библията и на други езици, които към днешна дата са над 1500\", разказа още проф. Попхристов.По време на форума 18 пловдивски галерии  ще изложат произведения, свързани с темата „Глаголица\". Художничката Антония Дуенде ще рисува на живо по темата „Глаголица\" под музикален съпровод, заедно с тълкуването на свещените знаци, като всичко това ще се проследява и на голям екран.  Освен богатата програма с лекции, ще има и съпътстваща културна програма. Ще бъде представена  експозиция на тема „Калиграфични школи и скрипториуми по българските земи\", която се предоставя от Народна библиотека „Иван Вазов\" - Пловдив.Повече от 20 години проф. Дамян Попхристов преподава актьорско майсторство, режисура и редица теоретични специалности в Нюйоркския университет. В Ню Йорк той завършва магистратура по сравнително религиознание, а по време на курса научава много интересни факти за уникалното учение на богомилите. Той е роден в София, но сега живее в Пловдив. Заедно със съпругата си основават Фондация „Български Център Просветление\". Целта им е да издирват, запазват и пропагандират непознати факти около българската история.Една от любимите теми на проф. Дамян Попхристов са богомилите, за които той може да разказва с дни. Независимо от това, че по земите ни не може да се намери нито един артефакт, свързан с тяхното загадъчно учение, познавачи твърдят, че точно то е вдъхновило Ренесанса, Реформацията и дори Великата Френска революция, които поставят основите на хуманизма в Новия свят.Избитите богомили са много повече от холокоста на Хитлер. Това е първият холокост в историята на Европа, разказва професорът, който е автор на книгата „За богомилите, от уста на ухо\". Броят на избитите богомили съперничи по численост на жертвите от Холокоста. „Тук визирам не само жертвите в България, а в цяла Европа. Зверствата над катарите, наследници на нашите богомили, и издевателствата на Албигонският кръстоносен поход върху тях са първият европейски Холокост\", допълва той.\"Сред нашите историци има една теория, че в България никой не е преследвал богомилите. Ще ги разочаровам - не е така. Нека прочетем какво е написал папа Никита за големия разкол между двете църкви - източната и западната - през 1054 г. Тогава започва спор между папата в Рим и патриарха в Константинопол - кой е по-верният пазител на Христовото учение. Папата обвинява патриарха в лицемерие, понеже твърди как по българските земи няма никакви еретици и всичко е тихо и спокойно. Казва: защо тогава от там идва ереста „булгаро\", която се пренася в Западна Европа. Само че докато на Запад срещу „еретиците\" се води един „справедлив\" процес, чрез т .нар. Инквизиция, у нас византийският метод на действие е подмолен, таен. Хората се унищожават без съд и присъда - душене с въже. Така че преследванията на богомилите в годините, когато България пада под византийска власт, са жестоки\", категоричен е проф. Попхристов.Прогонени от България, те отиват в Сърбия, но и от там са изгонени и отиват в Босна. В Босненското банство богомилството става официална религия за близо 150 години. Учението се пренася в Италия и Южна Франция, а после и в Холандия, Германия и Швейцария. След жестоките преследвания учението преминава в други форми - при тамплиери, розенкройцери и др. В XX век то се трансформира в учението на Учителя Беинса Дуно (Петър Дънов). Според Учителя Дънов османското робство ни е карма за това, че сме изгонили богомилите от страната си. И така сме нанесли жесток удар върху християнството. Това ни е наказанието от една друга религия, която идва тук, за да ни пороби. Въпросът е дали и до днес осъзнаваме това, че богомилите всъщност са носители на едно велико духовно учение, което щеше да преустрои живота ни по един различен начин.Причината богомилството да се зароди в България е, че ние, българите, имаме специална мисия, твърди проф. Попхристов.  Поне няколко факта свързват богомилите с историята на Пловдив. Богомилите помагат на цар Калоян да превземе Пловдив на 6 юни 1205 година. Това става при връщането му от Солун, когато българската войска покорява тази най-важна крепост в Тракия, която е в ръцете на местното население. До българската атака се достига, след като местните павликяни и богомили предлагат да предадат града без бой, но ромейските аристократи отказват. Калоян наказва част от съпротивляващите се, а друга изселва принудително зад Стара планина. Легендите разказват, че емблематичния за богомилството поп Богомил всъщност създава своето учение във Филипопол и околностите му. Вероятно в тезата има известна логика. В нейна полза говори и фактът, че през VІІІ век в днешния пловдивския регион се заселват много павликяни. Именно от тях поп Богомил е заимствал някои от идеите си, допускат специалистите.  Десетилетия наред богомилите са отричани като дяволска ерес. И до днес темата е обгърната с множество спекулации, мистика и заблуди. Богомилите вярват, че любовта е основна двигателна сила, която хармонизира всемира\", твърди проф. Дамян Попхристов. ", "date": "2019.02.10", "title": "Български професор от Нюйоркския университет се връща у нас, за да разказва непознати факти от историята ни"}
{"url": "http://www.cross.bg/iiotova-iliyana-selo-1596165.html", "text": "/КРОСС/ „Необходима е целенасочена политика за развитие на селата, план „Маршал\" за спасяването на българското село, защото проблемите се роят един след друг - днес е транспортът, утре ще е достъпът до болница и аптека.\" Това заяви вицепрезидентът Илияна Йотова в гоцеделчевското село Делчево, където за втора година бе гост на традиционния празник на виното.По думите на вицепрезидента при формирането на новия европейски бюджет след 2020 г. България трябва да извоюва целеви средства за отдалечените и по-слабо развитите региони. „Тези средства трябва да се използват само и единствено за тези региони, тогава в тях ще се възвърне животът, хората няма да бягат към големите градове да търсят поминък\", отбеляза Илияна Йотова.„Община Гоце Делчев е пример за това как европейските средства могат да служат за доброто на хората, а не само да се „усвояват\". Благодарение на грижата на общината, на трансграничните проекти, на трудолюбието и енергията на своите шейсетима жители село Делчево днес е притегателен център не само за родните, но и чуждите туристи\", заяви вицепрезидентът. Илияна Йотова подчерта, че с усилията на кмета на Община Гоце Делчев Владимир Москов има изградена качествена инфраструктура и път до селото. „Това е залог за развитие на туризма\", отбеляза вицепрезидентът.„Вие сте пример за това как се пазят традициите и се предават на поколенията. Желая ви здрава и плодородна година\", обърна се Илияна Йотова към събралите се на площада на Делчево множество хора. Вицепрезидентът специално благодари за поканата за втори път да участва в традиционния празник на виното в село Делчево и да зареже лозето в местността „Баира\". „Разбрах, че 1 тон грозде е родило лозето на бай Стоян, което зарязахме миналата година. Дано тази година реколтата да е още по-добра\", заяви Илияна Йотова.Вицепрезидентът отличи победителите в традиционния международен конкурс за производители на вино и ракия. ", "date": "2019.02.10", "title": "Вицепрезидентът: Необходима е целенасочена политика за развитието на селата  (снимки)"}
{"url": "http://www.cross.bg/nagrada-sting-kontzerta-1596139.html", "text": "/КРОСС/ През 2017 и 2018 г. Стинг направи три изключителни концерта в България и рекордно бързо разпродаде Арена Армеец и два пъти Античния театър в Пловдив. В София беше придружен от сина си Joe Sumner, а в Пловдив - от реге иконата Шаги, с когото издадоха съвместния албум 44/876, спечелил награда Грами за Най-добър реге албум.За радост на българските му почитатели и през 2019 г. Стинг е включил България в новото си европейско турне. То носи името My Songs. Концертите, включени в него ще са наистина много специални.Многобройните почитатели на великия музикант ще имат удоволствието да станат част от едно ново невероятно и динамично шоу. Те ще имат възможността да чуят най-обичаните песни на Sting, белязали впечатляващата му кариера, като \"Englishman In New York,\" \"Fields Of Gold,\" \"Shape Of My Heart,\" \"Every Breath You Take,\" \"Roxanne,\" \"Message In A Bottle\", и др.Определян като един от най-емблематичните световни артисти, Стинг е носител на: 16 награди \"Грами\", две награди \"БРИТ\", \"Златен Глобус\", награда \"Еми\", има 4 номинации за \"Оскар\", номинация за награда \"Тони\", награда на века от списание Билборд и Човек на годината за 2004 на MusiCares. Член е на Hall of Fame за автори на песни, носител е на награда \"Кенеди център\", специалната награда на The American Music Award of Merit, и наградата на The Polar Music.През своят знаменит творчески път, Стинг продава почти 100 милиона копия на албумите си като соло артист и заедно с The Police.Българската публика ще има удоволствието да види отново големият музикант, който винаги е различен и неповторим и със сигурност ще зарадва и изненада феновете си на 1 юни 2019 в Арена Армеец!Организатори на концерта са София Мюзик Ентърпрайсис и Live Nation. Билетите за концерта на Стинг ще бъдат на цени от 60 до 140 лев.", "date": "2019.02.10", "title": "Стинг отново в България през 2019-а"}
{"url": "http://www.cross.bg/naii-dobur-favoritkata-zvezda-1596142.html", "text": "/КРОСС/ Историческата комедия \"Фаворитката\" на режисьора Йоргос Лантимос води с 12 номинации за наградите БАФТА , които ще бъдат раздадени довечера в Лондон, съобщи Ройтерс. Отличията на Британската академия за кино и телевизия са най-престижните извън САЩ през наградния сезон.Създателите на \"Фаворитката\" се надяват на награди в категориите за най-добър филм, най-добър британски филм, най-добър режисьор и най-добра актриса за Оливия Колман. Другите две звезди Рейчъл Вайс и Ема Стоун също са номинирани в категорията за актриса в поддържаща роля.С по седем номинации следват филмите \"Бохемска рапсодия\", \"Първият човек\", \"Рома\" и \"Роди се звезда\". Политическата комедия \"Вице\" (Vice) получи шест номинации, а \"Черен в клана\" - пет.\"Бохемска рапсодия\" се представя отлично в наградния сезон. Рами Малек вече спечели \"Златен глобус\" и наградата на Гилдията на филмовите актьори за най-добър актьор за ролята на Фреди Меркюри. Продукцията е номинирана също награда БАФТА за най-добър британски филм, но името на режисьора Брайън Сингър беше отстранено от номинациите в тази категория заради обвинения в непристойно сексуално поведение, които той отрича.В категорията за най-добър филм освен \"Фаворитката\" са номинирани продукциите \"Зелената книга\", \"Роди се звезда\", \"Рома\" и \"Черен в клана\".В режисьорската категория Йоргос Лантимос за \"Фаворитката\" ще си оспорва приза със Спайк Лий за \"Черен в клана\", Алфонсо Куарон за \"Рома\", Брадли Купър за \"Роди се звезда\" и Павел Павликовски за \"Студена война\".Оливия Колман, чието превъплъщение в образа на кралица Анна във \"Фаворитката\" вече й донесе редица награди, е номинирана в категорията за най-добра актриса заедно с Глен Клоуз за \"Съпругата\", Лейди Гага за \"Роди се звезда\", Вайола Дейвис за \"Вдовици\" и Мелиса Маккарти за \"Можете ли да ми простите?\"Носителят на приза за най-добър актьор ще бъде избран измежду Крисчън Бейл за \"Вице\", Рами Малек за \"Бохемска рапсодия\", Виго Мортенсен за \"Зелената книга\", Брадли Купър за \"Роди се звезда\" и Стив Куган за \"Стан и Оли\".Водеща на наградното шоу ще бъде Джоана Лъмли, която замени дългогодишния домакин на проявата Стивън Фрай. ", "date": "2019.02.10", "title": "В Лондон ще бъдат раздадени филмовите награди БАФТА "}
{"url": "http://www.cross.bg/pari-tursene-dari-1596166.html", "text": "/КРОСС/Килиан Мбапе, звездата на ПСЖ, дари близо 30 000 евро в онлайн набиране на средства за започване на специализирано търсене на пилота Дейвид Ибътсън. Той пилотира самолета, в който бе футболистът Емилиано Сала.Тялото на нападателя бе намерено в останките на машината на дъното на Ламанша, но засега английският пилот е в неизвестност.Семейството му призова търсенето да не спира, но няма пари да го финансира.Мбапе дари голяма сума и за първото търсене, което доведе до намирането на тялото на Сала.Най-добрият млад футболист в света и този път преведе пари, като използва името Ели Лотен (Лотен е презимето на Мбапе). Така бе и при първата дарителска акция.Гари Линекер, популярен телевизионен водещ днес, дългогодишен капитан на английския национален отбор, дари сумата от 1000 британски паунда и призова за помощ чрез профила си в Туитър.\"Семейството има нужда от тези пари, те не могат да намерят спокойствие, докато Дейвид не бъде открит\", написа Линекер.Досега са събрани около 120 000 паунда, а необходимата сума е два пъти по-голяма. ", "date": "2019.02.10", "title": "Звезди даряват пари за търсене на пилота от самолета със Сала"}
{"url": "http://www.cross.bg/grenlandiya-klimatut-chast-1596144.html", "text": "/КРОСС/ Учени от Северозападния университет в Еванстън, Илинойс, заключиха, че навремето скандинавските заселници в Гренландия са живеели в необичайно топли за местността метеорологични условия и температурите достигали 10 градуса Целзий, съобщи сайтът Физ.орг. Климатичните промени накарали заселниците да напуснат домовете си.Специалистите не знаеха какъв е бил климатът в Гренландия, когато там се преселели викинги. Изследвания на седименти в езера, край които са открити руини от норвежки селища, дали възможност да се направи реконструкция на климата в южната част на Гренландия през последните 3 хилядолетия. Бил установен съставът на изотопи на кислорода в останки от хитинова обвивка на личинки на погребани в седиментите насекоми от семейство хирономидни. Съставът на изотопите на кислорода зависи от количеството вода, която попада в езерата посредством дъждовете, и от температурата на въздуха по време на валежите.Учените очаквали, че климатът по време на норвежките преселвания ще е достатъчно студен, но констатирали, че между 985 г. и 1450 г. имало затопляне със средно 1,5 градуса Целзий в сравнение с предишния и по-късния период. Тази промяна, която е сходна с наблюдаваната днес, прекъснала захлаждането, предизвикано от изменения в разположението на орбитата на Земята. Към края на топлия период климатът вече не бил стабилен и се отличавал с рекордно високи и ниски температури, които в края на краищата накарали викингите да напуснат Гренландия.Освен това бе изяснено, че северноатлантическата осцилация, изразяваща се в непостоянно атмосферно налягане над морското равнище в северната част на Атлантическия океан, не е била предимно в положителна фаза през Средновековието, както се смяташе досега. В тази фаза северноатлантическата осцилация донася студен въздух в голяма част от Гренландия. ", "date": "2019.02.10", "title": "Учени разкриха загадка, свързана с преселването на викинги в Америка"}
{"url": "http://www.cross.bg/subranie-konstitytziya-turnovskata-1596167.html", "text": "/КРОСС/ Повече от 9 000 граждани посетиха Народното събрание в Деня на отворени врати на институцията. По повод 140-ата годишнина от първото заседание на Учредителното събрание на 10 февруари 2019 г. в парламента бяха показани оригиналите на Търновската конституция и на Сребърната конституция, както и тематична експозиция за дейността на Учредителното събрание.Най-голям интерес сред посетителите предизвика възможността да заемат председателското място в пленарната зала и да ударят парламентарния звънец. Много от гостите разговаряха и се снимаха с председателя на Народното събрание Цвета Караянчева и с народни представители.Между 10 и 15 минути изчакваха желаещите да влязат в сградата на Народното събрание. Повече време беше необходимо да отделят, за да оглавят днешното „пленарно заседание\" или да заемат местата на членовете на Министерския съвет в пленарна зала. Голям интерес гражданите проявиха и към показаните оригинали на Търновската и Сребърната конституция, масата, която Петко Славейков донася от дома си, за да бъде подписана на нея Търновската конституция, както и негови лични вещи.Децата са нашето бъдеще и се радвам да видя днес толкова много млади хора в Народното събрание, коментира председателят на парламента Цвета Караянчева. Смятам, че големият интерес към инициативата Ден на отворени врати и от младите, а и от по-възрастните българи показва отношение към историята, към Конституцията, към парламентаризма в България, добави тя.В Народното събрание гражданите можеха да разгледат и пътуващата експозиция „140 години от Учредителното събрание и подписването на Търновската конституция\". На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея до обявяването на Независимостта на България. В рамките на честванията на 140-ата годишнина от Учредителното събрание изложбата ще бъде представена във всички областни градове.Денят на отворени врати на Народното събрание е част от инициативите, с които през 2019 г. ще бъде отбелязана 140-ата годишнина от Учредителното събрание и приемането на Търновската конституция. ", "date": "2019.02.10", "title": "Над 9 000 посетиха Парламента в Деня на отворени врати"}
{"url": "http://www.cross.bg/aktziya-ikonomicheska-politziya-1596168.html", "text": "/КРОСС/ Акция на Икономическа полиция се провежда в пловдивския район \"Тракия\", съобщиха от пресцентъра на Областната дирекция на МВР в града на тепетата.По непотвърдена информация, в автомобил са намерени фалшиви документи за самоличност.Към момента от полицията не дават подробности за акцията. ", "date": "2019.02.10", "title": "Акция на Икономическа полиция в Пловдив "}
{"url": "http://www.cross.bg/osudeni-obshto-suobshti-1596141.html", "text": "/КРОСС/ Македонското правителство ще трябва да плати общо 1,2 милиона евро компенсации на шестима души, които погрешно са били осъдени по обвинения, свързани с тероризъм, съобщи Асошиейтед прес.Местната телевизия Сител съобщи, че компенсацията включва 5 500 денара (101,4 долара) за всеки ден прекаран в затвора плюс разходите по съдебния процес.Шестимата обвиняеми, заедно с още петима бегълци, бяха осъдени през 2011 г. на общо 156 години затвор. Те бяха обвинени, че са поставили мина на локален път, която уби двама войници от НАТО и македонски гражданин.По-късно се оказа, че главният свидетел на обвинението е бил измъчван от полицията. Шестимата бяха условно освободени през 2015 г. Държавната прокуратура миналата година реши да се откаже от делото. ", "date": "2019.02.10", "title": " Македония компенсира с 1,2 млн. евро шестима, грешно осъдени за тероризъм "}
{"url": "http://www.cross.bg/antonov-sergeii-plocha-1596146.html", "text": "/КРОСС/ Председателят на БСП - София и на групата на социалистите в СОС Калоян Паргов ще представи за гласуване доклад за поставяне на паметна плоча на Сергей Антонов. Това ще стане на заседанието на Комисията по образование, култура, наука и културно многообразие в понеделник в 12,00 часа в Столична община. Предложението е монументът да бъде поставен на територията на Терминал 1 на Аерогара \"София\".Идеята за поставянето на паметна плоча на обвинения, а след това оправдан за покушението срещу папа Йоан Павел II служител на БГА \"Балкан\" е на Инициативен комитет \"Памет за Сергей Антонов\". В него членуват български общественици, културни дейци, професори, военни и дипломати, сред които са външните министри Виктор Вълков и Любен Гоцев, покойният професор Божидар Димитров, Вежди Рашидов, двукратният олимпийски шампион по борба Боян Радев, ген. Стоян Топалов, почетен председател на Съюза на офицерите и сержантите от запаса и резерва и други. Подкрепа за поставянето на паметник на Сергей Антонов има и от италианският му защитник Джузепе Консоло. Средствата за изработването и поставянето на паметната плоча ще бъдат изцяло за сметка на Инициативния комитет \"Памет за Сергей Антонов\".Освен за плочата на територията на Аерогара \"София\", Инициативният комитет предлага и улица в столицата да носи неговото име. Става въпрос за преименуване на ул. \"691\" в квартал \"Красно село\" на \"Сергей Антонов\".Както е известно, служителят в представителството на БГА \"Балкан\" в Рим е арестуван на 25-и ноември 1982 г. и е обвинен, че по поръчение на българската държава и чрез турския гражданин Мехмед Али Агджа на 13-и май 1982 г. е организирал атентата срещу папа Йоан Павел II. В продължилия близо 4 години \"процес на века\" роденият на 11-и юли 1948-а в София Сергей Антонов е централна фигура. Осъден несправедливо в скалъпен съдебен процес той лежи в италианския затвор \"Ребибия\" 1223 дни. Там българинът е подложен на огромен натиск да признае престъпление, което не е извършил. На 28-и март 1986 г. италианският съд оправдава Сергей Антонов \"поради липса на достатъчно доказателства\". Представителите на Инициативен комитет \"Памет за Сергей Антонов\" са категорични, че той проявява истинско геройство, тъй като евентуално негово признание за съпричастност на страната ни и нейните органи за сигурност в атентата срещу папа Йоан Павел II щеше дълги години да тежи като прокоба над България. ", "date": "2019.02.10", "title": "Калоян Паргов предлага да се направи паметна плоча на Сергей Антонов"}
{"url": "http://www.cross.bg/kariera-spyskaneto-slalom-1596148.html", "text": "/КРОСС/ Това беше всичко! Линдзи Вон се спусна за последно по състезателната писта и каза \"Сбогом\" на активния спорт! В последния си старт в кралската дисциплина тя спечели бронзов медал от световно първенство!Вон даде време от 1:02:23 в спускането в Оре, Швеция. Тя участва в състезанието с трети стартов номер. В началото на седмицата американката преживя жестоко падане в първия манш на супергигантския слалом. Тя обаче не се отказа от днешния (10 февруари) старт. Той пък се очакваше с огромно нетърпение, тъй като Вон бе обявила, че ще е последен в близо 20-годишната ѝ кариера. На първо място завърши Илка Щухец, която донесе трета поредна световна титла за Словения с време 1:01:74. Втора се нареди Корин Сутер от Швейцария с време 1:01:97.Линзи Вон е двукратна световна шампионка от 2009 г. Тогава тя спечели първите места в спускането и гигантския слалом във Вал д'Изер, Франция. Красивата блондинка има и олимпийска титла от Ванкувър 2010 в спускането. Тя е четирикратна носителка на Световната купа по ски алпийски дисциплини. В богатата си кариера има 82 победи в стартове от най-престижната верига. Това я прави най-успешната скиорка и я поставя на второ място по победи в историята след легендарния Ингемар Стенмарк (84 победи).34-годишната Вон е едно от спортистките с най-много фенове на света! Освен с отличната си кариера на пистата, тя е известна и с атрактивните си кадри от фотосесии и в социалните мрежи, които оставят последователите ѝ без дъх.Цялата кариера на американката бе белязана от жестоки контузии. Заради поредната травма тя промени плановете си да се оттегли от ски пистата в края на сезона. Спускането в Оре бе състезанието, което сложи края на феноменалното представяне на една от най-обичаните спортистки в света!Бронзовият медал от световното е трети такъв за Вон. Освен двете световни титли, тя има и 3 сребърни отличия от първенството на планетата. На олимпийските игри в Пьонгчанг тя спечели бронз, а освен титлата в спускането от Ванкувър, легендарната скиорка завърши трета в супергигантския слалом през 2010 г. ", "date": "2019.02.10", "title": "Линдзи Вон приключи кариерата си с бронз от световно"}
{"url": "http://www.cross.bg/doli-partun-fondatziyata-1596154.html", "text": "/КРОСС/ Доли Партън стана първата кънтри звезда, получила наградата за личност на годината на фондацията Мюзикеърс\" през 29-годишната й история,съобщиха Асошиейтед прес и Ройтерс, цитирани от БТА.Благотворителната фондация на американската Национална звукозаписна академия, която помага изпаднали в нужда музиканти, отдаде почит на професионалните постижения на Доли Партън и на филантропската й работа. Гарт Брукс, Бранди Карлайл, Майли Сайръс, Шон Мендес, Кейси Мъсгрейвс, Уили Нелсън, Кейти Пери, Пинк, Крис Стейпълтън бяха сред изпълнителите на вечерта.Доли Партън е печелила награда \"Грами\" осем пъти. Сред най-известните й хитове са \"9 to 5\", \"Jolene\", \"I will Always Love You\". Звездата разсмя присъстващите с шегите си - за външния й вид, за секса, за работата й в \"мъжкия свят\" на шоубизнеса. \"Работила съм с толкова много прекрасни мъже и никога не съм срещнала мъж, когото да не мога да сритам отзад, ако не се държи с уважение към мен\", каза тя. Доли Партън е продала повече от 100 милиона албума. Тя беше почетена и заради многобройните си благотворителни изяви чрез фондацията \"Доливуд\" и библиотеката на \"Имаджинейшън\", с която е изпратила над 100 милиона книги на деца. Гала вечерта в чест на Доли Партън набра 6,7 милиона долара за фондацията \"Мюзикеърс\" ", "date": "2019.02.10", "title": "Доли Партън получи наградата за личност на годината на фондацията   \"Мюзикеърс\""}
{"url": "http://www.cross.bg/milanov-bolnitzi-reforma-1596153.html", "text": "/КРОСС/ Настройването на частни срещу държавни и общински болници е тотална грешка. Затова предупреди проф. Милан Миланов в ефира на БНТ.\"Главата не ме боли, но ми се развъртява, когато чуя здравна реформа\", отсече лекарят. Той припомни, че здравната реформа е била направена 1998-2001 г., приети са четири закона и започнало нейното разрушаване.Според него здравната реформа не е бетонирана, а е в хаос, защото лекарите лекуваме и работата върви, но не върви не в тази посока от 2001 г. насам.Най-добре за проф. Миланов е да бъде поизчистена жестоко здравната реформа, да си остане НЗОК и да има надграждане на доброволни, а не застрахователни модели.  \"Какво правим догодина, откъде ще вземем пари, за да дадем пак, защото общинските болници са се превърнали в хоспис\", запита лекарят и призова шефът на НЗОК д-р Дечо Дечев хубаво да опознае здравната система, а не само с молива и химикалката.В здравеопазването има пари, но голямата грешка на българските учени е, че здравето, а не болестта е стока, предупреди проф. Миланов. На въпрос как би коментирал злоупотребите с ТЕЛК, проф. Миланов заяви, че ТЕЛК трябва да отиде към НОИ и не го учудват проверките на прокуратурата. За правосъдна бърза процедура, с която насилниците да се вкарат в затвора, призова лекарят относно зачестилите насилия над медицинските специалисти. Той настоява да се вземат мерки и за насилието над полиция, държавните чиновници, учителите. \"Ние сме общество, което се развива по пътя на омразата към всички и всеки\", каза още проф. Миланов.До решението се стигна, след като медици от общински болници в цялата страна изразиха недоволството си от ниските възнаграждения. В края на януари медиците от Козлодуй излязоха на протест. Те поставиха и 10-дневен срок на Ананиев да разреши проблема с нищожните заплати. Медиците бяха подкрепени и от своите колеги в Карлово. Борисов се зарече, че д окато е на власт, няма да закрива болници. Той разпореди на Министерството на здравеопазването да започне анализи на финансовото състояние на всяка една от общинските болници в страната. От своя страна министърът на здравеопазването Кирил Ананиев заяви, че се обмисля идеята да се осигурят средства за общински болници чрез предоставянето им на \"защитен\" статут.Вчера протестираха и лекари в Бургас, срещу закриване на кардиохирургия заради високи наем от 204 000 лева, след търг. ", "date": "2019.02.10", "title": "Проф. Миланов: Здравната реформа се руши"}
{"url": "http://www.cross.bg/makedoniya-rysiya-sigyrnost-1596150.html", "text": "/КРОСС/ Русия смята, че темата за преименуването на Македония трябва да бъде разгледана от Съвета за сигурност на ООН. Това заяви руският посланик в страната Сергей Бездникин, цитиран от ТАСС.Русия е един от големите противници на преименуването на македонската държава на Северна Македония. От там призоваха страната да преразгледа и позицията си за членство в НАТО.„Ние изхождаме от факта, че Резолюция 845 директно инструктира генералния секретар на ООН да докладва на Съвета за сигурност напредъка по решаването на въпроса с името. Това решение трябва да бъде изпълнено. Тези решения на Съвета за сигурност са задължителни за всички. Кога ще се случи това зависи от много фактори. Някои от тях са технически и организационни\", заяви Бездникин.Македонското правителство вече официално започна да използва новото име. Това стана, след като Гърция одобри членството на Северна Македония в НАТО. ", "date": "2019.02.10", "title": "Русия иска името на Македония да бъде разгледано от ООН"}
{"url": "http://www.cross.bg/anistun-dzhenifur-razdeli-1596156.html", "text": "/КРОСС/ Брад Пит присъства на партито за 50-ия рожден ден на бившата си съпруга Дженифър Анистън в Лос Анджелис, съобщава БТА. Актьорът, който се раздели със звездата от \"Приятели\" през 2005 г. след 5-годишен брак, влязъл сам в хотел „Сънсет тауър\". На партито беше и Гуинет Полтроу - бивша приятелка на Пит, както и Джон Мейър, с когото Анистън имаше връзка. Неговата бивша приятелка Кейти Пери пък пристигна на мотор със сегашния си партньор Орландо Блум. На купона присъстваха и куп други холивудски звездиГовореше се, че Дженифър Анистън и Брад Пит отново са се сближили, след като той се раздели с Анджелина Джоли през 2016 г. Техен близък обаче каза, че не се виждат редовно, а само от време на време си изпращат поздрави. Дженифър Анистън миналата година се раздели с Джъстин Теру след двегодишен брак.„Браковете ми бяха успешни, по мое лично мнение. Когато приключиха, това беше избор, направен, защото сме предпочели да бъдем щастливи, а понякога щастието не може да съществува в старата конфигурация\", коментира Анистън. ", "date": "2019.02.10", "title": "Брад Пит се появи на партито за 50-ия юбилей на Дженифър Анистън "}
{"url": "http://www.cross.bg/margaritov-otbelyaza-nastanyavane-1596155.html", "text": "/КРОСС/ Споделената икономика е пазарното изражение на това, което се случва от години с общуването на хората в социалните медии. Думата „споделям\" става все по-популярна в онлайн търсачките, а оттам и в пазарните взаимоотношения. Това смята председателят на Комисията за защита на потребителите Димитър Маргаритов.  От споделената икономика има реална полза, тъй като тя дава възможност съществуващите ресурси да бъдат използвани пълноценно чрез отдаване от собствениците им на други лица за временно ползване, обикновено срещу заплащане, посочи Мргаритов в ефира на телевизия „Европа\". Той даде за пример споделянето на жилища и пътувания. За това се ползват услуги като Airbnb и Uber например, които имат милиони потребители по света.  „Към момента основният индикатор за качеството на услугата е „споделянето\" на впечатления, след като човек вече е използвал този механизъм. Но по отношение на регулацията има изоставане в световен мащаб, тъй като този тип комуникация между хората изпревари институционалното усещане на темата\", отбеляза Маргаритов.  Според него реакцията е необходима, но не и като „слон в стъкларски магазин\" да разрушим цялата конструкция. Маргаритов отбеляза, че след като нормалният живот е извикал и създал подобни отношения, значи хората имат нужда от тях. А щом те са доволни, институциите от своя страна трябва да направят необходимото, за да създадат адекватна регулаторна рамка.   Макар все още да липсва регулация на този тип отношения, институциите не са напълно обезоръжени, смята Маргаритов. Той даде за пример пилотната инициатива на КЗП през изминалия летен сезон да прегледа големите платформи, които предлагат настаняване. „Трябва да е известно лицето, което предоставя услугата. Освен това, при хотелско настаняване трябва да има категоризация, за стаите под наем трябва да има регистрация. Ние не бива да бягаме от отговорностите, които като институции имаме, само защото това е един нов, малко по-различен модел\", каза Маргаритов.  По думите му при извършените проверки са установени „опити на отделни лица да предоставят оферти с идеята, че мястото отговаря на всички условия, които определената категория туристически обект предполага, че трябва да има, а впоследствие да се окаже, че това не е така. Най-малкото, защото се прави опит, без да е съвсем на светло, да бъде предложено нещо, което да претендира, че е категоризирано и че предоставя определен набор от услуги и удобства\". Той добави, че големият проблем на подобен тип настаняване от гледна точка на КЗП са условията, в които ще попаднат потребителите.  Маргаритов отбеляза, че в отговор на нарастващия интерес към „споделеното живеене\", вече има много компании, все още извън България, които се ангажират да управляват подобен тип комплекси. Обикновено към този тип услуга се насочват най-вече хора от поколението на милениърите, дигиталните номади, чиято професия им позволява да извършват извън офиса или дома си определени неща. Те искат да общуват със себеподобни и намират такива пространства, които би трябвало да предоставят нормалните условия за живот и творческа дейност, за да могат да излъчат това, което се очаква от тях като резултат от професионалната им дейност. „Това има своята цена. И оттам вече - трябва да има и задължителните минимални удобства, които човек търси, когато иска да има една благоприятна среда за живеене и работа\", добави председателят на КЗП.", "date": "2019.02.10", "title": "Споделената икономика е пазарното изражение на съвременното общуване "}
{"url": "http://www.cross.bg/agentzii-tolerantnost-osvedomitelni-1596143.html", "text": "/КРОСС/ Ръководители на 23 осведомителни агенции, сред които БТА, участващи в Световната правителствена среща на върха в Дубай, подписаха \"Харта на осводемителните агенции за толерантност\". В документа се изтъква, че подписалите го ще се стремят принципите на толерантността да заслужат постоянно отразяване от медиите, за постигане на мирно съвместно съществуване между хората от различни религии, секти, доктрини, идеологии и всякакви други различия.За тази цел агенциите се ангажират да засилят медийното съдържание, свързано с търпимостта и да си обменят новини, снимки, видео и други журналистически материали за инициативи и проекти, целящи укрепването на ценностите и принципите на толерантност, за културни и социални програми, допринасящи изграждането на толерантни общества.Под документа сложиха подписите си генералните директори на национални осведомителни агенции на страни от Близкия изток, Европа, Азия и Латинска Америка.", "date": "2019.02.10", "title": "23 осведомителни агенции подписаха в Дубай Харта за толерантност "}
{"url": "http://www.cross.bg/yvrezhdaniya-horata-horata-1596130.html", "text": "/КРОСС/ Хората с увреждания с електронни профили. В тях на едно място е събрана информация от регистрите на различни институции. Профилите работят в тестови режим. Създаването им беше договорено по време на протестите на майките на деца с увреждания.Хората с увреждания могат да влязат в профила си влиза с електронен подпис или персонален идентификационен код от НОИ.Бисер Петков - министър на труда и социалната политика: Дава достъп до всички регистри, в които има данни за хората с увреждания. В профила за сега постъпва информация НЕЛК, Социалните служби, НОИ, Здравната каса, Образователното министерство.Минчо Коралски - председател на Агенцията за хората с увреждания: Той би могъл да провери какви права са отразени в него. Ако нещо не е отразено, би могъл да поиска корекция.Веска Събева - председател на Асоциацията на родителите на деца с епилепсия: Ние няма да продължаваме да бъдем едно хранилище на документи за нашите деца.Неправителствените организации се надяват, че информацията от профилите ще помогне на институциите да подобрят политиките за хората с увреждания. Системата ще се надгражда и се предвижда се чрез нея да се повиши контролът в ТЕЛК.Бисер Петков - министър на труда и социалната политика: Свързаността на тези системи - електронното здраво досие са предпоставки за намаляване на злоупотребите. Очаква се тестовият период на електронните профили на хората с увреждания да приключи до края на месеца. ", "date": "2019.02.10", "title": "Хората с увреждания ще имат електронни профили"}
{"url": "http://www.cross.bg/oruzhie-lyganska-lazerno-1596124.html", "text": "/КРОСС/ Според съобщенията са били фиксирани лъчи със светло-виолетов цвят от страна на временно окупираните територии, които са имали периодичност 2-3 минутиБойците на самопровъзгласената Луганска народна република (ЛНР) са използвали забранено лазерно оръжие в района на пропускателния пункт Станица Луганска. Това съобщава Държавната погранична служба на Украйна (ДПСУ) на своя уебсайт, предава електронното издание на киевския ежедневник ''День''.„До 4 часа сутринта на 8 февруари, започвайки от 22,00 часа, в района на КПВВ „Станица Луганска\" пограничните отряди за прикриване на пътни коридори са фиксирали лъчи със светло-виолетов цвят от страна на временно окупираните територии, които са имали периодичност 2-3 минути. Заради особеностите на релефа на местността, където се намират окупаторите и опасността от използване на оптически и топловизьорни прибори не е могло да се установи точното място на излизане на лъча\", съобщават от ведомството.От там отбелязват още, че подразделенията на ДПСУ от състава на Обединените сили са засичали подобни случаи нееднократно.През 2016-2018 година в хода на службата си петима военнослужещи от Краматорския пограничен отряд са понесли поражения в зрителните органи. „Те са наблюдавали руско-терористичните войски, използвайки оптически прибори,\" твърдят украинските военни.„Информацията за възможно използване на забранено лазерно оръжие със специално назначение от руско-окупационните войски е доведена до знанието на международните и правозащитните организации\", гласи съобщението.", "date": "2019.02.10", "title": "Паника в Киев: Лугански бойци поразявали с лазерно оръжие"}
{"url": "http://www.cross.bg/lolova-tatyana-adres-1596133.html", "text": "/КРОСС/ Президентът Румен Радев изпрати поздравителен адрес на Татяна Лолова по случай рождения ден на легендарната ни актриса - 10 февруари. „Неподражаемият Ви талант облагородява с присъствието си сцената, екрана и душите на всички Ваши съвременници\", посочва държавният глава в писмото до Татяна Лолова.Президентът отбелязва, че изключителната роля на актрисата в българския културен и обществен живот е да възвръща и разпалва вярата ни. „Ценност и необходимост за всички нас са Вашите незаменими послания, присъствие и пример!\", посочва още президентът в поздравителния адрес до Татяна Лолова. ", "date": "2019.02.10", "title": "Легендарната Татяна Лолова днес навършва 85 години"}
{"url": "http://www.cross.bg/milkov-zakona-pencho-1596134.html", "text": "/КРОСС/ \"Изборните правила са създадени, за да дадат легитимност на властта. Когато в закона имаш императивни норми- на какъв период се подменя изборната администрация - това не е формално правило.\" Това заяви пред БНР народният представител от ПГ на \"БСП за България\" Пенчо Милков в коментар на искането от страна на БСП да бъде избрана нова ЦИК. Управляващите предлагат Комисията да работи след своя мандат. \"ГЕРБ не спазват изборните правила и не сменят ЦИК, защото вероятно съставът й в момента им е угоден\", каза още Пенчо Милков. По думите му управляващите се опитват да внушат, че правилата трябва да се спазват, само когато им е изгодно. \"В закона пише, че мандатът на комисията е пет години, ние слушаме аргументи от типа - дали това е целесъобразно или не. Не е работа на опозицията да стартира процедура по избор на орган, на който му изтича мандатът. Това е задължение на управляващите. Когато видяхме, че сроковете изтичат, внесохме проект на решение\", поясни той. \"Всеки български гражданин трябва да спазва закона, включително и ГЕРБ\", отсече народният представител от левицата. Той обясни, че в БСП не е провеждана процедура- кои ще са нейните кандидати за ЦИК и добави, че това ще се случи, когато НС гласува решение за смяната на Комисията.  По отношение на интеграцията на ромите, Милков каза, че не е нормално сега да се констатира проблемът. Това показва, че някои хора  за 20 - 30 години са били със затворени очи.  \"Какво означава да се интегрират ромите? Само те ли са дезинтегрирани в обществото\", попита Милков. Народният представител обясни, че се говори за финансови средства за интеграиция на ромите,  но не става и дума за недокомплекта в службите, минималните заплати на социалната администрация. Той беше категоричен, че тези хора трябва  да бъдат подсилени и държавата да застане зад тях, а в документа на Красимир Каракачанов няма и дума за това. Милков обаче отбеляза, че е хубаво,  че се поставя въпросът за дезинтеграцията на обществото, защото това е част от националната сигурност и припомни, че във \"Визия за България\" също се говори, че държавата трябва да има водеща роля за справяне с дезинтеграцията, а не неправителствени организации.", "date": "2019.02.10", "title": "Пенчо Милков: Управляващите не  сменят състава на ЦИК, защото им е угоден"}
{"url": "http://www.cross.bg/durvo-godinata-istoriya-1596131.html", "text": "/КРОСС/ До края на този месец 15 европейски страни гласуват за 10 поредна година за „Европейско дърво на годината\". Търси се дървото с най-интересна история. 300-годишен дъб от трънското село Рани луг е българският претендент.Корените му са символ на връзката със семейство и родина, стъблото му се свързва с устойчивост и сила, а короната - с желанието за живот и стремежа към свобода. Точно на границата със Сърбия в с. Рани луг едно дъбово дърво побеждава времето и става свидетел на повече от триста години българска история.Под сянката му поколения българи и сърби разказвали на трънски приказки за митични създания и извършвали лечебни обреди.Резултатите от гласуването за„Европейско дърво на годината\" ще бъдат обявени на 19 март по време на официална церемония в Брюксел. ", "date": "2019.02.10", "title": "300-годишен дъб е българският претендент за „Европейско дърво на годината”"}
{"url": "http://www.cross.bg/nikolova-yngariya-mariyana-1596135.html", "text": "/КРОСС/ Заместник министър-председателят по икономическата и демографската политика Марияна Николова ще бъде на официално посещение в Унгария на 11 и 12 февруари.Българският вицепремиер ще се срещне с заместник министър-председателя на Унгария Жолт Шемйен. Визитата има важно значение за поддържане на интензивния политически диалог по широк спектър от двустранни въпроси и теми от европейския и международния дневен ред.В Будапеща вицепремиерът Николова ще проведе серия от разговори с унгарския държавен секретар по въпросите за семейството и младежта Каталин Новак, с министъра на човешките ресурси Миклош Кашлер, с държавния секретар по социалните въпроси и социалната интеграция Атила Фюльоп както и с министъра на външните работи на Унгария Петер Сиярто. По време на разговорите ще бъдат обсъдени двустранните отношения и конструктивното взаимодействие в различни области с акцент върху демографската политика, политиките за закрила на децата и интеграцията на хора с увреждания на трудовия пазар.Заместник министър-председателят Марияна Николова ще посети унгарския Парламент, където ще има разговори с държавния секретар Миклош Шолтес, председателя на групата за българо-унгарско приятелство г-жа Моника Дунай и говорителя на българската общност в унгарския парламент г-н Симеон Варга.В рамките на посещението вицепремиерът ще се срещне с представители на българската общност начело с г-н Дончо Русев, председател на Българското републиканско самоуправление.  ", "date": "2019.02.10", "title": "Вицепремиерът Марияна Николова заминава за Унгария"}
{"url": "http://www.cross.bg/bali-vlasti-bankomati-1596138.html", "text": "/КРОСС/ Българска престъпна групировка, източила стотици милиони от банкомати  на остров Бали, беше разбита от индонезийските власти. Задържани са  петима наши сънародници, съобщи \"България он еър\". Cлeд пpeтъpcвaнeтo нa дoмoвeтe им, пoлициятa е открила pyтepи, лaптoпи, мoбилни тeлeфoни, ĸaĸтo и няĸoлĸo скимиращи устройства.Българите използвали перфектна схема - изтoчвaли милиoни дoлapи oт  cмeтĸитe нa зaмoжни тypиcти нa ocтpoв Бали, ĸoйтo e cpeд  нaй-пpивлeĸaтeлнитe eĸзoтични дecтинaции зa пoчивĸa. Членовете на бандата се придвижвали с автомобили под наем и с перуки  на глава. Те инсталирали на избрани банкомати скимер устройство с  камера, свързана с маршрутизатора и модема, които след това са записвали  всички клиентски данни, включително и ПИН кода на картата. После  данните били прехвърляни на фалшив банкомат, в който пристигали парите  на измамените клиенти.По непотвърдена информация чрез схемата са източени над 700 млн.  евро. След зрелищна акция на индонезийските власти и залавянето на  българската банда - зaд peшeткитe се озовават пeтимa нaши cънapoдници.  Те са заплашени от присъда и глoбa в paзмep нa cтoтици xиляди дoлapи.Opгaнитe нa peдa издиpвaт oщe eдин зaпoдoзpян нaшeнeц, ĸoйтo e ycпял дa избягa пo вpeмe нa apecтa.Това не е първият случай на българи, заловени за източването на лични  данни и банкови в Бали. Индонезийските власти имат информация, че на  Бали действа още една българска престъпна група, която се занимава със  същата схема. Според местни медии - българските тартори на групировките довеждали неуспели ММА бойци от България в Бали, които да се занимават с престъпната дейност.", "date": "2019.02.10", "title": "Българи на Бали източили над 700 милиона евро от банкомати"}
{"url": "http://www.cross.bg/nfsb-stryktyra-valeri-1596137.html", "text": "/КРОСС/ НФСБ обяви номинацията на Валери Симеонов за водач на листата за предстоящите европейски избори. Това е предложението на бургаската структура, а към нея почти сигурно ще се присъединят и варненската, и пловдивската структура.Ръководството на НФСБ дава извънредна пресконфернция в Гранд хотел и СПА \"Приморец\".Пред медиите застанаха депутатът от НФСБ и зам.-председател на партията Валентин Касабов, областният лидер на НФСБ за Бургас Иван Кузманов и общинският Ивайло Вагенщайн. ", "date": "2019.02.10", "title": "НСФБ предложи Валери Симеонов за евродепутат"}
{"url": "http://www.cross.bg/venetzyela-transfer-nego-1596140.html", "text": "/КРОСС/ В Министерството на външните работи няма постъпила информация от Венецуела за паричен трансфер, съобщиха за БНР от институцията.Депутатът Карлос Папарони не уточнява в \"Туитър\" с кои български институции е осъществен контакт за спиране на паричния трансфер. Според него става дума за \"брокерска къща\".Неофициално експерти коментираха, че много голяма сума с пари няма как да бъде преведена през подобен вид финансова институция.По-рано в акаунта си в \"Туитър\" опозиционният депутат обяви, че властите във Венецуела са се опитали да изнесат капитали на държавната петролна компания чрез финансов посредник в България. Според него - от Венецуела вече са се свързали с българските власти, за да работят по случая. ", "date": "2019.02.10", "title": "Външно: Нямаме информация от Венецуела за паричен трансфер"}
{"url": "http://www.cross.bg/subranie-konstitytziya-narodnoto-1596136.html", "text": "/КРОСС/ Около 500 граждани влязоха в Народното събрание още в първите минути от Деня на отворени врати на институцията. Те бяха посрещнати от председателя на Народното събрание Цвета Караянчева, която им разказа интересни факти за дейността на Учредителното събрание, провело първото си заседание на 10 февруари 1879 г.Сред най-нетърпеливите посетители бяха ученици от столичните 101-во СУ „Бачо Киро\" и 39-то СУ „Петър Динеков\", както и студенти по право от Софийския университет и от Университета за национално и световно стопанство. Те получиха книги и брошури, разказващи за работата на Учредителното събрание и дискусиите, които предшестват приемането на Търновската конституция.С голямо удоволствие Ви посрещам с „добре дошли\" в българския парламент на тази важна за всеки един от нас дата, обърна се Цвета Караянчева към първите посетители. Председателят на Народното събрание посочи, че 10 февруари е ден, който трябва да бъде помнен и почитан, защото на него се поставя началото на парламентаризма в България. От дискусиите, проведени на заседанията на Учредителното събрание във Велико Търново, няма стенограми, те са били написани като разкази, които са били четени и одобрявани на следващия ден от работата на представителите на българския народ, обясни Цвета Караянчева. Тя показа на посетителите експозицията „140 години от Учредителното събрание и подписването на Търновската конституция\", в която са представени много интересни факти за времето, когато е бил изработен първият български основен закон.Оригиналите на Търновската конституция и на Сребърната конституция са част от експонатите, които гражданите могат да видят в Деня на отворени врати на Народното събрание. В парламента е и масата, която Петко Славейков донася от дома си, за да бъде подписана на нея Търновската конституция, както и негови лични вещи.В пленарната зала председателят на Народното събрание обясни на най-любознателните гости каква е работата на народните представители, как те се разделят на парламентарни групи, кой води пленарното заседание и показа как се откриват и закриват заседанията на парламента. 9-годишната Дария от 39-то СУ първа се престраши да влезе в ролята и символично да открие днешното пленарно заседание.До 12.00 часа около 4 000 граждани посетиха парламента.  Денят на отворени врати ще продължи до 16.00 часа. ", "date": "2019.02.10", "title": "Около 4000 граждани преминаха до обяд през Парламента в Деня на отворени врати"}
{"url": "http://www.cross.bg/raketi-rysiya-obseg-1596122.html", "text": "/КРОСС/ Русия разполага с повече крилати ракети със среден обсег \"Новатор\" 9M729 (SSC-8 по класификацията на НАТО), отколкото се смяташе, съобщи вестник \"Франкфуртер алгемайне зонтагсцайтунг\", цитиран от ДПА. Изданието се позовава на анонимен източник от западно разузнаване, предава БТА.Според НАТО ракетата нарушава Договора за ликвидиране на ракетите със среден обсег от 1987 година. Както САЩ, така и Русия заявиха миналата седмица, че се изтеглят от споразумението, а Вашингтон отдавна обвинява Москва, че го нарушава, припомня ДПА.По данни на вестник \"Франкфуртер алгемайне зонтагсцайтунг\" освен в тренировъчния батальон за изпитания на ракети в Капустин яр и в град Камишлов, ракети и батальони са били разположени и в северноосетинския град Моздок, както и в град Шуя, в близост до Москва.Всеки от четирите батальона разполага с четири подвижни устройства за изстрелване на ракети. Във всяко от тях има по четири ракети, съобщава вестникът. Общо Русия разполага с 64 ракети със среден радиус на действие, които могат да носят както конвенционални, така и ядрени бойни глави.Ракетата има обсег до 2350 км, или около 2000 км с конвенционална 500-килограмова бойна глава, съобщава германското издание. При сегашното разположение на ракетите в обсега им се намират Източна и Северна Европа. С придвижване те могат да достигнат цяла Европа, освен Португалия.Според Русия ракетата има обхват само 480 км. Договорът за ликвидиране на ракетите със среден обсег забранява ракети с обсег между 500 и 5500 км, припомня ДПА.   ", "date": "2019.02.10", "title": "Изненади в арсенала: Русия с още повече крилати ракети  "}
{"url": "http://www.cross.bg/dyshi-hilyadi-bulgariya-1596120.html", "text": "/КРОСС/ Населението на България вече е под седем милиона. Това отчете калкулаторът на ООН. От началото на годината до сега са починали над 10 хиляди души. По смъртност пък сме наравно с Афганистан и Сирия, където се води война.Затова пък раждаемостта в България непрекъснато намалява - от 175 000 през 1975г. до 60 000 през последните години.Тъжната статискика продължава: емигрирали са почти хиляда души. Родените са почти седем хиляди. Така за малко повече от месец страната ни е загубила над пет хиляди души, предаде Bulgaria ON AIR.До 2000 година населението на България е над осем милиона души. С началото на новото хилядолетие то започва да намалява.И така за последните 18 години броят на хората в нашата страна се понижава с един милион, за да станем под седем милиона в края на 2018 година. Населението на България е било най-многобройно през 1988 година, когато почти достига девет милиона души.Най-малко е било населението след Освобождението. След Съединението през 1885 година се прави ново преброяване, което установява, че населението на България е три милиона.31 хиляди българи, които са емигрирали през миналата година ще я съпоставим със 60 хиляди. По близо толкова наши сънародници годишно купуваха еднопосочни билети за чужди държави през 90-те години.През миналата обаче 25 хиляди души, които са живели дългосрочно в чужбина са се завърнали у нас. Положението със заплатите също не е добро. Разликата в заплащането между работник на минмална заплата и мениджър в мултинационална компания надхвърля 100 пъти.    ", "date": "2019.02.10", "title": "Българите умират като в Афганистан, емигрират и раждат по-малко"}
{"url": "http://www.cross.bg/naselenie-zhiveyat-karakachanov-1596125.html", "text": "/КРОСС/ След 25 години ромска интеграция в България циганското население не само не е интегрирано, а става все по-дезинтегрирано. За да бъдем обективни, трябва да отбележим, че част от тези наши съграждани живеят по съвсем нормален начин - имат две-три деца, изпращат ги на училище, работят и не се издържат със социални помощи, живеят в нормални жилища, стараят се да се интегрират сами. Това каза в студиото на \"Денят започва с Георги Любенов\" вицепремиерът, военен министър и лидер на ВМРО Красимир Каракачанов в началото на коментара си за концепцията на партията за ромската интеграция. \"Минимум половината от това население живеят в един различен свят. И още по-лошо - благодарение на измислени правозащитници, които им втълпяват, че имат само права и всичко останало няма значение, тези хора повярваха, че могат да правят каквото искат в държавата - тоест могат да не си пращат децата на училище, могат да си пращат децата на магистралата да проституират, да крадат, да просят, могат да не ги възпитават, могат да влязат в двора ти и да ти откраднат собствеността, могат да те пребият или изнасилят. Тази част от циганското население трябва да бъде вкарана в пътя\", категоричен беше вицепремиерът.", "date": "2019.02.10", "title": "Каракачанов: Циганите, които не спазват законите, трябва да бъдат вкарани в пътя"}
{"url": "http://www.cross.bg/koli-dizelovi-sobstvenitzite-1596161.html", "text": "/КРОСС/ Автомобилните морги в Германия са препълнени с дизелови коли, които не покриват екологичния стандарт Евро-5. Заради все по-обхватните забрани за движение на нафтови модели в немските градове хората масово се избавят от напълно изправни автомобили на възраст под 10 г. и пробег под 100 000 км, разказва репортаж на \"Голос Европы\".Шефът на една от моргите Мустафа обяснява, че всеки ден му карат поне по 40 коли, в които има още много живот. Те обаче не могат да бъдат продадени и приключват земния си път в пресата. Бракуването се налага, за да могат собствениците да получат отстъпка при покупка на нов автомобил.Повечето коли в моргата са в добро състояние, а Мустафа твърди, че ситуацията е подобна и при колегите му в цяла Германия. Забраните за движение на дизелови автомобили, които не покриват екологичните норми, тепърва ще се ожесточават, така че собствениците бързат да приберат поне някакви пари за колите си. ", "date": "2019.02.10", "title": " Немците масово изхвърлят дизелови коли"}
{"url": "http://www.cross.bg/tyle-yltima-obekt-1596147.html", "text": "/КРОСС/ Изглежда, че най-отдалеченият обект от Слънчевата система, посетен от космически кораб - Ултима Туле, разположен в Пояса на Кайпер и заснет от сондата „Нови хоризонти\", има формата на „джинджифилено човече\", а не на „космически снежен човек\", съобщава Би Би Си.До този извод са достигнали учените от НАСА след внимателен преглед и оценка на снимките, изпратени на 1 януари от космическия апарат. Фотографиите са с максимално увеличение и са направени от сондата, докато е преминавала край космическия обект със скорост от 50 000 километра в час.На снимките малкият космически обект е леко затъмнен, а на заден фон се вижда лека слънчева светлина и примигващи звезди. Вместо два сферични кръга,които му придават формата на снежен човек, Ултима Туле изглежда има малко повече извивки от първоначално предполаганото.Екипът, който обработва данните, изпратени от „Нови хоризонти\" сега смята, че големият сферичен кръг има формата на палачинка, а по-малкият е с дупки и с формата на орех.„Направихме първоначалните си оценки на Ултима Туле въз основа на ограничената информация от снимките, с които разполагахме. Сега обаче, с новите данни, нашето виждане за този космически обект значително се промени\", обясни професор Алан Стърн. „По-реалистично е да се смята, че формата на Ултима Туле е по-плоска, като палачинка. Но новите открития водят със себе си и нови въпроси като това как е станало възможно формирането на подобен космически обект. До момента не сме виждали подобно тяло да се движи в орбита около Слънцето\", допълва ученият.Космическата сонда „Нови хоризонти\" прелетя край Ултима Туле, която е разположена на около 6,5 милиарда километра от Земята. Сближаването е най-близкото, извършвано някога от космически кораб в рамките на Слънчевата система. Посещението на тази част на познатата ни Вселена стана в ледения регион, известен като Пояса на Кайпер. Надеждата на учените е структурата на Ултима Туле и нейният състав да разкрият нова информация за това как са се формирали планетарните тела преди над 4,6 милиарда години.Най-новите снимки са изпратени от „Нови хоризонти\", когато сондата е била на разстояние от около 8000 километра от космическото тяло. Очакват се и нови фотографии, но малката радиопредавателна антена на апарата и голямото разстояние, на което се намира от Земята, означават, че данните постъпват по-бавно, а образът е малко по-неясен.Вероятно за източването на всички данни ще са необходими около 20 месеца, за да се разбере с точност какво точно се е случило при преминаването на „Нови хоризонти\" край Ултима Туле на 1 януари 2019 година. ", "date": "2019.02.10", "title": "Обект в слънчевата система се оказа с форма на палачинка"}
{"url": "http://www.cross.bg/yaponiya-tzuftezh-mart-1596164.html", "text": "/КРОСС/ В Япония започна ритуалът по прогнозиране на цъфтежа на японската вишна - сакура. Прогнозирането започва в края на януари, а през март прогнозата се обновява постоянно.Тя се изготвя след наблюдения на вишневите дървета, които растат в района на 58 метеорологични станции в цяла Япония. Тъй като страната е островна и е под влиянието на океана, но освен това географски е разположена и в субтропичната, и в умерената зона, то факторите, които се вземат предвид за изготвяне на прогнозата, са многобройни.Обикновено пълният цъфтеж на едно дърво настъпва около 3 седмици след разцъфването на първите пъпки. Затова за всеки район се изготвя отделна прогноза, за да може хората да са осведомени и да успеят да се насладят на цветното шоу - появата на първия вишнев цвят, обилния цъфтеж и момента, когато вишневите листенца политат във въздуха като облак.Тези прогнози са важни и за туризма, тъй като много туристи пътуват до Япония специално за цъфтежа на сакурата.Тази годината според прогоноза жителите на Токио ще бъдат свидетели на обилен цъфтеж между 24 и 31 март. \n\t\t\t\t\t ", "date": "2019.02.10", "title": "В Япония започна цъфтежът на вишните (видео)"}
{"url": "http://www.cross.bg/ychilishte-detza-dobursko-1596128.html", "text": "/КРОСС/ След близо 160 години от създаването си, за новата учебна година в двора на началното училище в разложкото село Добърско няма да бие първият звънец, съобщава БНТ в репортаж. В момента там учат едва 13 деца. Тази година няма първокласници, не се очакват и през следващата. Голяма част от жителите на селото изкарват прехраната си на гурбет в чужбина.Началното училище в Добърско е наследник на килийно училище, основано в далечната 1861 г. Хиляди ученици са получили образование в него.За следващата година остават 5 деца, от тези 5 деца не са сигурни дали ще останат всичките тук. Така че няма как училище да съществува за 5 деца, обяснява ситуацията Илиян Джунев, кмет на Добърско.", "date": "2019.02.10", "title": "Училището в Добърско затваря врати след 160-годишна история"}
{"url": "http://www.cross.bg/remo-mamyd-festivala-1596115.html", "text": "/КРОСС/ Роденият в Милано 27-годишен певец и композитор Мамуд (Mahmood) стана победител в 69-ото издание на фестивала на италианската песен в Сан Ремо. Мамуд, който е син на египтянин и италианка от Сардиния, спечели конкурса със своето авторско парче „Пари\" (Soldi) - рап с ориенталски мотиви, звучащ изразително благодарение на интересния глас на артиста.Алесандро Мамуд, както е цялото му име, бе единият от двамата победители в проведеното миналия месец състезание между дебютантите „Сан Ремо Джовани\", което му даде право да участва наравно с изявените майстори. Той изобщо не влизаше в сметките на букмейкърите като възможен победител и сякаш бе най-изненаданият от развоя на събитията. „Просто не мога да повярвам!\", едва отрони пред микрофона брюнетът, когато бе обявен за носител на голямата награда. Втори остана смятаният за фаворит Ултимо (псевдоним на 23-годишния Николо Морикони) с „Твоите особености\" (I tuoi particolari) - типична фестивална песен в духа на мелодичната италианска традиция. Трети се класираха момчетата от вече световноизвестното трио Il Volo, които се представиха в трасирания коловоз на стила поп-опера с „Музика, която остава\" (Musica che resta).Още с оповестяването на финалистите публиката в митичния театър „Аристон\" избухна в освирквания. Недоволството на зрителите бе провокирано най-вече от оставането извън почетната тройка на рок-ветеранката Лоредана Берте, която тази година се превърна в тяхна любимка с мощната си интерпретация на парчето „Какво очакваш от мен\" (Cosa ti aspetti da me). Хората дълго скандираха „Ло-ре-да-на, Ло-ре-да-на!\", но това не промени с нищо подреждането, което се определя от 3 фактора - вота на спеца на телевизионните зрители. Берте се оказа четвърта, а пети, непосредствено след нея - друг от фаворитите на залата, Симоне Кристики, със своето силно театрализирано изпълнение на „Грижи се за мен\" (Abbi cura di me) - добра изповедна поезия, облечена в музика и речитатив. Кристики взе 2 специални награди - тази на името на Серджо Ендриго за най-добро изпълнение и за най-добра музикална композиция. Наградата на критиката, наградата на името на Лучо Далла и отличието за най-добър текст бяха присъдени на още един пренебрегнат в класирането любимец на публиката - Даниеле Силвестри с „Живак\" (Argentovivo).Клаудио Бальони - един от най-значимите певци композитори на Италия, който за втора поредна година бе арт директор и водещ на фестивала в Сан Ремо и е смятан за голям негов реформатор, се бе погрижил на сцената от 5 до 9 февруари да присъстват почти всички жанрове: поп, рок, пънк, рап, уърлд мюзик, ангажирани песни със социално послание... Някои от конкурентите с най-интересно звучащи предложения обаче с право могат да се смятат за неодооценени като Паола Турчи, прочутия Нек, група The Zen Circus, Франческо Мотта, известен само като Мотта и др.Един от специалните гости, които пяха в последната вечер на фестивала в Сан Ремо, бе Ерос Рамацоти - 35 години след своята победа при дебютантите на същия този подиум. ", "date": "2019.02.10", "title": "Рап парче с ориенталски мотиви триумфира в Сан Ремо"}
{"url": "http://www.cross.bg/plovdiv-merki-epidemiya-1596129.html", "text": "/КРОСС/ Грипната епидемия в Пловдив отшумява, миналата седмица са регистрирани 221 случая или 64%, затова РЗИ-Пловдив с писмо известява за прекратяване на противоепидемичните мерки от понеделник, 11 февруари.Противоепидемичните мерки включваха забрана на свиждания и планови операции в болници, преустановяване на планови консултации на здрави бременни жени и кърмачета и на профилактични прегледи и имунизации.Пикът на заболеваемостта в Пловдив беше в седмицата 21-27 януари, когато процентът беше 136.54%. Най-засегнати бяха децата - от бебета до 14 годишни. Усложненията след грип причиниха фатален изход в няколко случая, още преди обявяване на противоепидемичните мерки две млади жени починаха от скоротечна бронхопневмония, последвала след острото вирусно заболяване. ", "date": "2019.02.10", "title": "Отменят грипната епидемия в Пловдив от понеделник "}
{"url": "http://www.cross.bg/ychenitzite-bulgarski-sred-1596158.html", "text": "/КРОСС/ Трима български ученици бяха сред победителите в проекта Space Tube, подкрепен от компаниите \"Майкрософт\", \"Еърбъс\" и \"3М\". Ученици от няколко европейски държави, сред които и България, бяха провокирани да тестват знанията си и да изследват Космоса, съобщава пресслужбата на ГЕРБ.Българските гимназисти показаха отлични познания чрез създадено от тях видео, коментиращо разминаванията между физиката и научната фантастика в известни филми за Космоса. Интерактивното представяне на учениците им донесе победа в конкурса, заедно с белгийския отбор.\"През 2025 година работата в екип ще бъде сред най-важните умения за успех наравно с креативното мислене и в така наречените STEM умения (STEM e акроним от първите букви на английските думи за наука (science), технология (technology), инженерство (engineering) и математика (maths). Адаптирането на училищната система е ключово за подготовката на учениците за икономиката на новото съвремие. Радвам се, че в България имаме преподаватели и училища, които търсят и намират възможности за сътрудничество по международни проекти. Проактивността и креативното мислене се развиват, когато учениците имат свободата да проверяват знанията си и сами да стигат до заключения. Младите български таланти показаха именно това във видеото си.\", заяви българският евродепутат от ГЕРБ/ЕНП Ева Майдел по време на дискусия с победителитеАнтон Иванов (СУ \"Васил Левски\", гр. Елин Пелин), Йоан Стоянов (СУ \"Христо Ботев\", с. Горна Малина) и Кристиан Георгиев (Професионална гимназия по телекомуникации, гр. София) са победителите и освен от Ева Майдел, учениците бяха поздравени и от вицепрезидента на \"Майкрософт\" Джон Франк и директора на \"3М\" за Европа Максим Бюро.Победителите в конкурса посетиха и центъра по иновации на \"3М\" в Дюселдорф и Европейската космическа агенция в Брюксел.  ", "date": "2019.02.10", "title": "Големи световни компании наградиха български ученици в Брюксел"}
{"url": "http://www.cross.bg/onkolekarstva-ostanalite-manolova-1596132.html", "text": "/КРОСС/ Още медици ще бъдат привлечени към наказателна отговорност по делото за злоупотреби с онколекарства от две болници. Това заяви в интервю за bTV наблюдаващият прокурор Лидия Манолова.През октомври миналата година при специализирана акция бяха арестувани 7 души, част от тях служители на болници в София и в Благоевград.Двама са в ареста, останалите са с по-леки мерки за неотклонение. Един от обвиняемите проговори пред bTV.От  5 месеца Светлана Тюлекова е под домашен арест.През това време се е научила да шие обложки за книги. Иначе има над 30 години стаж като фармацевт. Арестувана е, докато си тръгва от работа. На излизане от болницата в личния ѝ багаж са открити онколекарства. Твърди, че ги е сложила в торбата си прибрала по погрешкаЛекарствата, намерени в багажа на фармацевта, са със специален режим на съхранение - в хладилник в болничната аптека.  Колегите ѝ казват, че в деня на ареста, тя останала последна в аптеката, тръгнала си след останалите.„В момента се анализират доказателства и мога да кажа, че предстои привличане към наказателна отговорност и на други лица\", казва Лидия Манолова.Според прокуратурата до юни е възможно обвинителният акт да влезе в Специализирания наказателен съд. ", "date": "2019.02.10", "title": "Още медици ще бъдат обвинени за злоупотреби с онколекарства"}
{"url": "http://www.cross.bg/beshe-detzata-prilozhenie-1596123.html", "text": "/КРОСС/ Опасно мобилно приложение набира популярност сред децата у нас, предупреждават специалисти. Вече са подадени два сигнала за посегателство срещу 14-годишни момичета. Приложението привлича потребителите с възможността да пишат помежду си, като останат анонимни, предаде БНТ. Приложението се казва \"Телоним\", а създателите му го рекламират като \"най-искреното място в интернет\", на което можеш да пишеш всичко, без да казвай кой си и без да оставяш следи към себе си. \"Той беше се свързал анонимно с 14-годишно момиче и беше започнал да го обработва. Опитите да се открие човека общо взето удариха на камък, тъй като той даже не се беше регистрирал в приложението и е абсолютно анонимна връзката\", Георги Апостолов, координатор на Центъра за безопасен интернет. \"Когато ти си анонимен и контактуваш с анонимен - не знаеш кой стои от другата страна. Наистина през това приложение за съжаление много педофили търсят контакт с децата\", каза Антоанета Василева, Асоциация \"Родители\".", "date": "2019.02.10", "title": "Опасно мобилно приложение става все по-популярно сред децата"}
{"url": "http://www.cross.bg/magi-halvadzhiyan-aleks-1596126.html", "text": "/КРОСС/ Няколко месеца преди да си отиде от тизи свят, Иван Ласкин получил оферта да се включи в най-рейтинговото  предаване \"Господари на ефира\". Това разкри самият Маги Халваджиян месец след кончината на добрия си приятел, пише Блиц Шоу. Когато научил тъжната вест душата на Маги се свила. Веднага се обадил на Алекс да й каже, че може да разчита на него за всичко. Знам, че това не помага, когато загубиш близък. Има дълъг период, в който е много-много тежко\", съчувства а Алекс продуцентът Маги Халваджиян.  Последната му среща с Ласкин е на парти на тяхната компания, където той дошъл с Алекс Сърчаджиева. Тогава се заговорили с брат му Джуди Халваджиян да го включат в екипа на \"Господари на ефира\". За съжаление обаче тази идея ще остане неосъществена.  \"Алкохолът не прощава, влезеш ли в този водовъртеж... Не мога да съдя никого за зависимостта му, защото тя е нещо, от което наистина няма отърване. Артистичните натури са по-емоционални и за съжаление, понякога намират утеха в пиенето или дрогата. Знам, че Иван правеше опити да се пребори, но просто някой път нещата са по-силни от човека\", допълва Маги.", "date": "2019.02.10", "title": "Дни преди смъртта си, Иван Ласкин получил изненадващо предложение"}
{"url": "http://www.cross.bg/pchelarite-nekov-vuzdyh-1596111.html", "text": "/КРОСС/ Нека светецът на пчеларите св. Харалампий да ги закриля. Това каза евродепутатът от Групата на Прогресивния алианс на социалистите и демократите в Европейския парламент Момчил Неков в интервю за Агенция „Фокус\" по повод Деня на пчеларя. Той отчете, че пчеларството е една много благородна дейност, която се случва в природата. По думите му на ниво Европа има две борби за пчеларите. „Едната е Европейската комисия да узрее за идеята, както е в САЩ. Там всяка година плащат 2 млрд. евро равностойно за услугата опрашване. Три четвърти от храната в света зависи от точно тази услуга. В Европа тя не се заплаща, но това е по-скоро политическа борба\", каза Неков и уточни, че тя се води от социалистите на европейско равнище. „По-вероятно е да се случи да има обвързана подкрепа за меда, за да могат пчеларите да получат глътка въздух. Това е основното, което може да стане за бъдещата селскостопанска политика. Тук да кажа една радостна новина. На европейско равнище успяхме с 50% финансово да увеличим националната пчеларска програма, което също би дало глътка въздух и пашата за пчелите. В България земеделието се превръща в многокултурно, което влияе върху пашата на пчелите. Няма медоносни култури и растения\", допълни още евродепутатът. Според него има възможност пред новата пчеларска програма да се финансират лаборатории за изследване на меда, за да може да се различава 100-процентов мед и този, който е смес от мед и глюкозо-фруктозен сироп или мед от само от такъв сироп.", "date": "2019.02.10", "title": "Евродепутатът Момчил Неков: Нека светецът на пчеларите св. Харалампий да ги закриля "}
{"url": "http://www.cross.bg/leva-symi-syma-1596127.html", "text": "/КРОСС/ Нов милионер на всеки два дни - това отчита статистиката на Българската Народна Банка, съобщава телевизия \"България Он ер\".По-бързо нарастват влоговете с големи суми, докато при малките депозити има спад.Най-голям ръст има при влоговете на граждани със суми между 500 хиляди лева и 1 милион лева, като както броят им, така и общата сума в тях се увеличават с над 20%. Влоговете на граждани със суми между половин и един милион вече са 1668.На второ място по ръст са депозитите на домакинствата със суми между 200 хиляди и 500 хиляди лева, които и като брой и като обща сума се увеличават с 18%.За година спестяванията на хората в банките са нараснали с 3 милиарда и 700 милиона лева лева като в края на декември общата сума на влоговете е над 51,5 милиарда лева. ", "date": "2019.02.10", "title": "Статистика на БНБ: Българите държат 51,5 милиарда на влог"}
{"url": "http://www.cross.bg/medvedev-purviya-finala-1596105.html", "text": "/КРОСС/ Руснакът Даниил Медведев се класира за финала на турнира по тенис в столичната „Арена Армеец\" от сериите АТП 250 с награден фонд 524 340 евро. Поставеният под номер 3 Медведев победи категорично седмия в схемата Гаел Монфис с 6:2, 6:4 за 76 минути.22-годишният московчанин направи серии от по пет последователни гейма и в двата сета, за да поведе с по 5:1 в тях. В първия руснакът нямаше проблеми да го затвори при собствен сервис, но във втория, когато подаваше за мача, той допусна единствен пробив. Впоследствие 33-годишният Монфис намали до 4:5, но 16-ият в света Медведев все пак не допусна обрат.Така в търсене на четвърта титла в кариерата си руснакът ще се изправи срещу унгареца Мартон Фучович, който по-рано днес се справи с Матео Беретини (Италия) с 5:7, 7:5, 6:3 в първия полуфинал от надпреварата.„Направих силен мач. Беше доста оспорвано в края, но Гаел никога не спира да се бори, направи няколко страхотни удара. Радвам се, че нещата не се усложниха и все пак се класирах за финала. При 0:15 в последния гейм изтръпнах, защото да допуснеш обрат от 6:2, 5:1 нямаше да бъде приятно\", коментира Медведев.Руснакът победи Фучович на клей в Монте Карло през миналия  сезон с 6:7, 6:2, 7:5 в единствената им среща на ниво АТП.„Играл срещу него и съм го побеждавал. Играя добре, на финала съм, но и той има силна седмица. Имах известни колебания в първия ми мач тук, но смятам, че вече всичко е наред\", каза още  Медведев. ", "date": "2019.02.10", "title": "Медведев на финал в „Арена Армеец“ "}
{"url": "http://www.cross.bg/berlin-ybietz-zhena-1596113.html", "text": "/КРОСС/ Около осем месеца след насилствената смърт на млада консултантка по социални медии в Берлин, 39-годишен българин трябва да отговаря пред окръжния съд в столицата, пише tellerreport.com. Обвиненията срещу българския гражданин са опит за изнасилване и убийство. Смята се, че мъжът е нападнал 30-годишната жена на 25 май 2018 г. в парк в Панкоу изотзад, за да я изнасили. Според прокурора младата жена яростно се съпротивлявала. От страх да не ги чуят, предполагаемият убиец е задушил германката.  Българинът, който според прокурора от началото на 2018 г. живял без постоянно пребиваване в столицата, първоначално е избягал в Испания. Заподозряният, който няма криминално досие в Германия, е издирен с международна заповед за арест и е арестуван в началото на юли 2018 г. Предполагаемият убиец е бил екстрадиран в Германия и оттогава е задържан в Берлин. Жената, която работила у дома си, напуснала апартамента си в Панкоу през топлия летен следобед, за да си почине. В джапанки и лятна рокля отишла до близкия железопътен насип. Там 30-годишната била убита в 16.00 часа. Първоначално жената била обявена за изчезнала. Минувач открил трупа два дни след това. Случаят бе разстроил много хора в Берлин. Само няколко месеца по-рано, през септември 2017 г., на път за вкъщи в Тиргартен бе нападната, удушена и ограбена друга млада жена, доктор по история на изкуството. Федералният съд наскоро потвърди доживотен затвор за младия убиец.", "date": "2019.02.10", "title": "Българин изнасили и удуши германка в берлински парк"}
{"url": "http://www.cross.bg/remonti-po-am-trakiya-1596118.html", "text": "/КРОСС/ Временно движението от км 45 до км 46 на по АМ \"Тракия\" в посока Пловдив, се извършва в изпреварващата лента поради текущ ремонт на асфалтовата настилка. Участъкът е сигнализиран с пътни знаци.  ", "date": "2019.02.10", "title": "Ремонти по АМ Тракия"}
{"url": "http://www.cross.bg/hampartzymyan-zayavi-godini-1596112.html", "text": "/КРОСС/ Умерен растеж на европейската икономика на фона на глобална несигурност. Такава зимна прогноза направи тази седмица Европейската комисия. Според банкера Левон Хампарцумян тази прогноза не е повод за притеснение. „С много притеснения човек работа не свършва. По-добре да бъдем оптимистичен вариант, за да вървим напред\", заяви Хампарцуман в предаването „Събуди се\". ЕК понижи прогнозата си за БВП на еврозоната през 2019 „Не всички прогнози се сбъдват по начина, по който са направени. Но това е просто едно предупреждение, че може би възходящият цикъл на икономиката в света и Европа, който продължи доста години, може би е към края си. Икономиката е циклична, не можеш да вървиш само нагоре\", коментира банкерът. „Днес живеем по-добре отколкото преди 30 години. Винаги ще има недоволни. Въпросът е на икономически по-активните и предприемчиви да им се създадат подходящи условия да работят\", коментира Хампарцумян. Що се отнася до заплатите в частния сектор, банкерът заяви, че има сегменти, в които конкуренцията за хора е много голяма и заплатите вървят много бързо нагоре. „Нещата куцат в тази част на трудовия пазар, когато хората нямат необходимата подготовка, образование\", заяви Левон Хампарцумян. Той коментира и какво можем да очакваме след влизането в Еврозоната. „Еврото го имаме в джоба си от 22 години с фиксирания курс. Ако има негативни ефекти, да сме ги усетили. Кредитите ще се превалутират в евро, което ще стане с определени регулации. Ще се присъединим към една зона на по-висока степен на благоденствие. Но еврото не носи по-висок стандарт - нашият труд го носи\", заяви Хампарцумян", "date": "2019.02.10", "title": "Хампарцумян: Икономиката е циклична, не можеш да вървиш само нагоре"}
{"url": "http://www.cross.bg/mechki-beli-zemya-1596106.html", "text": "/КРОСС/ Руският арктически архипелаг Нова земя, част от Архангелска област обяви извънредно положение заради масово нашествие на бели мечки в населени места, предава Lenta. ru като цитира официално съобщение на сайта на местните власти. По последни данни над 50 бели мечки от декември насам са постоянно в района на основното селище на архипелага Белушая Губа. Регистрирани са случаи на агресивно поведение на дивите животни - нападения над хора, проникване в жилища и служебни помещения. В самото селище постоянно има от 6 до 10 бели мечки, се казва в доклад на местните власти, с който молят Москва да се намеси с радикални мерки.Жителите и персоналът на училища и детски градини редовно се обръщат с молба да се осигури безопасността в селището, но предприетите от властите мерки като увеличаване на моторизираните патрули и ползване на обучени кучета за прогонване на дивите животни са се оказали неефективни, поради което в крайна сметка е взето решение да се въведе извънредно положение. На този етап Москва не разрешава да се премине към отстрел, тъй като белите мечки са защитен вид и са под закрилата на закона. На архипелага Нова земя живеят около 3000 души. Има и военен гарнизон. Предполага се, че нашествието е провокирано от глобалното затопляне, което топи по-бързо арктическите ледове и принуждава белите мечки да прекарват повече време на твърда земя в търсене на храна. ", "date": "2019.02.10", "title": "Извънредно положение обяви руски архипелаг заради нашествие на бели мечки"}
{"url": "http://www.cross.bg/poslanik-london-chasa-1596114.html", "text": "/КРОСС/ България остана без посланик в Лондон в най-важния момент от най-новата история на Великобритания, когато страната се готви да напусне Европейския съюз в края на март, и то при все още недоговорени условия.Досегашният шеф на мисията ни там Константин Димитров си е тръгнал преди дни, въпреки че все още няма определен титуляр, който да го наследи, пише \"24 часа\". От МВнР потвърдиха информацията и обясниха, че Димитров вече не е посланик, защото мандатът му е изтекъл. За временно управляващ посолството е определена заместничката му Теофана Крайнина.Мандатът на Димитров изтече през 2016 г., но бе удължен заради подготовката на българското европредседателство. Същата процедура бе приложена и за други посланици в европейски столици. След края на европредседателството се заговори, че те вече ще бъдат сменени. Преди дни обаче външният министър Екатерина Захариева се оплака пред bTV, че президентът Румен Радев се бави с процедурата по назначаване на нови посланици. Тя даде пример с Норвегия, където от юни нямаме ръководител на дипломатическата мисия. МВнР изпратило предложения до президента за съгласуване преди месеци, но няма отговор. Тя подчерта, че е имало кандидатури и от екипа на Радев, с които тя веднага и почти с  всички се съгласила. Чакали се между 10 и 15 посланически назначения. \"24 часа\" потърси коментар от президентството, очаква се такъв днес.Процедурата изисква съгласуване на МВнР с президентството, преди кандидатурите да се внесат в Министерския съвет. От месеци се говори, че в Лондон ще бъде изпратен Марин Райков, който бе посланик в Рим. На въпрос на \"24 часа\" дали наистина ще е той, от Външно казаха, че все още няма внесено предложение в МС за нов посланик в Лондон. Изглежда, поне още няколко месеца мисията ни ще бъде без титуляр, коетое лошо на фона на опасността Великобритания да напусне ЕС без сделка и мигновено да започне да въвежда рестрикции за европейски граждани, които идват на нейна територия. Вече бе съобщено, че те ще трябва дакандидатстват за специални разрешителни, ако искат да останат повече от 3 месеца, за да работят или да се обучават. Въпросните документи ще важат само за 3 г., а след това вероятно ще са необходими визи, коитотрудно ще се дават. От МВнР обаче успокоиха, че липсата на посланик няма да се отрази на защитата на правата на българските граждани във Великобритания, тъй като всички служители, които се занимават с Брекзит, остават. Даже имало планове да се открие българско консулство в Единбург.Проверка на \"24 часа\" показа, че е малко вероятно Теофана Крайнина да бъде назначена за посланик в Лондон. Според правителствени източници се търси дипломат с дългогодишен опит, тъй като при Брекзит без сделка България ще трябва да сключва редица двустранни споразумения с Великобритания. ", "date": "2019.02.10", "title": " София без посланик в Лондон, докато Острова се тресе от Брекзит"}
{"url": "http://www.cross.bg/filip-kola-printz-1596116.html", "text": "/КРОСС/ Съпругът на британската кралица Елизабет Втора - 97-годишният Принц Филип - реши да спре да шофира и доброволно върна шофьорската си книжка по-малко от месец след пътно произшествие, при което пострадаха две жени, предадоха Асошиейтед прес и Ройтерс.Бъкингамският дворец съобщи, че \"след внимателно обмисляне съпругът на кралица Елизабет Втора е взел решение доброволно да предаде свидетелството си за правоуправление\".Принц Филип беше на волана на своя Ленд Роувър (Land Rover) близо до кралското фамилно имение Сандрингам в Норфолк, когато блъсна друга кола на 17 януари. ТТой не пострада, но две жени в другата кола бяха ранени, макар и не сериозно, а 9-месечно момченце остана невредимо.Два дни по-късно Филип бе сниман да кара кола без колан. Полицията заяви, че са му отправени съответните предупреждения след това. ", "date": "2019.02.10", "title": "Принц Филип доброволно си върна шофьорската книжка"}
{"url": "http://www.cross.bg/transport-sofiya-transportnite-1596117.html", "text": "/КРОСС/ Общинските съветници от БСП искат пълна проверка и отчет на работата на транспортните дружества в София от 1 януари 2019 година досега. Справката задължително трябва да включва часовете положен извънреден труд от шофьорите, осигуряване на междусменните почивки и недостига на водачи на превозните средства, категорични са социалистите в СОС.\"Очаквам двамата директори на транспортните дружества - Слав Монов и Евгений Ганчев да информират членовете на Комисията по транспорт и туризъм още идната седмица в сряда, когато трябва да имаме заседание, заяви лидерът на БСП - София Калоян Паргов, който е и заместник-председател на Комисията по транспорт и туризъм към СОС. - Настоявам да ни бъде докладвано дали са верни информациите, които се разпространяват в социалните мрежи, за недостиг от над 300 шофьори и ватмани в столичния градски транспорт, за липса на почивки, за смени, продължаващи по 16 часа, за до 50 часа извънреден труд на водачите на месец. И като цяло - как столичният градски транспорт гарантира сигурността на гражданите на София\".Калоян Паргов припомни, че при разглеждането на транспортната задача на заседание на комисията преди по-малко от две седмици БСП изрази опасенията си и предупреди, че тя няма да бъде изпълнена именно поради недостига на шофьори.\"Очакваме обяснения от кмета Йорданка Фандъкова и от заместника й, отговарящ и за транспорта, Дончо Барбалов, както и от председателя на Комисията по транспорт Екатерина Йорданова, заяви Калоян Паргов. - Освен това, настояваме още в сряда да чуем ясно и точно какви мерки те смятат да вземат оттук нататък, за да разрешат проблемите в столичния градски транспорт. Защото тази безотговорност не може да продължава! Никой няма право да рискува живота и здравето на софиянци\".БСП - София не за първи път поставя тези въпроси. Столичните социалисти подкрепиха протеста на шофьорите от градския транспорт срещу лошите условия на труд и ниското заплащане преди време. В декларация на БСП - Искър тогава столичните социалисти поискаха пълна ревизия на цялостната транспортна политика на СО и на общинските транспортни фирми.\"Във връзка с инцидента от петък, когато водач на автобус №98 получи инфаркт на волана и само по чудо в последвалата катастрофа нямаше пострадали и жертви, настояваме да бъде предоставена официална информация по редица въпроси, заяви общинският съветник от БСП Борис Цветков, който е и председател столичните социалисти в район \"Искър\". - Настояваме да бъдем информирани дали катастрофиралият автобус е минал задължителен технически преглед, а шофьорът - задължителния медицински преглед. Дали е вярно, че за януари въпросният водач е имал само 3 почивни дни, което е скандално и грубо нарушение на Кодекса на труда. Търсим отговори и от ДАИ, и от Инспекцията по труда, които са задължени да проверяват фирмите за обществен транспорт. И не на последно място - искаме отговори и от транспортните синдикати в дружествата. Защо не реагират на лошото отношение към водачите и към условията, в които те се трудят?\". ", "date": "2019.02.10", "title": "БСП - София иска пълна проверка и отчет на работата на транспортните дружества"}
{"url": "http://www.cross.bg/telefon-evropeiiskiya-subitieto-1596119.html", "text": "/КРОСС/ Служителите на „Национална система 112\" отбелязват Европейския ден на телефон 112 в понеделник . 11 февруари. . На събитието ще присъстват представители на ръководството на МВР.Ще бъде представен процесът по приемане и предаване на постъпил на телефон 112 сигнал от човек със слухово и/или говорно увреждане. Осигуряването на достъп на хора със слухово и/или говорно увреждане до спешния телефон чрез приложение за смарт устройства и интернет портал е най-новата услуга, внедрена в системата 112, съгласно Европейската регулаторна рамка в областта на електронните съобщения. В рамките на събитието е подготвена и презентация на тема „Развитие и надграждане на Националната система 112 с нови функционалности и услуги\".  ", "date": "2019.02.10", "title": "МВР отбелязва Европейския ден на телефон 112 "}
{"url": "http://www.cross.bg/premiera-fevryari-godina-1596152.html", "text": "/КРОСС/ Световната премиера на лимузина Aurus ще се състои на оръжейното изложение IDEX в Обединените Арабски Емирства през февруари 2019 година, съобщи пред ТАСС министърът на промишлеността и търговията Денис Мантуров в кулоарите на форум \"Делова Русия\".\"В средата на февруари на изложение в ОАЕ\", каза той, като уточни, че става дума именно за лимузината.По-рано беше планирано автомобилите Aurus да бъдат представени на международния автомобилен салон в Женева през март 2019 година. Руската премиера на автомобилите от серията се състоя в Москва през август 2018 година.IDEX е едно от най-представителните международни оръжейни изложения, провеждано под патронажа на шейх Халифа бин Зайед ал-Нахаян - президент на ОАЕ, при поддръжката на правителството и въоръжените сили на страната. Изложението ще се проведе между 17 и 19 февруари 2019 година.Aurus е руска марка луксозни автомобили, създадена в рамките на проект \"Единна модулна платформа\", известен още като \"Кортеж\", която от 2013 г. се разработва от инженерите на ФГУП \"НАМИ\" по поръчка на министерството на промишлеността и търговията. За работата по проект \"Кортеж\" са отделени 12,4 млрд. рубли от бюджета (около 167 хил. евро). Проектът предполага създаването на линия автомобили на базата на единна платформа - седан, лимузина, миниван и офроудър.Специална версия на автомобилите се използва и в гаража със специално предназначение на Федералната служба за охрана на Русия - за превозите на президента и премиера на Руската федерация.И не е само премиерата! На 15 февруари започва предварителната продажба на лимузини и седани от новата руска марка Aurus! ", "date": "2019.02.10", "title": "Световна премиера на лимузината на Путин на изложението IDEX в ОАЕ"}
{"url": "http://www.cross.bg/venetzyela-rysiya-proektorezolyutziya-1596109.html", "text": "/КРОСС/ Съединените щати призовават Съвета за сигурност на ООН да призове официално за свободни и честни президентски избори с международни наблюдатели във Венецуела, съобщи Ройтерс и отбеляза, че това е накарало Русия да внесе конкурентна проекторезолюция.Дипломати от 15-те държави членки на Съвета за сигурност са се срещнали при закрити врата, за да обсъдят изготвената от САЩ проекторезолюция. В нея се изразява \"пълна подкрепа за Националното събрание като единствената демократично избрана институция\" във Венецуела.По време на обсъждането на американския текст Русия, която обвини Вашингтон, че подпомага опит за преврат във Венецуела, е предложила алтернативен текст, казват дипломати.В него се изразява \"загриженост заради опитите за намеса във въпроси, които са изцяло в рамките на вътрешната юрисдикция\". Изразява се и \"безпокойство заради заплахите за употреба на сила срещу териториалната цялост и политическата независимост\" на Венецуела.Не е ясно дали и кога ще бъдат предложени за гласуване проекторезолюциите. За да бъдат приети, те се нуждаят от гласовете на девет страни, както и да не им бъде наложено вето от САЩ, Великобритания, Франция, Русия или Китай.", "date": "2019.02.10", "title": "САЩ и Русия внесоха свои резолюции в ООН за Венецуела "}
{"url": "http://www.cross.bg/sahara-zapadna-kamenni-1596101.html", "text": "/КРОСС/ Археолози открили стотици каменни конструкции на хиляди години в Западна Сахара. Древните находки са във всякакви форми, размери и разположение. За много от тях археолозите не са сигурни за какво точно са служили или кога точно са били направени, пише.Територията на Западна Сахара в Африка рядко е била обект на изследване от археолозите, продължава изданието.Около 75% от Западна Сахара, включително голяма част от крайбрежието, е под контрола на Мароко, а 25% от нея се контролира от частично признатата за държава Сахарска арабска демократична република. Преди 1991 г. двете държави са били във война.Между 2002 и 2009 г. археолози започват да изследват територията на Западна Сахара, като проучвали местността и правили разкопки. Изследвани били и сателитни снимки на Google Earth.Откритите каменни конструкции са проектирани по най-различни начини, пишат учените в книгата си \"The Archaeology of Western Sahara: A Synthesis of Fieldwork, 2002 to 2009\" (Oxbow Books, 2018).Някои от руините са оформени като полумесеци, други образуват кръгове, трети пък са в права линия, в правоъгълна форма и др. Някои каменни елементи са смесица от прави линии, каменни кръгове, като заедно образуват цялостен комплекс с дължина от 630 метра.Въпреки че археолозите не са сигурни каква е била целта на много от намерените древни останки, те предполагат, че някои от тях са били за отбелязване на гробове.Сред малкото изкопани места учените са открили две \"гробници\", които датират отпреди 1500 години.Учените предполагат още, че Западна Сахара някога е била място, в което е имало много повече животински свят, отколкото днес. Археолозите документирали стенописи, които изобразяват едър рогат добитък, жираф, орикс и други. Изследователите на околната среда пък открили доказателства за езера и други водни басейни, които пресъхнали преди хиляди години.Днес, заради проблеми с безопасността в региона, работата на археолозите е прекратена.Терористичната групировка \"Ал-Каида\" оперира в пустинните райони, близо до Западна Сахара. През 2013 г. групировката отвлече двама испанци - хуманитарни работници, от бежански лагер точно до границата със Западна Сахара.Докато Сахарската арабска демократична република се бори срещу \"Ал-Каида\", за властите е изключително трудно да патрулират в огромните пустинни региони, където се намират каменните конструкции. Това означава, че археолозите не могат безопасно да вършат работата си, заради което изследването е прекратено. ", "date": "2019.02.10", "title": "Мистериозни каменни конструкции в Западна Сахара"}
{"url": "http://www.cross.bg/venesyela-petroleos-kompaniya-1596108.html", "text": "/КРОСС/ Според депутата от венецуелския национален парламент Карлос Папарони Венецуелската национална петролна компания \"Петролеос де Венесуела\" (PDVSA) се е опитала да изнесе държавни средства в България. Това съобщава руската информационна агенция \"Нюз\", цитирана от БТА.\"Петролеос де Венесуела иска да използва брокерска къща в България, за да продължи да краде парите на Венецуела. Вече се свързахме с България!\", заяви депутатът в Туитър, уверявайки, че изнасянето на средства ще бъде преустановено незабавно.Хуан Гуайдо, самопровъзгласил се за временен президент на Венецуела, потвърди тази информация, отбелязва агенцията.Гуайдо планира да използва приходите на държавното петролодобивно предприятие, за да финансира отстраняването на президента Николас Мадуро, съобщи по-рано Ройтерс.Междувременно стана ясно и че \"Петролеос де Венесуела\" е поискала от клиентите на своите съвместни предприятия да депозират приходите от продажби в сметка, открита неотдавна в руската \"Газпромбанк\". За това съобщава Ройтерс, като се позовава на свои източници и вътрешен документ, до който е получила достъп.Решението на \"Петролеос де Венесуела\" беше взето след като САЩ наложиха тежки финансови санкции на 28 януари, целящи да попречат на венецуелския президент Николас Мадуро да получи достъп до петролните приходи. Оттогава предприятието притиска своите чуждестранни партньори в съвместни предприятия в нефтодобивния регион Ориноко да решат официално дали ще продължат проектите.Сред тези чуждестранни партньори са норвежката петролна компания Екуинор (Equinor), американският петролен гигант Шеврон (Chevron) и френската компания Тотал (Total).Освен това \"Петролеос де Венесуела\" е наредила на съвместното си предприятие Петроседено да спре добива на изключително тежък петрол поради липса на горива, с която да разрежда добитите количества. Причината е, че доставчиците от САЩ не могат да изнасят горива за Венецуела поради санкциите, отбелязва Ройтерс. ", "date": "2019.02.10", "title": "Венецуелската петролна компания опитала да изнесе държавни средства в България? "}
{"url": "http://www.cross.bg/paroli-chrome-nyama-1596099.html", "text": "/КРОСС/ Хакерските атаки вече са ежедневие и човек трудно може да знае дали паролите му не са били компрометирани. Браузърът Chrome ще може да проверява дали паролите на потребителя не са станали жертва на хакерски атаки, съобщава Engadget.Това ще е възможно чрез добавката Password Checkup. Тя е разработена от Google, специално за Chrome. Компанията казва, че разполага с база данни с около 4 млрд. компрометирани потребителски имена и пароли.Добавката за Chrome ще използва именно тази база, за да сверява потребителските имена и пароли на потребителя. Ако открие съвпадение, веднага ще сигнализира на потребителя и ще го призове моментално да смени паролата на този акаунт.Google казва още, че софтуерът няма да позволява изтичане на информация, нито да се използва като метод за отгатване на пароли. За целта да добавени допълнителни защити, които да предпазват данните. Самата информация, която Google ще получава, също ще е анонимна и компанита няма да може да идентифицира потребител или неговите данни.Макар постоянно активна, добавката няма да тормози потребителите. Тя няма да им казва, че използват слаби пароли нито ще им предлага съвети. Единствената ѝ функция ще е да ги предупреди, ако засече, че дадена парола е в базата данни. ", "date": "2019.02.10", "title": "Chrome ще предупреждава за компрометирани пароли"}
{"url": "http://www.cross.bg/slunchevo-temperatyri-preobladava-1596110.html", "text": "/КРОСС/ В неделя - 10 февруари, ще преобладава слънчево време. Минималните температури ще са около 0°, а максималните що достигнат до 15°.В сутрешните часове и преди обяд на отделни места в низините и котловините видимостта ще бъде намалена.Над планините ще преобладава слънчево време. Ще духа до умерен северозападен вятър. Температурата на 1200 метра ще е около 5°, на 2000 метра - около минус 1°.По Черноморието също ще е слънчево но през деня постепенно ще се появи висока облачност. Максималните температури ще са между 7° и 9°, а на морската вода около 6-7 градуса. ", "date": "2019.02.10", "title": "Слънчева неделя с температури до 15°"}
{"url": "http://www.cross.bg/timoshenko-bili-miting-1596103.html", "text": "/КРОСС/ Около 40 души са се опитали да щурмуват полицейски участък в Киев днес след предизборен митинг на бившата министър-председателка Юлия Тимошенко, при което са избухнали сблъсъци със силите на реда, предаде ДПА и БТА.Няколко души са арестувани след сблъсъците, при които неизвестни използвали сълзотворен газ срещу полицаите и се опитали да нанесат щети на сграда на полицията.Някои от нападателите преди това били задържани за кратко по време на митинг от президентската кампания на Тимошенко и у тях били открити ножове и оръжие. След като били освободени, те атакували полицейското управление заедно с по-голяма група. ", "date": "2019.02.10", "title": " Щурмуваха полицейски участък в Киев след митинг на Тимошенко "}
{"url": "http://www.cross.bg/mesetza-dvanadeset-sledvashtite-1596104.html", "text": "/КРОСС/ През януари 2019 г. общият показател на доверие на потребителите се покачва с 1.9 пункта спрямо равнището си от октомври 2018 г., като при населението в градовете увеличението е 1.0 пункт, а при населението в селата - 2.9 пункта.Според оценките на потребителите има известна положителна промяна в общата икономическа ситуация в страната през последните дванадесет месеца. Очакванията на живеещите в селата са тази положителна тенденция да продължи и през следващите дванадесет месеца за разлика от населението в градовете, което е малко по-негативно настроено в сравнение с три месеца по-рано.През януари анкетата регистрира известно подобрение в намеренията на потребителите да извършват разходи за покупка на предмети за дълготрайна употреба, за „покупка на кола\", за „покупка или построяване на жилище (вила)\" и за „подобрения в дома\" през следващите дванадесет месеца.По отношение на очакванията за безработица в страната през следващите дванадесет месеца са, че тя ще остане приблизително на равнището си от октомври 2018 година.Относно настъпилите промени във финансовото състояние на домакинствата през последните дванадесет месеца оценките на потребителите са по-резервирани спрямо предходното наблюдение, докато очакванията им за следващите дванадесет месеца се подобряват.Оценките за изменението на потребителските цени през последните дванадесет месеца са по-неблагоприятни (балансовият показател се покачва с 4.4 пункта). Същевременно обаче инфлационните очаквания за следващите дванадесет месеца са по-слабо изразени.  ", "date": "2019.02.10", "title": "Българите очакват покупката на кола и жилище да е по-достъпна през 2019 г."}
{"url": "http://www.cross.bg/telegraf-predi-dvylevka-1596102.html", "text": "/КРОСС/София без посланик в Лондон, докато Брекзит тресе. Под това заглавие неделното издание на \"24 часа\" публикува материал, в който от вестника твърдят, че досегашният посланик Константин Димитров си е тръгнал от Лондон преди дни, въпреки че все още няма определен титуляр за поста му.Изданието обяснява казуса с \"отсъствието на диалог между правителство и президент\". Вестникът припомня оплакването на външният министър  Екатерина Захариева, че президентът Румен Радев се бави с процедурата по назначаване на нови посланици. Временно управляващ посолството е заместник-посланичката Теофана Крайнина, а от външното министерство успокояват, че всички служители, които се занимават с Брекзит, остават да работят.\"Светият синод срещу аборта, но за шамара\" - под това заглавие обобщава официалната позиция на православната църква, която настоява за редакция на Националната стратегия за детето. \"Никаква причина освен най-тежки заболявания на майката или малформативни отклонения при самия плод не могат да оправдаят разрешеното от държавата планирано унищожаване на детски живот\", гласи цитираната позиция на църквата за абортите. Синодът критикува и забраната на телесните наказания над децата, като посочва, че липсата им създава условия за тотално непослушание на детето, цитира \"Телеграф\" позицията на църквата.Стара двулевка с цена колкото гарсониера, е озаглавен обширен материал на същото издание, базиран на \"проучване сред родни нумизмати\". До 50 000 лева за брой достига цената на най-скъпите български монети. На първо място се нарежда митичната двулевка от 1916, от която са запазени не повече от 30-40 бройки, пише .Когато в Левски и ЦСКА се карат, Лудогорец пак печели, е заглавието на анализ на журналиста от 24 часа Едуард Папазян за ситуацията в двата най-популярни футболни клуба у нас. Папазян изтъква, че \"и двата отбора смениха треньорите си след началото на подготовката и на практика седмица преди подновяването на първенството\". \"Вътрешните войни в Левски и ЦСКА вече дори не са интересни, контрата остава у истинските привърженици, които чакат титла 10-11 години\", допълва журналистът. ", "date": "2019.02.10", "title": "Преглед на вестниците "}
{"url": "http://www.cross.bg/chasa-sofiyaot-1596100.html", "text": "/КРОСС/Благоевград/с. Делчево.В 10.30 часа в местността „Баира\" вицепрезидентът Илияна Йотова ще извърши обредно зарязване на лозето по повод традиционния празник на виното в село Делчево. В 11.00 часа на площада в селото Йотова ще поздрави жителите и гостите на празника и ще награди победителите в традиционния международен конкурс за винопроизводители.***София.От 10.00 часа председателят на Народното събрание Цвета Караянчева ще посрещне първите посетители на парламента по повод 140 години от първото заседание на Учредителното събрание Народното събрание. В сградата на институцията ще бъде Ден на отворените врати.***София.От 11.00 часа до 13.00 часа в местността Офелиите във Витоша ще се проведе Зимен семеен празник.***София.От 14.00 часа в Софийската градска художествена галерия ще се състои премиерата на сайта openartfiles.bg.***София.В 16.00 часа в Камерната зала на Софийската опера и балет ще се проведе първа среща на Клуб „Приятели на операта\": „Да играем на Росини\".***София.От 19.00 часа на сцената на Софийската опера и балет ще се играе най-новата постановка на „Евгений Онегин\" с режисьор Вера Петрова и диригент Жорж Димитров.***Бургас.В 09.00 часа в храм „Св. Йоан Рилски\" ще бъде посрещната икона на свети Ефрем Нови с частица от светите му мощи.***Бургас.От 11.00 часа до 17.00 часа в експоцентър „Флора\" ще се проведе семинар, озаглавен „Маркетирай СЕ!\".***Варна.В 09.00 часа в СУ „Св. Климент Охридски\" ще започне олимпиада по химия и опазване на околната среда.***Варна.От 11.00 часа в зала 1 на Фестивалния комплекс ще се състои безплатен детски концерт „Обичам музиката\".***Горна Оряховица/с. Правда.От 12.00 часа на центъра на с. Правда ще се проведе традиционно зарязване на лоза и конкурс за най-добро домашно вино и пелин.***Гоце Делчев/с. Делчево.От 13.30 часа в местността „Баира\" ще се извърши традиционното зарязване на лозята. В присъствието на вицепрезидентът Илияна Йотова. В 11.00 часа, на площада в Делчево ще започне музикалната програма по повод традиционния празник на виното.***Гълъбово.От 11.00 часа в град Гълъбово ще се състои тържество в чест на Свети Трифон за берекет и добро вино.***Добрич.От 11.00 часа в Държавния куклен театър „Дора Габе\" ще се играе спектакълът „Таласъмът Тропалан\".***Пловдив.От 10.30 до 13.30 часа в Младежки център Пловдив на Гребна база ще се събере Форум театър група.***Самоков.От 09.30 часа в храм „Успение Богородично\" ще бъде отслужена Архиерейска света Литургия.***Септември.От 09.00 часа в храм „Св. свщмчк Харалампий\" ще бъде отслужена Архиерейска света Литургия.***Сливен.От 11.00 часа в салона ДКТ-Сливен ще се играе спектакълът „Глупавият вълк\" по Елин Пелин.***Смолян.От 09.00 часа в църквата „Св. Неделя\" в Смолян, кв. Райково, архиерейският наместник на Смолянска духовна околия и предстоятел на храма Негово Високопреподобие архимандрит Висарион ще отслужи празнична св. божествена Литургия.  ", "date": "2019.02.10", "title": "Предстоящи събития в страната на 10  февруари"}
{"url": "http://www.cross.bg/rozhdenitzi-na--fevryari-1596098.html", "text": "/КРОСС/  Александър Обрешков, режисьор и сценарист Проф. Димо Димов, цигуларЕвгений Бакърджиев, политикИскра Ангелова, журналистка, актриса и телевизионна водеща Калина Балабанова, бивша депутатка от Атака в 43 НС Красимир Гюлмезов, композитор и певец, създател на дует „Шик\"Наталия Симеонова, тв водеща Николай Балкански, цирков артист Пламен Вълков, журналист, говорител на БФ ски Поли Генова, певица,Проф. Стефка Петрова, специалист по хранене Татяна Лолова, актриса  ", "date": "2019.02.10", "title": "Рожденици на 10  февруари"}
{"url": "http://www.cross.bg/voiina-bulgariya-svetovna-1596096.html", "text": "/КРОСС/ 1258 г. - Монголите превземат Багдад и разрушават Абасидския халифат.1392 г. - Състои се сватбата на Елена Драгаш и византийския император Мануил II Палеолог.1619 г. - Състои се сватбата на френската принцеса Кристин Мари и Виктор-Амеде I Савойски, херцог на Савоя и принц на Пиемонт.1763 г. - В Париж е подписан договор за приключване на Седемгодишната война.1799 г. - След завладяването на Египет, Наполеон започва поход за завладяване на Палестина.1824 г. - Симон Боливар е провъзгласен за диктатор на Перу1827 г. - В Санкт Петербург е основана Военноморска академия.1840 г. - Британската кралица Виктория се омъжва за принц Алберт фон Сакс-Кобург-Гота.1841 г. - Онтарио и Квебек (Канада) са обединени в една провинция със столица Кингстън.1867 г. - Григорий VI е утвърден от Високата порта за Вселенски патриарх.1879 г. - Открито е Учредителното събрание в Търново.1883 г. - В България влиза в сила първият Закон за печата.1885 г. - В България, Пловдив е сформиран БЦТРК, подготвил Съединението.1892 г. - Започва процес срещу Екатерина Каравелова - съпруга на политика Петко Каравелов, и други съпруги на политици-либерали по обвинение в предателство, който завършва с оправдателна присъда.1904 г. - Избухва Руско-японската война.1913 г. - Десет месеца след трагичната им смърт, в Антарктида са намерени телата на членовете от експедицията на Робърт Скот, достигнали Южния полюс.1922 г. - В САЩ е осъществено първото директно излъчване по радиото на цял симфоничен концерт.1925 г. - В Турция избухва въстание на кюрдите за получаване на независимост.1935 г. - В Северна Месопотамия са намерени руините на най-стария, известен в историята град от преди 5 700 години.1938 г. - Румънският крал Карол отменя конституцията и установява кралска диктатура.1940 г. - Втората световна война: Съветската власт започва масова депортация на полско население от окупираните от Червената армия полски територии, при което 200 хил. души са изпратени в лагери в Украйна, Казахстан и Сибир.1942 г. - Американската звукозаписна фирма Виктор пуска първата в света Златна плоча.1945 г. - Втората световна война: В Полза на САЩ приключва битката между американски и германски войски за контрол върху гората Хуртген, дадени са общо 36 хил. жертви.1945 г. - Втората световна война: Съветска подводница потапя германски транспортен кораб, превозващ цивилни бежанци и ранени войници, загиват около 3600 души.1947 г. - В Париж е подписан Парижкият мирен договор между България и държавите от Антихитлеристката коалиция.1947 г. - Приета е Резолюция 17 на Съвета за сигурност на ООН.1949 г. - Приета е Резолюция 68 на Съвета за сигурност на ООН.1953 г. - 1 Народно събрание на Народна република България приема изменения в Наказателния кодекс и предвижда смъртно наказание за измяна на Родината.1962 г. - Заловеният съветски шпионин Рудолф Абел е разменен за Гари Пауърс, пилот на американския шпионски самолет U2, свален над СССР през 1960 година.1990 г. - Михаил Горбачов заявява в интервю, че обединението на Германия е в ръцете на германците.1996 г. - Суперкомпютърът на IBM Deep Blue става първата машина в света, която спечелва игра по шахмат срещу настоящ световен шампион (Гари Каспаров).2006 г. - В Торино (Италия) са открити XX зимни олимпийски игри. ", "date": "2019.02.10", "title": "10  февруари  в историята"}
{"url": "http://www.cross.bg/ptitzite-kletka-rodeni-1596107.html", "text": "/КРОСС/ Птиците родени в клетка мислят, че летенето е болест.Алехандро Ходорковски", "date": "2019.02.10", "title": "Птиците родени в клетка"}
{"url": "http://www.cross.bg/subranie-konstitytziya-turnovskata-1596061.html", "text": "/КРОСС/ Народното събрание отваря врати за граждани от 10.00 часа по повод 140 години от първото заседание на Учредителното събрание. Денят на отворени врати е част от инициативите за отбелязване на годишнината от Учредителното събрание и приемането на Търновската конституция. Председателят на парламента Цвета Караянчева ще посрещне първите посетители.В сградата на парламента гостите ще могат да видят оригиналите на Търновската конституция и на Сребърната конституция. Сред експонатите са лични вещи на Петко Р. Славейков - първата библия на говорим български език от 1871 г., издадена в Цариград, джобен часовник, калъф за пера, мастилница, перо, с което е писал, сребърна кутия и броеница, както и масата, която той донася от дома си, за да бъде подписана на нея Търновската конституция.В Народното събрание гражданите ще имат възможност да разгледат пътуващата експозиция „140 години от Учредителното събрание и подписването на Търновската конституция\". На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея до обявяването на Независимостта на България. В рамките на честванията на 140-ата годишнина от Учредителното събрание изложбата ще бъде представена във всички областни градове.Денят на отворени врати ще продължи до 16.00 часа. ", "date": "2019.02.10", "title": "Народното събрание отваря врати за граждани днес"}
{"url": "http://www.cross.bg/haralampiii-sveta-valentina-1596095.html", "text": "/КРОСС/ Свети Харалампий пострадал в началото на III век при римския император Септимий Север (196-210 г.). Той бил епископ в гр. Магнезия, в Тесалия. Без да се страхува от гонението, смело проповядвал истинния Бог и се стараел да отвърне людете от поклонение на идолите. Той говорел:- Моят Цар Иисус Христос пратил пророците и апостолите, за да могат всички люде да се вразумят от тяхната проповед и да вървят неуклонно по пътя на правдата. Покланящите се на идоли предават душата си на смърт. А Иисус Христос чрез пророците и апостолите ни показват пътя към вечния живот, а не да вършим дела, които принасят на душата вечна гибел.Езическите власти уловили светия впископ и го довели при съдията, който дълго го увещавал да се поклони на идолите. Епископът решително отказал да се отрече от Господа Бога и тогава го предали на страшни изтезания. Стържели тялото му с железни нокти, докато го одрали жив, но старецът с търпение и мъжество понасял страданието и говорел на мъчителите:- Деца, благодаря ви, дето като стържете вехтото ми тяло, обновявате моя дух, който желае да се облече в нов, вечен живот.Виждайки изумиталната твърдост на стареца и чудесните прояви на Божията сила, множество езичници повярвали. Всички те започнали да славят истинския Бог и мнозина от тях били осъдени на смърт. Чудесно изцерено от раните си, св. Харалампий призовал езичниците да разберат истината, изцерявал болни и чрез силата Божия правел много чудеса.По повеля на императора той бил осъден на смърт. Когато го завели на мястото на наказанието, св. Харалампий дигнал ръцете си към небето и се помолил Богу за всички люде - да им даде телесно здраве и душевно спасение, като им умножи земните плодове.\"Господи, казвал той в молитвата си, - Ти знаеш, че човеците са плът и кръв. Прости им греховете и излей Твоята благодат над всички!\"След тая молитва светият старец предал душата си Богу, преди палачът да спусне меча върху него.Свети свещеномъченик Харалампий пострадал в 198 година на 113-годишна възраст.В памет на светите Енната, Валентина и ПавлаСветите мъченици Енната, Валентина и Павла приели мъченическа смърт от Фирмилиан, управителя на палестинската област. Света Енната произхождала от Газа*Речник, а света Валентина от околностите на град Кесария*Речник.Те и двете били девици. Пред съда на Фирмилиан първа изправили света Енната. При разпита тя мъжествено се обявила за християнка, заради което по нареждане на управителя отначало я подложили на жесток побой, а после я покачили на стълб и започнали да стържат тялото й.След нея довели при Фирмилиан света Валентина. Обвинявали я в непочитание към езическите богове и управителят й заповядал да принесе жертва на идолите. С тази цел я повели към езическия храм, който бил недалеч от съдилището. Въвели светицата в храма, а тя, вместо да принесе жертва на идолите, смело хвърлила камък върху жертвеника и се обърнала гърбом към горящия там огън. Тогава Фирмилиан се разярил и заповядал безжалостно да я бият по ребрата; после я осъдил на посичане с меч заедно със света Енната.Накрая, след всички, довели за мъчения света Павла. По заповед на управителя я подложили на най-различни мъки, но с помощта на Христовата благодат тя понесла страданията си с голямо мъжество и мъчителят заповядал да й отсекат главата с меч. Преди да изпълнят присъдата, тя принесла благодарност на Бога, поклонила се на християните, които били там, преклонила глава под меча и така предала духа си на Бога***.* Газа е разположена на брега на Средиземно море; в древността тя е била един от петте най-известни филистимски градове и е служила като предел за хананейците на юг от Палестина. От IV век Газа била вече християнски град, а през VII век била покорена от мюсюлманите. В днешно време от някога знаменитата Газа са останали само развалини, около които се намира нов град със същото име - един от цветущите градове на Палестина.  ", "date": "2019.02.10", "title": "Св. свщмчк Харалампий Чудотворец. Св. мчца Валентина"}
{"url": "http://www.cross.bg/tema-zhivo-govori-1596097.html", "text": "/КРОСС/Нова телевизия, „Събуди се\"Тема: Парите никога не спят. Задава ли се нова финансова вкриза? Говори Левон Хампарцумян.Тема: Бизнес за милиони, който Бългаиря не иска. Защо двама българи отидоха в Румъния, за да могат да правят масло от индустриален канабис?Тема: Анатомия на болката: Пелицата Лияна, пред Мариян Станков - Мон Дьо.Тема: Каква е истината за синия отбор? Ексклузивно: Говори Спас Русев.БТВ, „Тази събота и неделя\"Тема: БНТ, „Денята започва с Георги Любенов\"Тема: България и позицията ѝ за Венецуела. Разговор със Зорница Илиева и Веселин Желев.Проф. Милан Миланов: Здравеопазване в колапс.Вицепремиерът Красимир Каракачанов: Предизборни сътресения.Чар в неделното утро: Белослава.Актьорът Михаил Мутафов, с награда за чест и достойнство.На живо от Сан Ремо: Кой е победителят в прочутия италиански фестивал?На живо от Витоша: Семеен празник на снега. ", "date": "2019.02.10", "title": "Теми и гости в сутрешните блокове на телевизиите"}
