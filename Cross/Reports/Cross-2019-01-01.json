{"url": "http://www.cross.bg/roksi-yord-kotkata-1592865.html", "text": "/КРОСС/ Котка, изчезнала преди пет години по време на посещение при ветеринарен лекар, се завърна при стопаните си невредима.Котката Рокси живеела при Вики Стоукс в графство Южен Глостършир. Избягала през 2013 г. Стоукс проверила всички съседни улици, разлепила съобщения за изчезналия си домашен любимец из целия район, но нямало и следа от Рокси. Наскоро котката започнала да се появява в градината на местната жителка Ейми Уорд, но не контактувала с хората. Уорд разказва, че котката изглеждала много изтощена, явно имала бълхи, но когато момичето се опитвало да я храни, Рокси била много агресивна.Постепенно между човек и животно се установило доверие, котката започнала да влиза в къщата на Уорд и Ейми успяла да ѝ даде няколко вида лекарства срещу бълхи. В един момент Уорд завела котката в същия ветеринарен кабинет, където Рокси била видяна за последен път от предишните си стопани.", "date": "2019.01.01", "title": "Котка се прибра у дома след 5 години скитане "}
{"url": "http://www.cross.bg/padane-etazh-sofiya-1592870.html", "text": "/КРОСС/ 60-годишна жена е загинала при падане от 16-и етаж на жилищна сграда, съобщи говорителят на Центъра за спешна медицинска помощ (ЦСМП) - София Катя Сунгарска.Трагичният инцидент е станал тази нощ. Жената е била намерена от неин съсед. Полицията разследва какво се е случило.", "date": "2019.01.01", "title": "Жена загина в София при падане от 16-ия етаж"}
{"url": "http://www.cross.bg/razlog-kykeri-kozhi-1592868.html", "text": "/КРОСС/ Кукери изгониха злото от Разлог в първия ден на Новата година, съобщава БГНЕС.По традиция на 1 януари хората с маски, кожи и тежки звънци обикалят домовете с пожелания за здраве и щастие към стопаните.После всички групи дефилират една след друга на централния площад в града, където започва народното веселие, наречено \"Страчевата\". Сред най-атрактивните на шествието обикновено са „чаушите\" - въоръжените пазачи. Според традицията това са млади, неженени мъже, облечени в специален обреден костюм от овчи или кози кожи, с висока островръха шапка, покриваща и лицето на обредния персонаж. На кръста носят по четири големи чана, а в ръцете си - камшици.В целия обичай, макар и невидимо, присъстват демоните, които в Разлог наричат „караконджули\". Според предците ни те идват от отвъдното. ", "date": "2019.01.01", "title": "Кукери изгониха злото в Разлог"}
{"url": "http://www.cross.bg/evro-venetziya-danuk-1592867.html", "text": "/КРОСС/ Венеция спечели одобрението да въведе такса вход от 10 евро за краткосрочните туристи, съобщава БГНЕС. Италианският бюджет за 2019 г. има клауза, която позволява на Венеция да наложи таксата, която ще се насочи особено към пристигащите за един ден туристи, които прииждат с круизни кораби. Туристите вече плащат подобен \"данък за кацане\", когато посещават малките еолийски острови в Италия.Венецианците отдавна се оплакват, че масовият туризъм наводнява града, обожаван заради живописните си канали. Всяка година стотици круизни кораби пристигат във Венеция, което позволява на над един милион пътници да видят забележителностите на града.Кметът на Венеция Луиджи Брунаро каза, че данъкът ще генерира така необходимия доход за поддържане на града чист. Очаква се той да бъде определен на между 2,50 до 5 евро на човек, но в пиковите моменти през лятото той може да достигне 10 евро. Венеция планира да има данък за сезона през тази година. Таксата ще се прилага само за туристите, но не е ясно дали ще замени градския данък, който вече е наложен на гостите на хотелите. Този данък акумулира около 30 млн. евро годишно, но „данъкът за кацане\" може да генерира приблизително 50 млн. евро. ", "date": "2019.01.01", "title": "Венеция въвежда такса вход за туристи от 10 евро"}
{"url": "http://www.cross.bg/valyta-evrozonata-evroto-1592860.html", "text": "/КРОСС/ Еврото става на 20 години. Единната европейска валута започва да замества европейската валутна единица екю точно преди две десетилетия, но влиза в обращение през 2002 г.Подготовката на монетите и банкнотите започва много по-рано, а основите на общата европейска валута са поставени още с Римския договор.По-късно в договора от Маастрихт се разписват изискванията за валутния съюз, а през 1999 г. еврото заменя екюто - валутната единица, към която дотогава са приравнявани националните валути, за да се одобри общият европейски бюджет.„Ние искахме Обединена Германия да бъде част от една по-обединена Европа. Създаването на обща валута беше риск, който поехме, аз обаче нито за миг не се усъмних във важността на това историческо решение\", спомня си бившият председател на Европейския съвет Херман ван Ромпой.Еврото става официална парична единица първо на 11 държави, впоследствие към еврозоната се присъединяват още осем. Това е задължение на всички страни-членки от ЕС с изключение на Великобритания и Дания. Скандинавската държава е член на механизма, предхождащ присъединяването към еврозоната -ERM2, но с референдум решава да не се отказва от своята крона.„Еврото е валутата на ЕС и ние приветстваме желанието на страните извън еврозоната да въведат единната валута\", каза председателя на еврогрупата Марио Сентену.Думите му се отнасят специално за България, която от лятото на миналата година има зелена светлина да тръгне по пътя към присъединяване към ERM2.Освен нас, интерес към членство в еврозоната имат Хърватия и Румъния.В Черна гора, която все още не е член на ЕС, използват еврото като национална валута от 2002 г. ", "date": "2019.01.01", "title": "Еврото стана на 20 години"}
{"url": "http://www.cross.bg/zatumnenie-yanyari-pulno-1592858.html", "text": "/КРОСС/ Новата 2019 година пристига с обещание за впечатляващи явления, които ще накарат любителите на астрономическите спектакли да вперят взор към небосклона. \"Звездопадите\" Персеиди и Джеминиди неизменно поднасят внушителни небесни представления, но през годината ще има и други астрономически събития, които си струва да бъдат наблюдавани, според сайтовете Уедър и Гизмодо.През 2019 г. любителите на небесните спектакли ще станат свидетели на едно пълно слънчево затъмнение, три частични слънчеви затъмнения, три суперлуни - на 21 януари, 19 февруари и 21 март, пълно и частично лунно затъмнение, рядък транзит (пасаж, преминаване) на Меркурий пред Слънцето.Редкият спектакъл, който ще поднесат Меркурий и Слънцето, ще може да се гледа на 11 ноември. Явлението е сред едва 14-те подобни транзита за 21-ви век и няма да бъде наблюдавано отново до 2039 г. Преминаването на Меркурий пред слънчевия диск ще продължи 5 часа и 29 минути и ще се вижда от части от Северна и Южна Америка, Европа, Африка и Близкия Изток.Единственото пълно слънчево затъмнение през 2019 г. на 2 юли ще може да се наблюдава от части от Аржентина, Чили и южните части на Тихия океан. Поклонниците на слънчевите затъмнения в Северна Америка, които станаха свидетели на подобен спектакъл през 2017 г., ще трябва да почакат няколко години - до 2024 г., за да го наблюдават отново. Други две частични слънчеви затъмнения, първото от които на 6 януари, и пръстеновидно слънчево затъмнение на 26 декември, също присъстват в календара на астрономическите явления за 2019 г.Спектаклите с \"участието\" на Луната са пълно лунно затъмнение на 21 януари, видимо над Атлантическия океан, Северна и Южна Америка, и частично лунно затъмнение на 16 юли, което ще може да се наблюдава от Африка, Европа, Южна Азия и Австралия.Измежду трите суперлуни за 2019 г. най-ярка и едра ще изглежда тази на 19 февруари, когато естественият ни спътник ще се намира най-близо до Земята. Най-добрите дни за наблюдение на планети ще бъдат 6 януари (Венера), 27 февруари (Меркурий), 10 юни (Юпитер), 9 юли (Сатурн), 14 юли (Плутон), 10 септември (Нептун), 28 октомври (Уран).снимки БТА", "date": "2019.01.01", "title": "Впечатляващи астрономически явления ще бъдат наблюдавани през 2019 година (снимки)"}
{"url": "http://www.cross.bg/izgaryaneto-mazninite-beltuka-1592864.html", "text": "/КРОСС/ Учени от университета в Копенхаген установиха, че белтъкът IL6, може да се използва като задействащ механизъм за изгарянето на големи количества подкожни мазнини, пише в. \"Дейли мейл\".Въз основа на синтеза на белтъка специалистите разработиха препарат, който с една инжекция може да \"излъже\" организма активно да се освобождава от подкожните мазнини.Изследователите установиха, че нивата на белтъка IL6 значително се повишават по време на физически натоварвания. Това води до изгарянето на мазнините в клетките и мускулите.След като провели тестове с ваксината, датските специалисти стигнали до извода, че хората ще могат да отслабват и без да прибягват до интензивни физически упражнения.Особеностите на новото откритие се състоят в това, че IL6 се явява своеобразен енергиен регулатор и може \"по команда\" да пренасочва енергията, \"натрупана\" в организма при изгарянето на мазнините. Инжекция на допълнителни количества от този белтък в човешкия организъм отключва верижна реакция при изгарянето на мазнините и въглехидратите. ", "date": "2019.01.01", "title": "Учени разработиха ваксина срещу затлъстяване "}
{"url": "http://www.cross.bg/beshe-verizhna-stanala-1592863.html", "text": "/КРОСС/ Верижна катастрофа с три автомобила е станала по пътя Бургас - Поморие, преди Ахелой, съобщиха от полицията. Пътят беше затворен, а движението се пренасочваше през Каменар.Две жени с леки наранявания са откарани в болница, извикана е втора линейка, за да прегледа двама мъже на място. Те са с оплаквания за болки в гръдния кош и главата.Катастрофата е станала, след като третият автомобил е започнал да изпреварва. Жената, която е шофирала пред него, не го е видяла и е навлязла в изпреварващата лента. При катастрофата са ударили и автомобилът пред тях.Движението беше затворено за около час, тъй като колите трябваше да бъдат преместени от пътното платно. ", "date": "2019.01.01", "title": "Верижна катастрофа с три автомобила до Ахелой "}
{"url": "http://www.cross.bg/godina-rodeno-bebe-1592861.html", "text": "/КРОСС/ Първото за 2019-та година бебе, родено в шуменската болница, е момиче. То се е родило малко преди 12.00 часа днес. До обед в болниците в Разград, Търговище и Силистра все още нямаше раждания за новата година. Във всички болници в избороените градове има спад на ражданията през 2018-та година в сравнение с предходната 2017-та година.  ", "date": "2019.01.01", "title": "Момиче е първото за 2019-та година бебе, родено в Шумен "}
{"url": "http://www.cross.bg/sasht-i-izrael-napysnaha-yunesko-1592850.html", "text": "/КРОСС/ С настъпването на Новата година САЩ и Израел прекратиха официално членството си в ЮНЕСКО - агенцията на ООН за образование, наука и култура, с аргумента, че тя заема антиизраелски позиции, предаде АП. Вашингтон спря финансирането си за ЮНЕСКО, след като през 2011 г. организацията прие Палестина за свой член. През октомври 2017 г. администрацията на Доналд Тръмп и премиерът на Израел обявиха, че техните страни ще напуснат ЮНЕСКО. САЩ настояват за основни реформи в тази агенция на ООН, която е най-известна с програмата си за опазване на културното наследство и традициите в света.", "date": "2019.01.01", "title": "САЩ и Израел напуснаха ЮНЕСКО"}
{"url": "http://www.cross.bg/stikera-vinetkata-vinetki-1592854.html", "text": "/КРОСС/ От днес електронните винетки за пътищата влизат в сила. Отпада необходимостта от стикер на предното стъкло. Ако винетката ви е валидна и след 1 януари обаче, не сваляйте стикера.Няма да  бъдете глобени, ако не сте конвертирали винетката си в електронна, но не сваляйте стикера от стъклото, ако все още е валиден и не е превърнат в електронна винетка. До този момент са продадени 13 хиляди електронни винетки, а конвертираните от хартиени в електронни са близо 50 хиляди стикера.От днес по пътищата ще има коли на т.нар. тол полиция, които ще следят дали винетката ви е валидна и активна. Система, разположена на тавана на автомобилите, ще снима и сканира регистрационните номера на автомобилите.Утре предстои среща между Столичната община и АПИ, на която да се реши дали по Северната скоростна тангента ще е необходима винетка.По обяд трафикът в посока София при магистрала „Тракия\" става по-интензивен. ", "date": "2019.01.01", "title": "От днес влизат в сила електронните винетки "}
{"url": "http://www.cross.bg/frantziya-zastava-nachelo-na-g--1592852.html", "text": "/КРОСС/ Франция поема от днес ротационното председателство на групата на най-големите икономики в света Г-7. Приоритети за Париж ще са борбата срещу неравенствата, действията в полза на мира и срещу заплахите за сигурността и терористичните заплахи, насърчаване на справедливи фискални и търговски политики и справедлива политика за развитие и задълбочено проучване на възможностите, предлагани от цифровите технологии и изкуствения интелект. Предвижда се и засилване на връзките с Африка.", "date": "2019.01.01", "title": "Франция застава начело на Г-7 "}
{"url": "http://www.cross.bg/manchestur-trima-gara-1592853.html", "text": "/КРОСС/ Трима души бяха намушкани на гара Виктория в Манчестър в новогодишната нощ. Сред пострадалите са мъж и жена на средна възраст, което са приети в болница. Пострадал е и полицай.Нападателят е арестуван. Според очевидци той крещял \"Аллах\", но полицията определи атаката като криминален случай. Любителски кадри показват момента на залавянето му.Органите на реда успокоиха, че няма данни за по-голяма заплаха. ", "date": "2019.01.01", "title": "Трима души бяха намушкани на гара в Манчестър"}
{"url": "http://www.cross.bg/razvalinite-ryskiya-deteto-1592855.html", "text": "/КРОСС/ Единайсетмесечно бебе бе извадено живо, но в тежко състояние изпод развалините на срутената част от жилищна сграда в руския град . Детето е било откарано с линейка до болнично заведение за реанимация. Лекари дадоха положителна прогноза, че животът на момиченцето ще бъде спасен, съобщи ТАСС, цитирана от БТА. Детето е оцеляло при срутването благодарение на креватчето и топлите дрешки.По последни данни от развалините са извадени телата са седем загинали, а още един човек все още е затрупан. В неизвестност са над 30 души.На 31 декември рано сутринта в един от входовете на 10-етажен блок стана експлозия и предизвика срутване. Според руския Следствен комитет вероятната причина за взрива е изтичане на битов газ.Трагедията се е разиграла преди разсъмване, когато повечето от обитателите на сградата са спели. ", "date": "2019.01.01", "title": "Извадиха живо 11-месечно бебе изпод развалините в Магнитогорск "}
{"url": "http://www.cross.bg/novata-neofit-godina-1592857.html", "text": "/КРОСС/ С архиерейска Света Василиева литургия започна Новата 2019 година днес в патриаршеската катедрала \"Св. Александър Невски\". Богослужението беше отслужено за Господския празник Обрезание Господне и за празника на Св. Василий Велики. Негово Светейшество българският патриарх Неофит взе молитвено участие в Светата литургия, а след нея възглави молебена за Новата година, съобщиха от Българската патриаршия.\"Да бъде благословено и прославено името Господне, да бъде благословена и нашата скъпа Родина България за слава Божия и за доброто и благопреуспяването на обичния ни православен народ!Божията милост и Неговата всещедра и всепобеждаваща любов да бъдат винаги с нас, Божията крепка Десница да ни ръководи във всяко наше лично и общностно дело, с което и през Новата 2019 година ще продължим да изграждаме нашите съдбини\", е казал в словото си патриарх Неофит. Литургията е водил Мелнишкият епископ Герасим - главен секретар на Светия синод и предстоятел на църковното настоятелство при патриаршеската катедрала, а с него са служили Белоградчишкият епископ Поликарп - викарий на патриарх Неофит, архимандрит Василий - протосингел на Софийската митрополия, иконом Николай Георгиев - началник на отдела \"Връзки с обществеността\" при Светия синод, храмовото духовенство, столични свещеници и протодяконите Иван Петков и Александър Нешев.", "date": "2019.01.01", "title": "Патриарх Неофит отслужи Света Василиева литургия и молебен за Новата година "}
{"url": "http://www.cross.bg/tyle-yltima-tyalo-1592856.html", "text": "/КРОСС/ Сондата \"Нови хоризонти\" на НАСА прелетя край Ултима Туле - най-отдалеченото изследвано досега небесно тяло, на 6,4 милиарда км от Земята. Първите кадри на Ултима Туле би трябвало да стигнат до Земята тази вечер. Предвидено е сондата да вземе 900 снимки от Ултима Туле за няколко секунди, докато прелита на около 3500 км от него със скорост 51 500 км/час. Учените се надяват, че изследването на това небесно тяло ще даде по-голяма яснота как се е образувала Слънчевата система.Ултима Туле е в пояса на Койпер - реликва от формирането на планетите в Слънчевата система. Учените не знаят дали това небесно тяло, открито през 2014 г. от космическия телескоп \"Хъбъл\", е с кръгла или издължена форма. Не са известни и размерите му, макар да се смята, че те са около 100 пъти по-малки от тези на планетата-джудже Плутон.Учените решиха \"Нови хоризонти\" да изследва Ултима Туле, след като през 2015 г. изстреляната 9 години по-рано сонда осъществи основната си мисия - да изпрати изключително подробни снимки на Плутон. ", "date": "2019.01.01", "title": "Сонда на НАСА прелетя край най-отдалеченото изследвано досега небесно тяло"}
{"url": "http://www.cross.bg/dolara-krivenko-sistema-1592859.html", "text": "/КРОСС/ Националната комисия, която регулира сферата на енергетиката и комуналните услуги на Украйна, понижава таксите за транспортиране на природен газ по газотранспортната система на страната от днес, 1 януари, съобщи управляващата регулаторния орган Оксана Кривенко, цитирана от ТАСС.\"Влизаме в новата 2019 година с европейски конкурентоспособни такси за услугите по транспортирането на газ от и до началните и изходните точки. Те са намалени двойно\", написа тя във Фейсбук. По думите на Кривенко новите такси са компонент от крайната цена на газа за потребителите. \"Всъщност цената на вносното синьо гориво на пазара на едро се намалява с 6 долара\", твърди тя.Кривенко заяви, че в резултат на приетото решение украинската газотранспортна система \"утвърждава конкурентоспособността си като абсолютна и по-изгодна икономически алтернатива на \"Северен поток\" и други обходни газопроводи\". По данни, предоставени на сайта на компанията \"Укртрансгаз\", в края на миналата година таксата на входната точка на украинската газотранспортна система е била 12,47 долара за хиляда кубически метра, а на изходната точка е варирала от 16,74 до 32,80 долара за хиляда кубически метра. ", "date": "2019.01.01", "title": "Украйна понижава двойно таксите за транспортиране на природен газ "}
{"url": "http://www.cross.bg/poveche-spravyane-mahmyrlyka-1592843.html", "text": "/КРОСС/ Коледа и Нова година отминаха, неизменно съпътствани от веселие и вдигане на наздравици, а още колко празници ни очакват през януари?! Нерядко обаче обърнатите питиета идват в повече на празнуващите. Срещу досадния махмурлук експерти от Abacus Foods, цитирани от в. \"Дейли експрес\", препоръчват няколко бързи и лесни средства за справяне с последиците от прекаляването с алкохол.Състоянието, известно като махмурлук, е резултат от обезводняване, причинено от прекомерна употреба на алкохол. Прекаляването с напитките може да доведе и до електролитен дисбаланс, който според някои проучвания играе скромна роля в това колко е лош махмурлукът.Как най-бързо и лесно да се справим с последиците от обръщането на повече чашки, без да ни се налага да посягаме към аспирина?За успешно справяне с махмурлука е изключително важно да се приемат повече течности, по възможност съдържащи електролити - минерална вода, кокосова вода, спортни напитки.Сънят остава едно от най-добрите възстановителни средства. Докато човек спи, органите му получават възможността да \"отдъхнат\" и да се възстановят. При махмурлук черният дроб се труди здраво, за да разгради алкохола, и сънят подпомага естественото му изцеление.Джинджифилът е отлично средство срещу съпътстващите махмурлука гадене и повръщане. За целта експертите препоръчват чай с парченце пресен джинджифил.Изпотяването чрез тренировка или гореща вана помага на лимфната система да се освободи от токсините в тялото. Бъдете внимателни със сауната обаче, тъй като прекомерното потене може да ви обезводни още повече и да понижи кръвното налягане.Ако сте решили да обърнете някое и друго питие, е оправдано преди това да си \"подложите\" с мазна пица или пържени картофи. Допълнителните мазнини в червата помагат да се забави усвояването на алкохола. Експертите напомнят също, че не е добре да се пие на празен стомах. ", "date": "2019.01.01", "title": "Бързи и лесни начини за справяне с махмурлука"}
{"url": "http://www.cross.bg/yanyari-gradysa-minys-1592842.html", "text": "/КРОСС/ Най-ниските температури през януари 2019 г. у нас ще бъдат между минус 18 и минус 13 градуса, в котловините - до минус 20 градуса, по Черноморието - около минус 10 градуса, а най-високите температури ще са между 10 и 15 градуса. Това съобщиха за БТА от Сектора \"Метеорологични прогнози\" в Националния институт по метеорология и хидрология.Очаква се средната месечна температура да бъде около и под нормата, която в Северна България и по високите полета е между минус 3 и 0 градуса, по Черноморието, в Горнотракийската низина и по долината на река Струма - от 0 до 3 градуса, а в планинските райони - между минус 8 и минус 3 градуса. Месечната сума на валежите ще бъде около и над нормата, която е между 30 и 60 литра на квадратен метър, а в планините и в най-южните райони - между 60 и 110 литра на квадратен метър.През първите дни от януари се очаква нахлуване на студена арктична въздушна маса у нас и през първото десетдневие температурите ще бъдат по-ниски от обичайните, въпреки че в края на периода относително ще се повишат. Към 3-4 януари и в края на десетдневието ще има повишена вероятност за валежи от сняг.През второто и третото десетдневие динамиката на атмосферните процеси ще е повишена. Температурите ще бъдат близки до обичайните. Вероятност за валежи ще има през периода 13-15 януари, около 20 януари, 25 януари и в края на месеца.Климатичната справка на НИМХ определя януари като най-студения месец от годината и обикновено той определя характера на зимата - мека, нормална или сурова. Времето обикновено е облачно и мъгливо. При нахлувания на студен въздух от северозапад и североизток вали сняг и се създават условия за снежни виелици, особено в Северна България. Средният брой на дните със снежна покривка в Северозападна България е около 20, а по Черноморието от 2 до 5.В планините често духат силни ветрове, обикновено от северозапад и югозапад. През януари са регистрирани и най-големите аномалии на времето в нашата страна. При нахлувания на арктичен въздух след изясняване са достигани най-ниските температури в повечето райони на страната - абсолютният минимум за страната е минус 38,3 градуса, измерен в Трън през 1947 г. През януари има и интензивни затопляния, при които температурите са се повишавали до 20-23 градуса.Според астрономическата справка в началото на януари слънцето в София изгрява в 7 часа и 57 минути, и залязва в 17 часа и 03 минути. Продължителността на деня е 9 часа и 06 минути. В края на месеца слънцето изгрява в 7 часа и 43 минути, и залязва в 17 часа и 38 минути. Продължителността на деня е 9 часа и 55 минути.Фазите на луната през януари са: на 6 януари е новолуние, на 14 - първа четвърт, на 21 - пълнолуние, а на 27 януари е последна четвърт.", "date": "2019.01.01", "title": "Температури от -20 до 15 градуса през януари "}
{"url": "http://www.cross.bg/magnitogorsk-izvunrednite-sityatzii-1592844.html", "text": "/КРОСС/ Седем души загинаха, след като се срути вход в многоетажна жилищна сграда в руския град Магнитогорск, съобщиха от министерство на извънредните ситуации. Съдбата на 68 души остава неизвестна. Основната версия на следствието е взрив на битов газ.Взривът избухна тази сутрин около 6 часа местно или 3 часа българско време. Напълно разрушен е единият от общо дванайсетте входа на сградата. В него живеят 120 души. 16 са евакуирани успешно, четирима, включително две деца, са настанени в болница. 28 са се свързали с щаба на Министерството на извънредните ситуации, който ръководи продължаващата и в момента спасително-издирвателна операция. Обследва се цялата сграда.Следственият комитет започна досъдебно производство за причиняване на смърт по непредпазливост на две и повече лица. По разпореждане на президента Путин за Магнитогорск заминаха министърът на здравеопазването Вероника Скворцова и ръководителят на Министерството на извънредните ситуации Евгений Зиничев. На мястото на инцидента вече пристигна губернаторът на Челябинска област Борис Дубровский. Той съобщи, че от блока са били изведени около 300 души. В две училища в града са създадени временни убежища за тях. Местните хора се самоорганизират в социалните мрежи, за да помогнат на пострадалите.Температурата в Магнитогорск в момента е минус 17 градуса.Руският президент Владимир Путин пристигна в Магнитогорск. Той се срещна с представители на местната власт в индустриалния град и нареди да бъде сформирана правителствена комисия, начело с министъра на извънредните ситуации, която да установи причините за трагедията и да се справи с последствията от експлозията.Путин призова сънародниците си, докато посрещат новата 2019 година да почетат жертвите на експлозията тази сутрин в жилищен блок в Магнитогорск, предаде ТАСС. ", "date": "2019.01.01", "title": "Нараства броят на жертвите от срутения блок в Магнитогорск"}
{"url": "http://www.cross.bg/leva-vodata-dnes-1592841.html", "text": "/КРОСС/ Водата в редица райони на България и природният газ поскъпват от днес . Увеличението на цените на водата е до 10 на сто, а при синьото гориво е с 3,5 процента.Промяна в цените на ВиК услугите има в 27 района на страната.Най-скъпа остава водата в Шумен, където за кубик ще се плащат 3 лева и 40 стотинки.Над 3 лева ще струва водата и в Добрич, Силистра, Варна и Враца.Веднага след тях се нареждат Русе и Бургас.В Бургас и в София процентно скокът е най-голям. Така от днес в столицата за кубик ще се плащат 2 лева и 60 стотинки.Най-малко - с под процент, е поскъпването в Пловдив, където цената става около 2 лева и двайсет стотинки.Водата в Сливен поскъпва от днес с 13 стотинки.Единствено в Кърджали има малко поевтиняване.Освен водата, поскъпване с 3 и половина процента има и при природния газ. През следващото тримесечие един мегаватчас синьо гориво ще струва близо 45 лева.Тъй като тази цена е без такси и налози, реалното увеличение за крайните потребители ще е под 2 на сто. ", "date": "2019.01.01", "title": "Вода и природен газ поскъпват от днес"}
{"url": "http://www.cross.bg/dvizhenieto-putishta-kamionite-1592846.html", "text": "/КРОСС/ Днес - 1 януари 2019 г., от 14 ч. до 20 ч., се спира движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата в първия ден от Новата година. Шофьорите трябва да тръгват на път с автомобили подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на „Пътна полиция\", която следи и предприема необходимите действия за организацията на движението. Агенция „Пътна инфраструктура\" апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата. Ограничено ще е преминаването на камионите над 12 тона по следните участъци от републиканската мрежа:•\tавтомагистралите;•\tпът I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;•\tпът I-1 - от Благоевград до ГКПП „Кулата\";•\tпът I-4 п. в. „Коритна\" - Велико Търново - Шумен;•\tпът I-5 Русе - Велико Търново;•\tпът I-8 ГКПП „Калотина\" - София;•\tпът I-9 Варна - Бургас;•\tпът II-18 Околовръстен път на град София;•\tпът II-99 Бургас - Царево.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово\" до кръстовище „Драгичево\". По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин\".Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. Карта с временната организация на движението по участъците от републиканската пътна мрежа в празничните дни в приложения линк - http://www.api.bg/index.php/bg/karti/vremenna-organizaciya-na-dvizhenieto-po-uchastci-ot-republikanskata-ptna-mrezha-na-mps-nad-12-tona-za-perioda-21122018-g-010120/", "date": "2019.01.01", "title": "Спират движението на камионите над 12 т по автомагистралите и натоваренитe пътища"}
{"url": "http://www.cross.bg/macha-dvoiiki-grigor-1592849.html", "text": "/КРОСС/ 2-и януари ще бъде натоварен ден за Григор Димитров. Първата ни ракета участва на сингъл и на двойки на турнира в Бризбейн и се оказа, че ще трябва да изиграе и двата си мача в рамките на няколко часа. Той ще открие програмата на централния корт в сряда с двубоя си от втория кръг срещу Джон Милман. Срещата ще започне в 3 ч. след полунощ българско време. Не преди 5 ч. сутринта 27-годишният българин ще излезе на корта в компанията на Райън Харисън за мача им от схемата на двойки срещу Раджийв Рам и Джо Салсбъри. При успех, ги очаква двубой срещу Крайчек и Ситак.", "date": "2019.01.01", "title": "Григор Димитров ще играе два мача в сряда"}
{"url": "http://www.cross.bg/tyutyun-ryazane-mashina-1592847.html", "text": "/КРОСС/ Нелегален цех за рязане на тютюн разкриха митнически служители от отдел „Митническо разузнаване и разследване\" на Митница Столична. При проверка в района на Нови Искър, извършена на 29.12.2018 г., митническите инспектори установяват, че в едно от помещенията на складова база е оборудван цех за рязане и обработка на тютюн. На място е открито професионално оборудване - машини за рязане, вани за овлажняване на тютюна и машина за ароматизиране.Освен известно количество ненарязан тютюн и тютюн в процес на преработка, митническите служители откриват и вече опакован тютюн, както и празни опаковки. Според откритите на място материали, след обработката тютюнът се опаковал в чували, етикетирани като котешка храна, или в консервени кутии с етикети на консервирани домати или боб.Разпространението на тютюна вероятно е извършвано  чрез пратки.  Техниката на обработка, включваща ароматизиране, подсказва, че на следващ етап тютюнът вероятно е смесван и със сиропи с цел да се използва като тютюн за наргилета.Наред с това на място са установени и празни опаковки  за тютюн, брандирани с името на известна марка тютюн за пушене, както и множество цигарени филтри и хартиени тръби за цигари.Процесът по обработката на тютюна се е осъществявала при лоши хигиенни условия, без да се спазват технологичните изисквания при производствената манипулация на суровия тютюн, което крие потенциална опасност за здравето на потребителите.Общото количество на откритите и иззети акцизни стоки е 228 кг. Иззети са и всички машини и съоръжения, послужили за незаконното производство, като машина за рязане, машина за варене /вана/, машина за затваряне на консерви, центрофуга, горелка, поточна линия  и др.По случая е образувано досъдебно производство по описа на Митница Столична под надзора на Районна прокуратура София. Работата по случая продължава.Снимки Агенция Митници", "date": "2019.01.01", "title": "Митничари разкриха нелегален цех за рязане на тютюн"}
{"url": "http://www.cross.bg/godina-maiichin-novata-1592848.html", "text": "/КРОСС/ Новата година дойде с нов живот! В най-голямата акушеро-гинекологична болница у нас - столичния \"Майчин дом\", проплакаха две бебета - момченце в последните часове на старата година и момиченце в първите на новата.На имения ден на майка си в новогодишната нощ Калина поема първа глътка въздух -  трето дете в семейството, изненада за родителите си.  Тя се появява в 5 сутринта.Дежурствата често са непредвидими и медиците не прогнозират как ще завършат. „Посрещнахме Новата година с надежда да бъде за нас здрава и успешна. Да имаме още повече работа\", пожела си д-р Светлозар Славов, СБАЛАГ \"Майчин дом\".В  най-голямата акушеро-гинекологична болница у нас са проплакали са близо 3600 бебета. Медиците са спасили и 55 недоносени в добро здраве, родени под 1 килограм. Възрастта на родилките продължава да се покачва.„Голяма част от съвременните български жени предпочитат да стъпят здраво на своята професия и тогава да реализират своите майчински функции. Втората причина е породена от големия успех на репродуктивните техники\", каза проф. Асен Николов, началник на \"Родилна клиника\" в \"Майчин дом\".След няколко дни Калина се прибира вкъщи при голямото си семейство.„Хората, родени на 1 януари, са доста силни и отстояващи се и аз съм щастлива, че е родена на тази дата. Надявам се да бъде такава и в живота\", пожела си майката на Калина - Весела Стефанова. ", "date": "2019.01.01", "title": "Новата година дойде с нов живот в столичния \"Майчин дом\""}
{"url": "http://www.cross.bg/rysiya-pensionnata-godini-1592845.html", "text": "/КРОСС/ Законът, с който в Русия започва постепенно увеличаване на пенсионната възраст до 60 години за жените и 65 години за мъжете, влиза в сила днес, информира ТАСС. Предвижда се преходният период да продължи до 2028 година. Реформата на пенсионната система бе сред най-дискутираните законопроекти в Русия през изминалата година и претърпя редица значителни изменения, като същевременно нанесе значителен удар по популярността на правителството. Повишаването на пенсионната възраст дълго време бе своеобразна тема табу в Русия, припомня в. \"Независимая газета\". Президентът Владимир Путин обаче постепенно смекчи позицията си, разрешавайки на поддръжниците на реформата в началото да обсъдят, а след това и да реализират мярката. В края на август в телевизионно обръщение държавният глава посочи, че основната задача на законопроекта за пенсионната реформа е \"да осигури устойчивостта и финансовата стабилност на пенсионната система за дълги години напред, което означава не само запазване, но и увеличаване на пенсиите на сегашните и бъдещи пенсионери\". Правителството е обмисляло и алтернативни варианти, но по думите на Путин изчисленията не са потвърдили ефективността на алтернативите, предложени от експерти. Той обяви и смекчаване на първоначалните параметри на реформата. Държавната дума прие законопроекта на второ четене в края на септември и буквално веднага - на трето, последно четене. В началото на октомври реформата бе одобрена от Съвета на федерацията (горната камара на руския парламент) и подписана от президента. Реформата се въвежда на фона на уверенията на властите, че продължителността на живота в Русия нараства, отбелязва \"Независимая газета\". Очакваната продължителност на живота за 2017 г. бе 72,7 години, а за 2018 г. - 72,9 години, каза Путин на голямата си годишна пресконференция в края на текущата година. Според данни на Световната банка обаче към 2016 г. в Русия около 43 процента от мъжете и 17,5 процента от жените не са достигнали 65-годишна възраст.", "date": "2019.01.01", "title": "Влиза в сила пенсионната реформа в Русия"}
{"url": "http://www.cross.bg/viena-traditzionniya-kontzert-1592851.html", "text": "/КРОСС/ Австрийската столица Виена ще поздрави света с новата година с традиционния концерт на своите филхармоници. Той започва след малко в залата на „Музикферайн\". За първи път ще дирижира германецът Кристиан Тилеман - главен диригент на Щатскапеле Дрезден. Концертмайстор ще бъде изявената българска цигуларка Албена Данаилова. А в София Новогодишният музикален фестивал ще завърши тази вечер с традиционния новогодишен концерт в Националния дворец на културата. Мотото на концерта е „Магията на танца\" - музикално пътешествие, което ще започне от България с \"Народен танц\" от Панчо Владигеров, обяви диригентът на Фестивалния симфоничен оркестър Емил Табаков. И двата новогодишни концерта - в София, и във Виена, ще бъдат предавани пряко по програма „Христо Ботев\" на БНР.", "date": "2019.01.01", "title": "Виена поздравява света с традиционния концерт на своите филхармоници "}
{"url": "http://www.cross.bg/leva-ochakva-danuk-1592834.html", "text": "/КРОСС/ Новата година ще е с нови местни данъци за автомобилите. За първи път налогът се определя и според екостандарта на автомобила.Всички автомобили, които имат стандарт, по-нисък от Евро 4, ще плащат по-висок данък. Всяка община сама определя точния размер на налозите.В столицата за 19-годишен автомобил без евростандарт вместо 121 лева ще се плащат 134 лв. За такъв от 2007 г., който обаче има Евро 4, ще има намаление на данъка с 8 лева. А най-сериозно увеличение е предвидено за старите мощни коли, регистрирани като лекотоварни. Георги Илиев е сред тези, които ще трябва да платят повече за колата догодина. 20-годишният автомобил, който е и доста мощен - 272 конски сили, има стандарт Евро 1. Досега за него местният данък е бил 260 лева, а сега очаква да плати над 300. По-високият данък обаче не го мотивира да смени колата си с по-екологична.„Увеличението на данъка е изключително малко спрямо една нова кола - разходът е много по-малък, отколкото една нова кола\", пресмята Георги.Местната власт в София очаква да събере малко повече пари от данъците на автомобилите догодина - около 100 милиона лева, но не заради поскъпването на някои налози, а заради прогнозите за увеличаване на автопарка в столицата. Не се очаква новият налог да има силен екологичен ефект веднага.„Започва от догодина, следващата година още малко промяна и по този начин постепенно всички ще свикнем, че от една страна, е по-добре за нас, от друга страна, е по-добре за обществото да използваме максимално щадящи природата превозни средства\", посочи зам.-кметът по финансите Дончо Барбалов.За да се преориентира потребителското търсене към по-нови и еко автомобили, трябва да има повече стимули като в Румъния например, казват от потребителските асоциации.„Има субсидии при предаване на стар автомобил на скрап, които са до около 1500 евро. Представете си, ако имахме такава политика, колко много автомобили в България към момента биха стрували под тази стойност и собствениците им на драго сърце биха ги предали за скрап\", коментира Богомил Николов от „Активни потребители\".Друга ефективна мярка според асоциацията е въвеждането на субсидии за физически лица при покупката на електромобили. ", "date": "2019.01.01", "title": "Новата година – с нови местни данъци за колите"}
{"url": "http://www.cross.bg/tynela-rapchev-predypredi-1592835.html", "text": "/КРОСС/ Много интензивен трафик се очаква в следобедните часове, предупреждават от Пътна полиция. Началникът на звеното Росен Рапчев предупреди, че заради множеството ремонти на автомагистрала „Хемус\" там също е създадена специална организация на движението, особено около тунелите.„Имаме екипи, които да спрат и да образуват тази тапа малко преди тунела. Знаете, че имахме негативен случай да остават в тунела граждани дълго време. Това е причината преди тунела да се извършва допълнително забавяне на трафика, за да не се образува колона в самия тунел\", каза Росен Рапчев.На входовете и изходите на всички големи градове ще има специална организация на движението. Главен инспектор Любомир Костадинов от столичната пътна полиция предупреди къде се очакват най-сериозните проблеми на входовете на София.„Това ще бъдат Горубляне-Околовръстното, КПП-то подхода към „Младост\" и самият „Павел Красов\" и „Цариградско шосе\". Очакваме проблем да ни създаде и магистрала „Люлин\", но най-вече в подхода от Перник към София, каза той. ", "date": "2019.01.01", "title": "Интензивен пътен трафик се очаква следобед "}
{"url": "http://www.cross.bg/stava-evropeiiskiya-prisuedinyavat-1592829.html", "text": "/КРОСС/  45 г. пр. н. е. - Юлианският календар влиза в сила за първи път.404 г. - Състои се последният известен гладиаторски бой в Рим.630 г. - Пророкът Мохамед се запътва с армия към Мека, която ще завладее без да пролее капка кръв.990 г. - Киевска Рус приема Юлианския календар.Публикувано във факти.бг: 1259 г. - Михаил VIII Палеолог е обявен за съимператор на Никея със своя подопечник Йоан IV Ласкарис.1438 г. - Алберт II е коронован за крал на Унгария.1502 г. - Откриване на залива Гуанабара, на брега на който е разположен град Рио де Жанейро от португалския мореплавател Педро Алвариш Кабрал.1583 г. - Първи ден от Григорианския календар в Холандия и Фландрия.1622 г. - Папската канцелария приема 1 януари за начало на годината (дотогава начало на годината е 25 март).1700 г. - В Русия е въведен Юлианския календар.1739 г. - Откриване на остров Буве в южната част на Атлантическия океан от френския мореплавател Жан Батист Шарл Буве дьо Лозие.1801 г. - Италианският астроном Джузепе Пиаци открива 1 Церера - най-големият астероид в Слънчевата система.1801 г. - Влиза в сила съюзът между Великобритания и Ирландия, създава се Обединеното кралство.1804 г. - Хаити става независима държава (денят се чества като национален празник).1829 г. - Английските изследователи Чалз Стерт и Хамилтън Юм откриват притока на р. Дарлинг, Боган, а след това и река Дарлинг.1881 г. - В Княжество България е проведено първото преброяване на населението.1901 г. - Нигерия става британски протекторат.1901 г. - Бившите британски колонии (Западна Австралия, Нови Южен Уелс, Тасмания, Куинсланд, Южна Австралия и Виктория) се федерализират в Австралийски съюз.1903 г. - Крал Едуард VII е провъзгласен за император на Индия.1905 г. - Официално е открита Транссибирската магистрала.1908 г. - Щатът Джорджия в САЩ налага забрана на алкохола.1909 г. - За първи път започва изплащането на пенсия във Великобритания.1912 г. - Китай става република с първи президент Сун Ятсен.1919 г. - В рамките на СССР е образувана Белоруска ССР.1925 г. - В Норвегия столицата Християния е преименувана на Осло.1925 г. - Американският астроном Едуин Хъбъл обявява откриването на галактики извън Млечния път.1935 г. - Италианските колонии Киренайка, Триполи и Феззан приемат името Либия.1946 г. - Император Хирохито се отказва от божествеността си.1947 г. - Първа официална изява на българския детски хор „Бодра смяна\"1947 г. - Британската и американската окупационна зона в Германия, след Втората световна война се обединяват в Бизония, която по-късно става Федерална република Германия.1948 г. - Влиза в сила Общото споразумение за тарифите и търговията (ГАТТ), чиято цел е либерализация на международната търговия.1948 г. - Британските железопътни линии са национализирани.1948 г. - Влиза в сила Новата Конституция на Италия след проведен референдум за монархията.1956 г. - Судан придобива независимост от Египет и Обединеното кралство (денят се чества като национален празник).1960 г. - Провъзгласена е независима Република Камерун.1962 г. - Западна Самоа придобива независимост от Нова Зеландия.1966 г. - След преврат, Жан-Бедел Бокаса взима властта в Централноафриканската република.1970 г. - Възрастта за пълнолетие в Англия е намалена от 21 на 18 години.1971 г. - Основан е френският Университет Пантеон-Асас.1973 г. - Обединеното кралство, Дания и Ирландия се присъединяват към Европейския съюз.1974 г. - Голда Меир е преизбрана за министър-председател на Израел.1981 г. - Гърция се присъединява към Европейската икономическа общност.1982 г. - В новогодишното си обръщение папа Йоан-Павел II казва, че думата солидарност (намек за профсъюза „Солидарност\") говори за великите усилия, които са положили хората на труда.1986 г. - Испания и Португалия се присъединяват към Европейския съюз.1993 г. - Чехословакия е преобразувана в две независими държави - Чехия и Словакия.1994 г. - Създадена е Европейската икономическа зона.1995 г. - Австрия, Финландия и Швеция се присъединяват към Европейския съюз.1995 г. - Създадена е Световната търговска организация (СТО).1998 г. - Създадена е Европейската централна банка.1999 г. - Появява се официално еврото.2002 г. - Еврото става официална валута в дванадесет страни членки на Европейския съюз.2003 г. - Отпада държавно установения монопол в българските телекомуникации.2007 г. - Разширяване на ЕС:България и Румъния се присъединяват към Европейския съюз.Българският, румънският и ирландският език стават официални езици на Европейския съюз, заедно с още 20 езика.Словения става тринадесетата страна, която въвежда еврото.2007 г. - Ангола се присъединява към ОПЕК.2009 г. - Словакия се присъединява към еврозоната.", "date": "2019.01.01", "title": "1 януари в историята"}
{"url": "http://www.cross.bg/rozhdenitzi-na-yanyari-1592830.html", "text": "/КРОСС/ Васильовден е.Д-р Валентин Василев, кмет на Разград Васил Антонов, депутат от БСП за България в 44-ото НС Вера Кирова, балерина Димитри Иванов, журналист и преводач Иван Кръстев, политолог и философ, председател на УС на фондация „Център за либерални стратегии\" Проф. Иво Кременски, генетик консултант към лабораторията по геномна диагностика към МУ \"София\" Доц. д-р Любомир Маринчев, началник отделение „Ревматология\" в УМБАЛ и ДКЦ \"Софиямед\" Латинка Петрова, актриса Траян Марковски, адвокат, бивш председател на Висшия адвокатски съвет ", "date": "2019.01.01", "title": "Рожденици на 1 януари"}
{"url": "http://www.cross.bg/aleksandur-katedrala-lityrgiya-1592832.html", "text": "/КРОСС/ На 1 януари, когато Светата Православна църква отбелязва Господския празник Обрезание Господне и празника на Свети Василий Велики, в патриаршеската катедрала \"Св. Александър Невски\" ще бъдат отслужени тържествена архиерейска Света литургия и молебен за Новата 2019 година. Това съобщиха от Българската православна църква - Българска патриаршия.Светата литургия ще започне в 10.00 часа в патриаршеската катедрала \"Св. Александър Невски\", а молебенът за Новата година е от 11.30 часа.От БПЦ приканват православните християни да вземат молитвено участие в тържествените богослужения на 1 януари в патриаршеската катедрала \"Св. Александър Невски\".", "date": "2019.01.01", "title": "Тържествена литургия и молебен за 2019-а в „Св. Александър Невски“ "}
{"url": "http://www.cross.bg/leva-zaplata-rabotna-1592836.html", "text": "/КРОСС/ 560 лева е от днес размерът на Минималната работна заплата за страната. Увеличението с 50 лева спрямо миналата година ще засегне над 450 хиляди, наети на минималното възнаграждение, сочи статистиката.Повишението ще защити нискодоходните работници, а сред приоритетите на управляващите за повишаване на жизнения стандарт на населението , обясни социалният министър Бисер Петков.„То гарантира запазването на жизненото равнище на най-низкодоходната част от работната сила и намалява риска от бедност сред работещите. Стабилните макроикономически показатели и търсенето на работна ръка са предпоставки за увеличаването на всички доходи. Очакванията са да се запази положителната тенденция за запазване на средната работна заплата от последните години, според оценки на бизнеса и на правителството. А високият темп за нарастване на средната работна заплата се очаква да продължи и през 2019 г.\", каза министър Петков.От тази година се увеличават с 10% и средствата за работни заплати във всички организации на бюджетна издръжка.В средното образование възнагражденията  се увеличават с 20 на сто.Минималната основна работна заплата за директор на училище, детска градина и обслужващо звено става 1140 лева, на педагогически специалисти 920 лева, на старши учител и старши възпитател 955 лева. В системата на образованието за тази година са предвидени и 39 милиона лева за увеличение на заплатите на непедагогическия персонал. ", "date": "2019.01.01", "title": "Минималната заплата става 560 лева "}
{"url": "http://www.cross.bg/godina-ta-hilyadi-1592837.html", "text": "/КРОСС/ Светът се сбогува с 2018-та и приветства с фойерверки и празненства новата 2019-та година. Първи Новата година посрещнаха Океания и Азия.Празненствата в Китай не бяха толкова мащабни, защото китайците отбелязват най-вече лунната Нова година през февруари.В Южна Корея хиляди хора изпълниха улиците на Сеул за традиционната церемония по биене на древна голяма камбана за късмет и благополучие, а в Северна Корея вниманието беше насочено върху новогодишната реч на Ким Чен-ун.В Токио Новогодишната нощ беше белязана от трагедия. Кола се вряза в група пешеходци. Пострадаха осем души.Русия приветства 2019-та с фойерверки над Червения площад в Москва.В Лондон повече от 100 000 души се събраха пр река Темза. Британската столица посрещна 2019-та с най-голямото пиротехническо шоу в Европа. Кметът на Лондон Садик Кан посвети зарята на гражданите на Евросъюза, които живеят там. Междувременно премиерът Тереза Мей използва новогодишното си обръщение, за да потърси по-голяма политическа подкрепа за своята сделка за Брекзит.В полунощ жители и гости на Париж се събраха на емблематичния булевард Шанз-Елизе. Там те наблюдаваха специално светлинно шоу при Триумфалната арка, по време на което бяха прожектирани имената на играчите от френския национален отбор по футбол, който спечели Световното първенство през 2018-а. В новогодишното си обръщение президентът Еманюел Макрон призна, че правителството му трябва да прави повече, за да се подобри живота на французите.В Берлин стотици хиляди посрещнаха 2019-та на голямо празненство при Бранденбургската врата.Силните ветрове и поройният дъжд, излял се над гръцката столица Атина, не попречиха на доброто настроение на празнуващите там. Жителите и гостите на града се насладиха на ефектна заря в небето над Акропола.Светът се сбогува с 2018-та и приветства с фойерверки и празненства новата 2019-та година. Първи Новата година посрещнаха Океания и Азия. Обобщение по темата на редактора Елизабет Гогова:Стотици хиляди хора посрещнаха Нова година с фойерверки, музика и танци в Рио де Жанейро.  Местни жители и туристи се събраха на прочутия плаж \"Копакабана\".Сред последните големи градове, посрещнали Новата година, е Ню Йорк Там хиляди празнуващи се стекоха на Таймс Скуеър, за да проследят спускането на кристалната топка. ", "date": "2019.01.01", "title": "Светът посрещна 2019-а година с много емоции и надежди "}
{"url": "http://www.cross.bg/borisov-neka-da-nadgrazhdame-postignatoto-1592840.html", "text": "/КРОСС/ 2019 да е годината, в която да работим за надграждане на постигнатото и да бъде по-добра за всички, пожела в посланието си за Нова година във  премиерът Бойко Борисов. Сред постигнатите през 2018 успехи той открои работата за постигане на ръст на държавния бюджет и предстоящото повишение на заплатите в бюджетния сектор и пенсиите. Министър-председателят акцентира и на ролята на България по време на  ротационното председателство на ЕС, през което според Борисов страната ни е показала, че може да е активен участник в дебатите за развитието на ЕС и да защитава националния си интерес по важни въпроси като правата на българските граждани във Великобритания след Брекзит.", "date": "2019.01.01", "title": "Борисов: Нека 2019 да надграждаме постигнатото "}
{"url": "http://www.cross.bg/evropeiiskiya-suyuz-rymuniya-1592839.html", "text": "/КРОСС/ Румъния поема председателството на Европейския съюз в следващите шест месеца, в които се очаква Великобритания да напусне общността и да се проведат избори за Европейски парламент.Разработването на политики за европейския гражданин ще е основен приоритет в председателството, което ще премине под мотото \"Сближаването - обща европейска ценност\". Сближаване и растеж, сигурност в Европа, засилване ролята на Стария континент като силен глобален актьор и Европа на общите ценности. Така звучат четирите основни приоритета на румънското председателство. Амбициозни планове и един голям въпрос: ще успее ли Румъния да води европейската политика на фона на вътрешните си проблеми, като спорната съдебна реформа. Знаците от Брюксел също не са добри. Освен критиките от Еврокомисията към съдебната система в последния мониторингов доклад, председателят на Европейската комисия Жан-Клод Юнкер заяви, че вътрешнополитическите кавги могат да попречат на страната да бъде ефективен и успешен председател на Европейския съюз. Трите големи събития, които ще се случат в рамките на румънското председателство, са напускането на Великобритания, предвидено за 29-ти март, европейските избори между 23-ти и 26-ти май и натоварената с много очаквания Среща на върха на евролидерите в румънския град Сибил на 9-ти май.", "date": "2019.01.01", "title": "Румъния поема председателството на Европейския съюз "}
{"url": "http://www.cross.bg/pirogov-preminali-alkohol-1592838.html", "text": "/КРОСС/ 600 души са потърсили спешна медицинска помощ в столичната болница \"Пирогов\". През спешния токсикологичен кабинет са преминали пациенти с алергии и употебили алкохол. Две непълнолетни момичета остават за лечение в болницата след употреба на алкохол, посочи д-р Кремена Йорданова и обясни:\"Пострадалите от пиратки тази година са петима. Хоспитализирани са четирима. Най-тежката травма е на момче на 16-годишна възраст, което при инцидента с пиратката загубва част от третия си пръст. Получава луксация на показалец и дефект на кожата на четвърти пръст. Неговата операция продлъжи два часа\".Има тенденция към намаляване случаите на злоупотребилите с алкохол, посочи говорителят на болница \"Пирогов\" Мария Пойразова, в същото време се повишава броя на пациентите преминали и лекувани в лечебното заведение:\"Има завишение на броят пациенти, които са преминали през Спешното на \"Приогов\" 2018-та към 2019-та спрямо 2017-та към 2018-та. Най-тежките случаи в страната и по тези празници бяха в \"Пирогов\".", "date": "2019.01.01", "title": "600 препили и с травми от пиратки са потърсили помощ в \"Пирогов\" след празника "}
{"url": "http://www.cross.bg/vasiliii-veliki-sveti-1592828.html", "text": "/КРОСС/ Православният календар на този ден отбелязва паметта на Свети Василий Велики - един от тримата отци на вселенската църква.Василий Велики Кесарийски е християнски светец, архиепископ на Кесария Кападокийска, църковен писател и богослов. Живял 330 - 379 година, още приживе Василий е наречен от съвременниците си Велик. На погребението му се стича цяла Кесария. След смъртта му църквата го канонизира за светец и чества паметта му в деня на неговата кончина.Почитан е като светец от Православната, Римокатолическата, Епископалната, Англиканската и Лутеранската църкви.Най-известното от неговите произведения е \"Шестоднев\". През Златния век на старобългарската писменост Йоан Екзарх превежда \"Шестоднев\" на български език. Заради примерния си живот и висока ерудиция Свети Василий Велики е почитан заедно със Свети Григорий Богослов и Свети Йоан Златоуст като един от тримата велики светители и учители на православната църква.В народния календар Васильовден се нарича Сурваки заради обичая сурвакане.По традиция , на този ден децата между 5 и 12 години, стават на зазоряване и обикалят къщите с дрянови сурвачки, украсени с пуканки и сушени плодове. С потупване по гърба на стопаните, пожелават здраве и благоденствие  и прогонват нечистите сили от къщата. Домакините пък от своя страна даряват на децата кравайчета, дребни пари и лакомства.На този ден в някой краища на България се провеждат и кукерски шествия. Това са мъже- ергени, предрешени като зверове или обикновени персонажи. На главите си те носят кожени маски.  Всяка кукерска дружина си има водач, който единствен е женен мъж. Кукерите танцуват по улиците, за да изплашат лошите сили и да пропъдят студа, а за плодородие и здраве извършват обредни (символични) действия като оране, сеитба и други.По традиция в нощта преди Васильовден се нарежда празнична трапеза, около която се събира цялото семейство. Ястията са почти същите, които се слагат на трапезата на бъдни вечер, но има и някой съществени разлики. Задължителните ястия, които трябва да присъстват са прясна погача, свинско месо, баница, свинска пача, орехи, жито, мед и плодове. Това е единственият случай на ритуална употреба на свинско месо в българската духовна култура - то не се жертвопринася и прекадява по никакъв друг повод.  ", "date": "2019.01.01", "title": "Св. Василий Велики. Св. мчк Василий Анкирски. (Василовден)"}
{"url": "http://www.cross.bg/ako-se-molish-za-duzhd-1592827.html", "text": "/КРОСС/ Ако се молиш за дъжд, трябва да си готов и за калтаДЕНЗЪЛ УОШИНГТЪН", "date": "2019.01.01", "title": "Ако се молиш за дъжд"}
{"url": "http://www.cross.bg/ysiliya-izleze-spravedlivostta-1592833.html", "text": "/КРОСС/ „Убеден съм, че нашият народ може да излезе от всяка криза и безпътица, когато надмогне егоизма и страха и обедини усилия в името на справедливостта, законността, суверенитета и просветеното бъдеще\". Това каза в новогодишното си обръщение президентът Румен Радев.„През изминалата година не сторихме нужното, за да може 2019 г. да бъде по-лесна. Напротив, това бе година на корупционни скандали и ерозия на демократичните права и институции. Проблемите бяха отсрочвани, но не и решавани. Примирихме се със застоя и безвремието, с липсата на цели и реформи. Преглътнахме ръста на цените и ниските доходи, зачеркнахме машинното гласуване и други идеи, гарантиращи честни избори. Продължава отстъплението на закона и справедливостта пред произвола\", подчерта държавният глава.„Тази вечер мнозина ще говорят за бъдещето си, а някои ще споделят и планове за емиграция. Други ще пуснат и неканения гост на празничната трапеза - политиката. Но политиката не се прави на масата, а се определя и решава от усилията на милионите осъзнати личности. Вярвам, че за изминалите години българите свикнаха да дишат свободата и няма да позволят тя да бъде ограничавана\", допълни Радев.„Убеден съм, че нашият народ може да излезе от всяка криза и безпътица, когато надмогне егоизма и страха и обедини усилия в името на справедливостта, законността, суверенитета и просветеното бъдеще. В това е смисълът на единението. В това е и бъдещето ни като народ и държава. Бог да пази България и да благослови усилията на достойните, които творят добро. Такива винаги е имало, има и днес\", категоричен беше държавният глава.Според него 2019 г. ще бъде такава, каквато я сътворим с общи усилия. „Нека тя да донесе здраве във всеки дом, сила на духа, за да преодолеем трудностите, и дързост в сърцата, за да сбъднем мечтите си\", пожела още президентът. ", "date": "2019.01.01", "title": "Румен Радев: Народът ни може да излезе от всяка криза, когато надмогне егоизма и страха"}
{"url": "http://www.cross.bg/izcheznal-chasa-dvamata-1592869.html", "text": "/КРОСС/ Тялото на издирван 25-годишен мъж е намерено във водоем край казанлъшкото село Розово, съобщиха от пресцентъра на МВР.Сигналът за изчезването на младия жител на сeло Кънчево е получено вчера по обяд на тел. 112. Според данните той се насочил с автомобила си в посока към водоема, дълбок около 5 метра, където следите му се губели.На мястото още вчера е бил изпратен водолазен екип от сектор \"Спасителни оперативни дейности\" към РД \"Пожарна безопасност и защита на населението\" - Пловдив. Със съдействието на полицаи започнало издирване, но мъжът не бил открит, докато било светло.Днес към 8 часа сутринта водолазите възстановили търсенето и рано следобед оттам е изваден лек автомобил, в чието купе е открит трупът на издирвания.По информация на в. \"24 часа\" той е младоженец, който сключил брак само преди 2 седмици. Съпругата на Мехмед подала сигнал, че още късно през нощта на 30 декември той изчезнал с колата. По-рано същата вечер младото семейство било на дискотека в Казанлък, но там двамата се скарали. Прибрали се вкъщи, но там продължили с разправията. В един момент мъжът казал, че отива да на двора по малка нужда, но неочаквано се качил на опела си и изчезнал.Полицията изяснява дали ядосаният и вероятно употребил алкохол Мехмед е искал да се самоубие или е станал жертва на нещастен случай заради шофиране с несъобразено скорост.Той полетял с автомобила си в една от водните ями на някогашна пясъчна кариера в землището на село Розово по поречието на река Тунджа, докато минавал по черен път. Униформените стигнало до мястото след предположение на съпругата, която разказала, че преди време двамата се сдобрили там след друго скарване. ", "date": "2019.01.01", "title": "Откриха изчезнал младоженец в кола на дъното на водоем"}
{"url": "http://www.cross.bg/ychitel-ychenitzi-vuzpitatel-1592866.html", "text": "/КРОСС/ Индивидуалните работни заплати на педагогическите специалисти се увеличават с не по-малко от 20 процента от 1 януари 2019 година. Това предвижда подписаният в края на ноември 2018 г. Анекс към Колективния трудов договор (КТД) за системата на предучилищното и училищното образование.От 1 януари 2019 г. минималната основна работна заплата на директор на училище, на детска градина и на обслужващо звено става 1140 лв., на заместник-директор - 1065 лв., на педагогическите специалисти - учител, ръководител ИКТ, логопед, психолог, педагогически съветник, корепетитор, хореограф, ресурсен учител, педагог, възпитател, рехабилитатор на слуха и говора, треньор по вид спорт - 920 лв., на старши учител и старши възпитател - 955 лв. На главен учител и главен възпитател - 1005 лв., става минималната основна заплата.Предвидени са 39 милиона лева за увеличение на индивидуалните основни работни заплати на непедагогическия персонал и съответните разходи за осигурителните им вноски за сметка на работодателя.Анексът предвижда промяна и при назначаването на психолози, педагогически съветници или социални работници. Една щатна бройка от тези специалисти ще се разкрива при над 350 ученици в училище, а не както сега при над 400 ученици, а две щатни бройки - при над 800 ученици, досега това се правеше при над 900 ученици в училище.\"С този анекс изпълняваме ангажиментите си към учителите, всички те са най-важни за системата\", заяви при подписването министърът на образованието и науката Красимир Вълчев.По думите на председателя на Синдиката на българските учители към КНСБ Янка Такева през тази година са договорени най-добрите финансови параметри за образованието. ", "date": "2019.01.01", "title": "С 20% се увеличават учителските заплати от днес "}
{"url": "http://www.cross.bg/chestita-nova-godina-1592803.html", "text": "/КРОСС/ ЧЕСТИТА НОВА ГОДИНА!Екипът на Агенция КРОСС Ви желае добра и успешна година и много добри хора по пътя!", "date": "2019.01.01", "title": "ЧЕСТИТА НОВА 2019 ГОДИНА !!!"}
{"url": "http://www.cross.bg/danutzi-strani-vsichki-1592862.html", "text": "/КРОСС/ Влизат в сила три нови правила на Европейската комисия, позволяващи да се намали укриването на данъци чрез трансфер на печалбата извън границите на ЕС. По силата на тези разпоредби \"всички страни членки занапред ще облагат печалбите, прехвърляни към страни с ниски данъци, където съответното компания не извършва действителна икономическа дейност\".Това правило ще позволи да се избегне прехвърлянето на всички печалби към филиал, базиран в страна с много по-ниски данъчни ставки и по този начин да се плащат много малко данъци в страните с по-висок корпоративен данък. Тази практика се прилага в рамките на самия ЕС от компании като Старбъкс (Starbucks), Еърбиенби (Airbnb) и големите технологични гиганти като Гугъл (Google), Амазон (Amazon), Фейсбук (Facebook) и Алибаба (Alibaba).Минималната заплата вече е 560 лева. Новата година идав и с 10-процентно увеличение на заплатите в бюджетната сфера, като за учителите то е 20 на сто.", "date": "2019.01.01", "title": "Влизат в сила три нови правила на ЕК, позволяващи да се намали укриването на данъци "}
