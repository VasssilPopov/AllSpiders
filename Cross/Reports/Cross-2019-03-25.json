{"url": "http://www.cross.bg/nilsen-brigite-dete-1600046.html", "text": "/КРОСС/ 55-годишната Бригите Нилсен разкрива, че мисли за бебе номер 6 с надеждата този път да има момче от любимия си Матиа Деси. Звездата стана майка за пети път преди 9 месеца, след като прекара 11 години в опит зачене чрез ин витро. Бебето Фрида е първото дете на Нилсен и съпруга ѝ Деси, а той мечтае и за син. Нилсен се появи в италианското тв шоу Non e la D'Urso, в което каза: \"Можи би ще имам още едно бебе. То ще бъде шестото. Никога не казвай никога.\"\"Съпругът ми Матиа иска още едно бебе. Той обича нашата малка принцеса, но също така иска да има и момче. И двмата винаги сме искали да имаме обще дете, без значение момиче или момче. Но дълбоко в себе си се надявах да е момиченце. Вече имам четири момчета, така че - да, надявах се на малка принцеса\", сподели звездата.Бригите роди Фрида, когато бе на 54-години и призна, че е наясно с коментарите около решението ѝ да стане майка на по-късна възраст. \"В продължение на 11 години се опитвах да зачена. Не беше лесно и не всяка жена е готова да се изправи пред това, което преживях. Мога да поема критиката. Разбирам какво казват хората. Ако, когато бях на 20 години, майка ми ми беше казала, че е бременна на 54 г., не съм сигурна как щях да реагирам. Моята малка Фрида е моята радост.\"Бригите и Матиа са женени от 2006 г. Дъщеря им е петото дете на Нилсен, тя има синове на 34, 29, 25 и 23 години от предишните си връзки. ", "date": "2019.03.25", "title": " Бригите Нилсен (55) готова за шесто дете "}
{"url": "http://www.cross.bg/purple-deep-bulgariya-1600027.html", "text": "/КРОСС/ Легендите Deep Purple се завръщат през декември в България за един много специален концерт. Преди две години рок величията стартираха турнето The Long Goodbye, с което приключват окончателно своята концертна дейност. Поради огромния интерес на милионите фенове по света, Deep Purple ще посетят отново, в рамките на турнето, някои държави, за щастие в това число и България. Рок идолите са силно впечатлени от многобройните си български почитатели и ще им подарят едно уникално шоу на 7 декември в Арена Армеец.Deep Purple са една от най-емблематичните групи в музикалната история. Те стартират зашеметяващата си кариера през далечната 1968 година и постигат мултимилионни продажби на албуми като \"In Rock\" (1970), \"Machine Head\" (1972), \"Made In Japan\" (1973), \"Perfect Strangers\" (1984). Великата английска банда е удостоена с отличието Legend Award на Световните музикални награди през 2008, и е член на Rock and Roll Hall of Fame от 2016 година.Звездният състав, в който Deep Purple ще направят своята визита в България през декември, включва Иън Гилън, Роджър Глоувър, Иън Пейс, Стийв Морз и Дон Еъри.Билетите за концерта DEEP PURPLE ще бъдат на цени от 60 до 120 лева и могат да бъдат закупени в мрежата на Ивентим, както и онлайн на www.eventim.bg от 29 март (петък) 2019г. от 10:00ч. ", "date": "2019.03.25", "title": "Рок величията Deep Purple се завръщат в София"}
{"url": "http://www.cross.bg/puteka-peshehodna-stanal-1600047.html", "text": "/КРОСС/ Тежък пътен инцидент е станал на бул. \"Александър Малинов\". Шофьор е блъснал 12-годишно дете, като според Фейсбук групата I see you KAT инцидентът е станал на пешеходна пътека.Сигналът към спешния телефон е подаден към 16 часа.От полицията обясниха, че шофьорът е останал на мястото на инцидента и дал обяснения пред органите на реда.На място веднага е пристигнала линейка, а детето е транспортирано към \"Пирогов\". По първоначални данни състоянието му е тежко. ", "date": "2019.03.25", "title": "Шофьор блъсна дете на пешеходна пътека в София"}
{"url": "http://www.cross.bg/tzvetanov-gerb-tzvetan-1600048.html", "text": "/КРОСС/ От източник приближен до ГЕРБ излезе новината, че Цветан Цветанов подготвя оставките си като:Председател на Парламентарната група на  ГЕРБ; Председател на Комисията по вътрешна сигурност и обществен ред към НС;Народен представител;Заместник-председател на ПП ГЕРБ.Цветанов остава на щат в централата на ГЕРБ, пише сайта   ", "date": "2019.03.25", "title": "Бойко Борисов реши: Цветан Цветанов сдава всички постове!"}
{"url": "http://www.cross.bg/ymora-milanov-nyama-1600035.html", "text": "/КРОСС/ Пренастройването на организма от зима към пролет може да провокира главоболие, мигрена или депресия - обединени в термина \"пролетна умора\". Тя се засилва и в дните след промяната на часовото време, което се прави в края на март. Можем ли да я излъжем просто с хубава храна и повече настроение или няма как да я преборим без релаксираща СПА почивка.В началото на пролетта зимното хранене вече дава отражение и имаме дефицит на ценни витамини и минерали, отделно сега не е сезон за почивки и повечето хора усещат хронична умора, а според психиатрите депресиите също се изострят през пролетта. Затова не е изключено в тези дни да усетите повече сънливост и апатия.Ако сте в добро психично здраве, не би трябвало пролетта да не ви се отрази негативно, възможно е дори да почувствате вдъхновения. Най-сигурните начини да се предпазите от стресовата депресия си остават повече слънце или почивка от стреса извън града.Проф. Иван Миланов, невролог: Това е абсолютно сигурно, че човек, когато е на СПА и на почивка - няма умора, няма депресия, но няма как. Но ако достатъчно дълго време наблюдаваш момичетата с късите поли по улиците, аз мисля, че това е достатъчно да ти се повиши серотонинът и норадреналинът.Ако наистина ви е невъзможно по естествен начин да си набавите допамин, серотонион, ендрофини и окситоцин, според проф Миланов, не е толкова лоша идея да се прибегнете и до антидепресанти.Проф. Иван Миланов, невролог: Те не са толкова страшни, колкото много хора си и представят. В общи линии повишават нивото на серотонина и норадреналина, но пристрастяване има към субстанции, които като ги изпиеш, нещо ти се променя. Така наречени транквилизатори, бензодиазепини, към тях има пристрастяване. Те затова са на зелена рецепта.Смяната на часовото време от зимно на лятно допълнително натоварва хората затова проф. Миланов е доволен, че предстои премахването му. ", "date": "2019.03.25", "title": "Пролетната умора може да се лекува със слънце и минерали "}
{"url": "http://www.cross.bg/strategicheski-suobshtenieto-ypravitelniya-1600044.html", "text": "/КРОСС/ Компанията, собственик на българските телевизионни канали от групата Би Ти Ви и спортния \"Ринг\", обяви началото на проучване на стратегически алтернативи, сред които е и продажбата на нов инвеститор.\"Сентръл юропиън мидиа ентъпрайсиз\" (Central European Media Enterprises или СМЕ) съобщи на борсата в Прага и на NASDAQ в Ню Йорк, че решението е взето от Управителния съвет. То е подкрепено и от американския гигант AT&T, който е най-големият акционер. Целта е \"да се повиши максимално стойността на акциите\".Създава се Специална комисия, съставена от независими директори, която ще ръководи анализа на възможните алтернативи. Сред тях са продажба на част или на цялата СМЕ, сливане с друг стратегически партньор, рекапитализиране или продължаване с дългосрочния бизнес план на компанията. Финансови консултанти са BofA Merrill Lynch и Allen & Company LLC, а правен консултант е кантората Covington & Burling LLP.Няма гаранции, че това проучване ще доведе до каквито и да е транзакции, се уточнява в съобщението. Компанията не си е поставяла и крайни срокове в този процес и няма да предоставя повече допълнителна информация и коментари, освен ако не прецени, че има нужда от това.CЕМ присъства в 5 централноевропейски държави с общо население от около 45 млн. души, където притежава 30 телевизионни канали. Шест от тях са в България: bTV, bTV Cinema, bTV Comedy, bTV Action, bTV Lady и Ring. В Чехия има 8 канала под бранда Nova, в Румъния - 7 (с бранда PRO), още 4 са в Словакия (най-известна е Markíza) и 5 са в Словения под различни брандове.Джон Билок, председател на Управителния съвет на СЕМ, казва в съобщението, че \"компанията никога не е била в толкова добро състояние след 5 години на безпрецедентен растеж и впечатляващо стабилизиране\". \"Абсолютно сме убедени, че точно сега е моментът за стратегически преглед, докато продължаваме изпълняването на дългосрочния си план и се стремим да повишим максимално стойността на акциите ни за всички наши акционери.\"\"БТВ Медиа груп\" е собственост на CME, а 75% от CME са собственост на Time Warner, контролирана от AT&T.Едва преди месец телеком гигантът спечели делото срещу американското правителство за сливането си с Time Warner на стойност $85.4 млрд. долара, пише Reuters. Администрацията на Доналд Тръмп опита да блокира сделката от есента на 2016 г. - една от най-големите в историята на технологичния сектор и САЩ, поради опасения от концентрация на медийна сила в една компания. ", "date": "2019.03.25", "title": "Скоро слагат и Би Ти Ви на тезгяха"}
{"url": "http://www.cross.bg/kamenarov-mesetz-posta-1600045.html", "text": "/КРОСС/ До месец ще стане ясно дали генералният директор на БНТ Константин Каменаров, който днес, след многократно неявяване по различни причини, се яви в съдебната зала, ще запази или ще се раздели с поста си. Съставът на Софийския градски съд (СГС), с председател съдията Руси Алексиев приключи делото и заяви, че решението ще бъде обявено в срок. Това означава след месец, ако срокът бъде спазен.Каменаров обжалва в СГС наказанието от 1 година и 3 месеца условно изтърпяване за това, че през юни 2016 г. е шофирал с 1,6 промила алкохол в кръвта, установено в УМБАЛ \"Света Ана\". Ако бъде потвърдена присъдата, той ще влезе в хипотезата на несъвместимост с поста и ще трябва да го освободи, според условията на Закона за радиото и телевизията.На днешното заседание бе разпитана лекарката от болница \"Света Анна\" д-р Росица Иванова, която е изследвала кръвната проба. Защитата на Каменаров направи ново искане, с което бе хвърлено съмнение, че са стриктно спазени правилата - да бъде представен алкохолният дневник, за да се види кой е взел пробата. Съдът обаче отхвърли искането с аргумент, че разпитът на д-р Иванова е изяснил, че пробата е взета от медицинска сестра.В заключителната пледоария защитата - адвокат Людмил Рангелов, посочи, че субективната страна на случая не е изяснена и съдът е трябвало да я изследва. Каменаров не е съзнавал, че употребата на напитката от златен корен ще окаже върху кръвта ефекта, който е установен. Другият акцент на защитата беше, че не е спазена Наредба № 30, в която пише, че кръвната проба трябва да се взема от лекар. Поради това адвокатът поиска съдът да обяви Каменаров за невиновен или да върне делото отново на СРС за допълнително изясняване.Прокурорът настоя осъдителната присъда на първата инстанция да бъде потвърдена.Каменаров каза, че няма какво да добави към пледоарията на защитника си. А в последната си дума поиска да бъде оправдан. ", "date": "2019.03.25", "title": "Съдбата на Каменаров като директор на БНТ ще стане известна до месец"}
{"url": "http://www.cross.bg/chasa-stachka-alitaliya-1600031.html", "text": "/КРОСС/ От 11.00 до 15.00 часа българско време бяха спрени вътрешните и международните полети на \"Алиталия\". Говорител на националния превозвач увери, че всички пътници ще бъдат пренасочени в рамките на днешния ден.Стачката е организирана от шест италиански синдиката от въздушния сектор, включително и тези на пилотите и стюардите. Исканията на протестиращите са за повече конкурентноспособност и защита на заетостта.Към протеста се присъедини и авиокомпанията \"Ер Италия\", но тяхната стачка ще продължи 24 часа. ", "date": "2019.03.25", "title": " \"Алиталия\" отмени 95 полета заради стачка "}
{"url": "http://www.cross.bg/mart-energo-pro-mehanotehnika-1600033.html", "text": "/КРОСС/ На 22 и 23 март 2019 г. в Силистра се проведе регионалното състезание „Най-добър автомонтьор и водач на МПС\", организирано от Професионалната гимназия по механотехника „Владимир Комаров\" в града. В мероприятието се включиха ученици от цяла Североизточна България, като състезателната част се състоя от няколко кръга и направления. ЕНЕРГО-ПРО подкрепи участниците в състезанието чрез безвъзмездно осигуряване на 42 комплекта ново работно облекло, съобразено с изискваните от организатора размери. Наградите на победителите в различните етапи от надпреварата бяха връчени на 23 март. Състезанието като логистика на провеждане беше подкрепено както от Гимназията по механотехника, така и от Министерство на образованието и науката. Целта на организирането на подобни надпревари е подкрепа на младежите в професионалната им квалификация и насърчаване на състезателен дух и желание за постигане на успехи в избраното поприще.", "date": "2019.03.25", "title": "ЕНЕРГО-ПРО награди ученици за участие в състезанието „Най-добър автомонтьор и водач на МПС“"}
{"url": "http://www.cross.bg/zdravnoosigyritelni-nzok-zayavleniyata-1600032.html", "text": "/КРОСС/ Поради технически причини, независещи от Националната здравноосигурителна каса (НЗОК), заявленията за издаване на Европейски здравноосигурителни карти не могат да се верифицират и процесът по издаването на картите ще се забави, съобщиха от НЗОК.Създадена е организация районните здравноосигурителни каси да обработват заявленията при пълен работен капацитет, за да се преодолее забавянето.При необходимост гражданите могат да се обърнат към РЗОК за издаване на Удостоверение, временно заместващо ЕЗОК, което важи за срок от 2 месеца.От НЗОК поднасят извинения на гражданите за причиненото неудобство. ", "date": "2019.03.25", "title": " НЗОК: Издаването на Европейски здравноосигурителни карти ще се забави "}
{"url": "http://www.cross.bg/bsp-depytatut-nikolaii-tzonkov-organizira-priemna-za-grazhdani-1600034.html", "text": "/КРОСС/ На 26 март, от 10.30 до 12.30 часа, народният представител от „БСП за България\" Николай Цонков ще бъде на разположение на гражданите в Районния съвет на БСП - Нови Искър, с. Курило, ул. „Искърско дефиле\" №259.", "date": "2019.03.25", "title": "БСП депутатът Николай Цонков организира приемна за граждани"}
{"url": "http://www.cross.bg/tzacheva-dokato-bila-1600037.html", "text": "/КРОСС/ Зам.-министърът на правосъдието Десислава Ахладова е била назначена като временно изпълняващ длъжността министър на правосъдието, след като Цецка Цачева подаде оставка заради скандала с апартаментите на властта. Информацията беше потвърдена пред БТА от институцията.Ахладова ще е на поста, докато Народното събрание гласува оставката на Цачева.Десислава Ахладова е един от тримата досегашни нейни заместници. Бивша съдийка от Перник, тя влезе в политиката от председателското място в административния съд в града. Преди това е била 3 г. и началник на районния съд в миньорския град. Като зам. министър Ахладова отговаряше за дирекциите \"Българско гражданство\", \"Взаимодействие със съдебната власт\", Агенция по вписванията, Централния регистър на особените залози и др.След като още в петък миналата седмица Цецка Цачева обяви, че е поискала прокуратурата и КПКОНПИ да проверят сделката, чрез която е придобила скъп апартамент в елитния столичен квартал \"Изток\", в събота тя подаде оставка. Това се случи, след като беше привикана от премиера Бойко Борисов да даде обяснения.\"Съвестта ми е чиста, аз поисках проверка около обстоятелствата за придобиване на недвижимото ми имущество. Но докато тя трае, не желая забъркването на името ми в този случай да тежи на партия ГЕРБ и на премиера Борисов в предизборната обстановка, каквато считам, че е налице. Считам, че докато трае проверката не е редно да съм министър. Затова, докато бъде приета оставката ми ще използвам полагаемия ми се отпуск\", заяви Цачева, като увери, че не е вярно, че е купила жилището на занижени цени, сумата била за покупка \"на зелено\".Тя подчерта, че не е била принудена да подаде оставка, това било лично решение, което министър-председателят подкрепил. ", "date": "2019.03.25", "title": "Бивша съдийка поема временно поста на Цецка Цачева"}
{"url": "http://www.cross.bg/ministur-olaf-pravitelstvo-1600043.html", "text": "/КРОСС/ Европейската служба за борба с измамите ОЛАФ проверява обществена поръчка за купуването на 290 високопроходими автомобила за МВР. Това потвърди вътрешният министър Младен Маринов. Поръчката е на стойност над 20 млн. лева и е приключила през 2017 г.Според изнесена от заместник -вътрешния министър Красимир Ципов информация сделката е сключена по време на служебното правителство на президента Румен Радев. За NOVA от прессекретариата на Президентството казаха, че информацията е поднесена манипулативно и не отговаря на истината. Според тях процедурата е започнала преди назначаването на служебното правителство, в което министър на вътрешните работи е Пламен Узунов, и е завършила след края на неговия мандат. ", "date": "2019.03.25", "title": "ОЛАФ проверява поръчка за коли на МВР"}
{"url": "http://www.cross.bg/dnes-brekzit-sporazymenie-1600042.html", "text": "/КРОСС/ Британското правителство ще подложи сделката за Брекзит на гласуване в парламента само ако смята, че има шанс тя да бъде одобрена, каза днес говорител на премиерката Тереза Мей, цитиран от Ройтерс.Говорителят не коментира дали вотът ще се състои утре, както твърдят някои британски медии. Това ще зависи от развитията в парламента днес.Правителствен източник каза, че парламентът вероятно ще приеме днес поправка, с която ще отнеме от правителството контрола върху процеса на Брекзит, в опит да намери изход от задънената улица по въпроса за излизането на Великобритания от Европейския съюз.Няма промяна в позицията в Демократичната юнионистка партия (ДЮП), която е против споразумението на Тереза Мей. Лидерката на ДЮП Арлийн Фостър е уведомила за това британската премиерка в телефонен разговор днес, съобщи говорител на малката северноирландска формация, цитиран от Ройтерс.Подкрепата на ДЮП е от ключово значение за одобряването на сделката от Камарата на общините.Управляващите консерватори нямат мнозинство в долната камара на британския парламент и правителството зависи от северноирландската партия за прокарването на своята програма. Европейският съюз обяви, че е приключил подготовката си за излизането на Великобритания от структурите на Общността без споразумение, предава AFP.\"Тъй като става все по-вероятно Обединеното кралство да напусне ЕС без споразумение на 12 април, Европейската комисия днес приключи подготовката си за развод без споразумение\", се казва в изявление на ЕК от по-рано днес.Агенцията припомня, че само преди броени дни Брюксел се съгласи да отложи Брекзит. По план той трябваше да стане факт на 29 март тази година.ЕК очерта мерките в 13 ключови области, от правилата за въздухоплаването и автомобилния транспорт до регулациите на пътуванията, риболовните права и банковото дело.\"Мерките на ЕС за непредвидени обстоятелства няма да - и не могат - да смекчат цялостното въздействие на сценария без сделка, нито пък по някакъв начин да компенсират липсата на готовност или да възпроизведат пълните ползи от членството на Великобритания в ЕС\", се казва в разпространения текст.\"Тези предложения са с временен характер, ограничени по обхват и ще бъдат приети едностранно от ЕС. Те не са мини-сделки и не са договорени с Обединеното кралство\".Последното изречение е насочено към многобройните поддръжници на Брекзит в британския парламент, които твърдят, че мерките за непредвидени обстоятелства ще означават, че излизането на страната от ЕС няма да бъде толкова лошо, колкото много предполагат.Ако няма споразумение ЕС, незабавно ще приложи правилата си на границата с Обединеното кралство - включително митнически проверки, инспекции на безопасността на храните и проверка на стандартите, което ще доведе до закъснения на натоварените пунктове за пресичане, като пристанищата на канала и тунела под Ламанша.Британските граждани, които пътуват до ЕС, ще бъдат ограничени до 90-дневен престой и ще бъдат подложени на по-строги проверки на паспортите - включително евентуално искане да докажат целта на посещението си и че разполагат с достатъчно средства, за да се издържат. ", "date": "2019.03.25", "title": "Сделката за Брекзит ще се гласува при едно условие "}
{"url": "http://www.cross.bg/stantziyata-orbita-proekta-1600041.html", "text": "/КРОСС/ Държавната корпорация Роскосмос ще съхрани Международната космическа станция (МКС), дори ако САЩ прекратят участието си в проекта, предава ТАСС, цитирана от БТА.\"Това е предложение на Роскосмос. Смятаме, че можем да съхраним станцията за сметка на други страни и партньори дори в случай че американците решат да прекратят участието си в проекта. Разполагаме с технологични и технически възможности, за да държим станцията в орбита и да осигурим цялостното й захранване с електричество и въздух\", заяви генералният директор на Роскосмос Дмитрий Рогозин.Рогозин поясни, че руският сегмент на МКС ще може да присъедини нови модули на базата на научно-енергийния модул, чийто първи вариант ще бъде изстрелян към станцията през 2022 г. Той отбеляза, че ако Индия ще разработва пилотиран кораб, ще може да поръча на Русия свой собствен модул на базата на въпросния научно-енергиен модул.Понастоящем участници в проекта МКС са 14 държави - Русия, Канада, САЩ, Япония и 10 страни-членки на Европейската космическа агенция (Белгия, Германия, Дания, Испания, Италия, Холандия, Норвегия, Франция, Швейцария и Швеция).САЩ планират да се откажат от МКС през 2024 г. или 2028 г., а причина за това е, че поддръжката на станцията ще се превърне във финансова пречка за реализирането на другите цели на НАСА - пращането на хора на Марс и на Луната. Експертите отбелязват, че МКС до голяма степен е изпълнила научната си роля и може би е дошло времето за конструиране на нещо ново. НАСА има план да изгради космическа станция в орбита около Луната. Тя би се превърнала в начална точка към създаването на постоянно обитаема база на нашия естествен спътник и евентуално в стартова точка на мисии към Марс.МКС е в орбита от 1998 година, а поддръжниците на удължаването на нейната експлоатация смятат, че към станцията могат да се прикрепят допълнителни модули, включително такива за осъществяването на производство в условията на безтегловност. ", "date": "2019.03.25", "title": "Русия: МКС ще остане в орбита, дори и САЩ да се откаже от станцията"}
{"url": "http://www.cross.bg/bolnitza-stanka-smurtta-1600038.html", "text": "/КРОСС/ Пловдивчанин осъди АГ болница \"Селена\" за смъртта на съпругата си, починала при рутинна операция за премахване на миома. След кончината на Станка Калайджиева на 20 ноември 2009 г. прокуратурата се сезира по случая и започна разследване за лекарска грешка, но в края на януари м. г. наказателното производство е прекратено.Вдовецът Петър Калайджиев обаче завежда гражданско дело срещу здравното заведение и на първа инстанция Пловдивският окръжен съд постановява, че исканото от него обезщетение от 150 000 лв. е справедливо по основание и размер.\"Това е една малка победа, след като наказателното производство за смърт в резултат на лекарска грешка беше прекратено\", коментира пред \"ПловдивПрес\" вдовецът.Станка е дългогодишна пациентка на един от най-известните пловдивски гинеколози д-р Здравко Минев и когато не може да забременее по естествен път, се обръща към лекаря за процедури ин витро. През 2009 г. й откриват няколко миомни възела, които биха могли да затруднят забременяването и износването на плода, и през юни тя е оперирана. След месец започва подготовката оплождане ин витро, но на един от прегледите през октомври д-р Минев установява, че Станка Калайджиева има нов миомен възел. Следва нова операция на 20 ноември.По време на интервенцията е направено вливане на 2.5 литра разтвор от сорбитол/манитол. В началото операцията протича гладко, но след това внезапно пулсът на жената пада до 50 удара в минута, а кръвното й налягане се понижава до 90/45. Включват я на апарат за изкуствено дишане и й инжектират адреналин, но състоянието й не се подобрява и тя е изпратена в Спешното отделение на Университетската болница \"Св. Георги\", където умира.Причината за смъртта е ТУР синдром (тежко нарушение на хомеостазата на организма - бел.ред), развит вследствие на интервенцията.Прокуратурата не намира данни за извършено престъпление, но в хода на гражданското дело е назначена експертиза, в която се казва, че \"в случая е налице претоварване с течности в хода на цялостната терапия и е нарушен балансът в обмена между кръвта и пространството около клетките и кухините и в резултат на това се е развил ТУР синдром\". ", "date": "2019.03.25", "title": "Пловдивчанин осъди АГ болница за смъртта на жена си "}
{"url": "http://www.cross.bg/chasa-novi-efrem-1600025.html", "text": "/КРОСС/ На 29 март, петък, в 9 часа в храм „Св. Троица\" в Козлодуй пристига иконата и ще престои през целия ден, като в 17 часа пред иконата ще бъде отслужен молебен за здраве и душевно спасение от Негово Високопреосвещенство Врачанският митрополит Григорий, а от 17.30 часа ще бъдат представени отново в храма книгите „Свети великомъченик и чудотворец Ефрем Нови\" и детската „Светецът светкавица\".На 31 март, неделя, в 9 часа иконата ще бъде тържествено посрещната в храм „Възнесение Господне\" в Ботевград и отново ще престои през целия ден до 17.30 часа, когато ще бъде отслужен Молебния канон на св. Ефрем Нови, а от 18 часа, ще бъдат представени и книгите за живота и чудесата му. Автор на книгите за свети Ефрем е журналистът и водещ на новините на ТВ Европа Ангел Бончев.Свети Ефрем Нови е наречен светецът светкавица, заради бързите чудеса, които се случват след молитви към него.Преди 2 месеца икона на свети Ефрем Нови в Молдова промироточи, през декември българка сподели за чудо на светеца, който й е помогнал да се изправи на крака след едногодишни мъки. ", "date": "2019.03.25", "title": "Иконата с мощите на св.Ефрем Нови Чудотворец в Козлодуй и Ботевград."}
{"url": "http://www.cross.bg/chasa-kaloyan-denya-1600023.html", "text": "/КРОСС/ На 26 март лидерът на БСП - София Калоян Паргов, общински съветници и народни представители от „БСП за България\" ще участват в тържественото отбелязване на Деня на Тракия и 106 години от Одринската епопея.Събитието започва в 10.30 часа с панахида в храм „Св. Николай Софийски - Нови\".В 11.00 часа участниците в събитието ще поднесат цветя пред паметника на екзарх Антим I. В 11.15 часа ще започне възпоменателна церемония пред мемориала на Одринци. ", "date": "2019.03.25", "title": "Калоян Паргов ще участва в тържествата за Деня на Тракия "}
{"url": "http://www.cross.bg/opasnost-varna-zhivota-1600019.html", "text": "/КРОСС/ Двама младежи са с опасност за живота след тежка катастрофа във Варна. Инцидентът е станал на 24 март, около 21:20 часа на бул. „Владислав Варненчик\". В района на „Бизнес парк\" 21-годишният водач на „БМВ\" е загубил контрол над колата, тя се е блъснала в рекламни пилони и се е преобърнала. Шофьорът, който е от Вълчи дол, и 22-годишният му спътник от село Караманите са получили различни тежки травми. На 33-годишен шофьор са му ампутирани два пръста на ръката, след като падна с колата си в дере на пътя между Варна и курорта „Златни пясъци\". За живота на водача няма опасност.Общо 12 души са пострадали при катастрофи през почивните дни във Варненска област. Сред тях е и неправоспособен водач, който е със счупен нос и комоцио. Мъжът е забил своя „Опел\" в паркиран автомобил в село Синдел. ", "date": "2019.03.25", "title": "Младежи с опасност за живота след преобръщане с кола във Варна "}
{"url": "http://www.cross.bg/ydari-afganistan-tzivilni-1600022.html", "text": "/КРОСС/ Десет деца, част от голямо семейство, и трима възрастни станаха жертва на американски въздушни удари в Афганистан, съобщи днес Ройтерс, като се позова на информация на ООН.Въздушните удари в събота сутринта са били извършени по време битка между талибаните и обединените афганистанско-американски сили, продължила близо 30 часа в Кундуз, северна провиниция в Афганистан, където са се укрепили талибаните.Децата и техните роднини са преселници от район на бойни действия в друга част на страната, съобщи Мисията на ООН за подпомагане на Афганистан (UNAMA) в предварителните си заключения за инцидента. Мисията обяви, че проверява дали всичките 13 цивилни жертви са загинали по време на въздушните удари.Ройтерс съобщи, че трима други цивилни са били ранени. Инцидентът е станал в селището \"Телавка\" близо до град Кундуз.Сержант Дебра Ричардсън, говорителка на мисията на НАТО \"Решителна подкрепа\" в Афганистан, потвърди вчера, че САЩ са нанесли въздушни удари. Тя заяви, че мисията е имала за цел да се избегнат цивилни жертви, но талибаните преднамерено са се крили сред цивилни. ", "date": "2019.03.25", "title": "Десет деца са убити при американски въздушни удари в Афганистан "}
{"url": "http://www.cross.bg/vnesen-proekt-ministerskiya-1600021.html", "text": "/КРОСС/ Националният съвет за тристранно сътрудничество ще проведе извънредно заседание във вторник, 26 март, от 16:00 ч. в Гранитна зала  на Министерския съвет.Извънредното заседание е свикано съгласно чл. 9, ал. 3 от Правилника за организацията и дейността на съветите за тристранно сътрудничество, във връзка с: Проект на Постановление на Министерския съвет за приемане на Правилника за прилагане на Закона за хората с увреждания, внесен от министъра на труда и социалната политика; Проект на Методика за извършване на индивидуална оценка на потребностите от подкрепа за хората с увреждания, внесен от министъра на труда и социалната политика; Законопроект за изменение и допълнение на Закона за социално подпомагане, № 954-01-13, внесен от Искрен Веселинов и група народни представители.", "date": "2019.03.25", "title": "Тристранката се събира извънредно на 26 март"}
{"url": "http://www.cross.bg/zayaviha-bulgarskite-aktivi-1600024.html", "text": "/КРОСС/ „Еврохолд\" е третият потенциален купувач на българските активи на ЧЕЗ, съобщава „Лидове новини\" . Пред „Хоризонт\" от българската компания заявиха, че не коментират „слухове и спекулации\", от централата в Прага заявиха, че имат споразумение за конфиденциалност и очакват обвързващи оферти през април.Още миналата седмица стана ясно, че в надпреварата ще се включи и трети потенциален инвеститор, след като Томаш Плескач от Надзорния съвет на дружеството анонсира тази информация. Още тогава „Хоризонт\" неофициално разбра, че става дума за българска компания, а финансирането най-вероятно ще бъде осигурено от руски или английски банки. Тази сутрин „Лидове новини\" - чешкото издание, което първо разкри намеренията за продажба на българските активи на ЧЕЗ, съобщава, че третият инвеститор е „Еврохолд\".За последните две години компанията има повече от десет придобивания, но оттам официално заявиха за „Хоризонт\", че като публична компания, търгувана на борсите в София и Варшава, не могат да коментират слухове и спекулации. „Ако компанията и подразделенията й възнамеряват да реализират нови придобивания в бъдеще, те ще ги обявят публично и своевременно ще информират всички заинтересовани лица\", допълват от „Еврохолд\". От ЧЕЗ - Прага и тази сутрин заявиха, че докато не получат обвързващи оферти, не могат да коментират търговски преговори. Все още „Инерком\" и индийската „Индия пауър\" са потенциални купувачи на българските активи, категорични са от Прага. ", "date": "2019.03.25", "title": "Трети потенциален кандидат за българските активи на ЧЕЗ  "}
{"url": "http://www.cross.bg/april-stranata-sistema-1600020.html", "text": "/КРОСС/На 1 април в 13 часа ще бъде тествана сиренната система в няколко града в страната, информира МВР.Тестовете ще са в и 30-километровият периметър около АЕЦ Козлодуй.Ще бъдат излъчвани сигналите за тревога и за край на тревогата. ", "date": "2019.03.25", "title": "Тестват сиренната система в няколко града в страната на 1 април "}
{"url": "http://www.cross.bg/radev-egipet-glava-1600026.html", "text": "/КРОСС/ Партиите да се чистят от корумпирани и некомпетентни кадри. За това призова президентът Румен Радев в Египет, където е на официално посещение по покана на колегата си Абдел Фатах Ас-Сиси.Държавният глава бе помолен да коментира двете подадени оставки във връзка със скандала с апартаментите на властта. Радев заяви, че не е дошъл в Египет, за да коментира имотите на Цветан Цветанов. Президентът добави, че позицията му винаги е била принципна. Преди два месеца по време на моя годишен отчет много ясно заявих, че партиите, които искат да видят себе си на бъдещия политически хоризонт, трябва сами да се чистят от корумпирани и некомпетентни кадри с управленски амбиции, а не да чакат да гърмят скандали и да ги гасят с оставки\", коментира Радев, пояснявайки, че това се отнася за всички партии.В Египет президентът води голяма бизнес делегация, тъй като страната е най-големият търговски и икономически партньор на България в Близкия изток. Стокооборотът между двете държави е достигнал 1 милиард щатски долара.„Египет има ключова роля в региона в борбата срещу тероризма, организираната престъпност, радикалния ислям и нелегалната миграция. Затова и сътрудничеството с Египет е важно за нашата национална и европейска сигурност\", заяви Радев. \"Диалогът и взаимното доверие на високо политическо ниво са важно условие този потенциал да се развива. Очаквам добри сделки\", допълни държавният глава.Утре в президентския дворец „Иттихадия\" в Кайро българският държавен глава и съпругата му Десислава Радева ще бъде посрещнати с официална церемония от египетския президент Абдел Фатах Ас-Сиси и съпругата му.Водената от Румен Радев делегация включва представители на изпълнителната власт и на институциите, както и представители на близо 30 български фирми от отбранителната индустрия, земеделието и производството на храни, машиностроенето, високотехнологични компании и в сферата на туризма, които ще обсъдят със свои партньори от Египет реализацията на общи проекти. Очаква се в рамките на визитата да бъде създаден и Българо-египетски бизнес съвет. ", "date": "2019.03.25", "title": "Радев: Партиите да се чистят от корумпирани и некомпетентни кадри"}
{"url": "http://www.cross.bg/bulgariya-dvizhenie-organizatzii-1600028.html", "text": "/КРОСС/  Членовете ни са десни и дясноцентристки организации. Част от тях са сред основателите на някогашния голям Съюз на демократичните сили, онзи, който донесе фундаментална промяна за България - промяната към демокрация. Днес именно тя е заплашена в страната ни и това е сериозната тема, която ни събра\", каза Валентина Василева - председател на Единна народна партияна пресконференция на „Възход\" - формация, която обединява няколко партии и неправителствени организации.„Ние отказваме да повярваме, че съдбата ни е в ръцете единствено на хора като Борисов, Нинова и Доган. Вярваме, че у нас има много талантливи, съвестни и смели хора, които настояват да живеят по-добре и по-честно, а не в страх, бедност и унижение\", подчерта Валентина Василева.Коалицията е създадена не за да робува на старите дрязги и амбиции на бивши лидери, а да даде хоризонт за бъдещето на модерна България, каза Стефан Иванов - председател на Движение демократично действие.„Нашата ръка остава протегната към други демократични формации - например Движение България на гражданите и Демократична България, но при две условия. Първото е пълно равноправие на политическите партньори. Очаква ни много работа и не смятаме, че е разумно да продължи доминацията на политическия егоизъм\", подчерта Стефан Иванов.Движение „Възход\" обединява 6 политически формации и 3 неправителствени организации, сред които Единна народна партия (ЕНП), Движение демократично действие - Д3, Съюз на свободните демократи (ССД), Радикалдемократическа партия (РДП), Българска социалдемократическа партия (БСДП), Български демократичен съюз „Радикали\", Български национален фронт - Чикаго, Национално консервативно движение „Десен профил\", Организация на българите в Република Северна Македония - „Радко\". ", "date": "2019.03.25", "title": "Няколко партии поискаха широко дясно обединение "}
{"url": "http://www.cross.bg/tzirk-kaskadi-bolyshoii-1600029.html", "text": "/КРОСС/ Близо  4000 зрители имаха шанса да гледат снощи в пловдивската зала Колодрума новия спектакъл на гастролиращия в страната Большой московский цирк .Зрителите, които успяха да се сдобият с билет за невероятното шоу снощи, дълго ще говорят за извънземното, попаднало на планетата Земя и неговите весели приключения.Програмата \"OFU\" предложи на публиката неочаквани обрати, опасни приключения, каскади с коне и кучета, \"агенти в черно\" и едно изгубено извънземно. Шоу спектакълът \"OFU\" остава трайна следа в съзнанието с невиждани циркови номера, каскади с животни, впечатляващи видео и лазерни ефекти, пищни костюми, авторска музика и много изненади.Декорите са зашеметяващи - от гигантската летяща чиния до огормен луна парк на сцената, строителен кран, хиподрум, декоративен съветски цирк, Третяковска галерия и лаборатория за изследване на извънземни, пожарна команда от акробати, която спешно гаси пожари. В мащабната продукция участват над 100 души - акробати, еквилибристи, фокусници, клоуни и дресьори на животни.На арената дефилира най-доброто от руската циркова школа - едни от най-добрите циркови артисти в света - лауреати на престижни фестивали и майстори на спорта от международна класа.„Большой Московский Цирк\" няма еквивалент в света и предлага неповторимо зрелище за малки и големи. А за гастролите си в България реверансът е, че всички деца под 7-годишна възраст се допускат без билет и с право на отделно място. За целта родителите или придружителите на децата трябва да носят акт за раждане на детето. \n\t\t\t\t\t ", "date": "2019.03.25", "title": "Большой московский цирк препълни зала Колодрума в Пловдив (снимки, видео)"}
{"url": "http://www.cross.bg/feldsherite-sedmitzi-feldsheri-1600030.html", "text": "/КРОСС/ Поредният протест на здравни работници се проведе пред здравното министерство.Този път на улицата излязоха фелдшери от цялата страна, подкрепени от медицинските сестри и физиотерапевтите.\"Трудностите в работата ни са много\", разказа  фелдшерка от Велинград:\"Има недостиг на фелдшери. Ето аз съм пенсионерка и работя. Условията ни са много трудни. Теренът ни е много голям, линейките ни са стари, оборудването ни не е качествено. Вършим работа, която трябва да я върши джипито, ако имаме Бърза помощ\".Председателят на сдружението на фелдшерите Александър Александров уточни, че протестът не е политически и допълни:\"Ако пак няма чуваемост, ще преминем към ефективни стачни действия след две седмици\".Представители на протестиращите бяха поканени на среща с министъра Кирил Ананиев, след която от сдружението на фелдшерите изразиха надежда, че исканията им ще бъдат изпълнени до две седмици. ", "date": "2019.03.25", "title": "Фелдшери поискаха достойно заплащане и по-добри условия на труд "}
{"url": "http://www.cross.bg/obyavi-prava-mozhem-1599999.html", "text": "/КРОСС/ \"Трудно можем да се ориентираме (само по обява) какво ще достигне до нас, потребителите. Точно заради това, когато пазаруваме онлайн, законодателството ни дава повече права. Друг е въпросът как ние се възползваме от тези права\", каза пред БНР Богомил Николов от Българска национална асоциация активни потребители.\"Защото все още много хора бъркат точно правото си, но можем да върнем стоката в 14-дневен срок. За да можем да упражним това право, търговецът трябва да си е посочил физически адрес и координати\", допълни той в интервю за предаването \"Преди всички\".\"За жалост много малака част от нас правят такава проверка\".Спорен него проблемите идват оттам, че \"първо, става дума за стоки втора ръка и тогава най-честият проблем е свързан с малките обяви. Защото при малките обяви, когато, да кажем, физическо лице си продава стария хладилник на друго физическо лице, нито едно от изброените потребителски права не е в сила\".Има много прикрити търговци, които всъщност са си търговци по занятие, но те вместо да продават през собствен уебсайт, пускат обяви в платформите за малки обяви. ", "date": "2019.03.25", "title": "Богомил Николов: Прикрити търговци продават през сайтове за малки обяви "}
{"url": "http://www.cross.bg/vruhletya-vetrove-vtori-1600002.html", "text": "/КРОСС/ Втори циклон връхлетя Австралия само в рамките на два дни.Стихията „Вероника\" се стовари върху северозападното крайбрежие на страната с разрушителни ветрове и поройни дъждове.Въпреки че не се очаква да удари по-навътре в сушата, властите предупредиха хората да не излизат на открито.Циклонът „Тревър\" връхлетя австралийската Северна територия в събота със сила от четвърта категория.Силните ветрове изкорениха дървета и скъсаха електропроводи, но няма данни за пострадали хора. ", "date": "2019.03.25", "title": "Втори циклон връхлетя Австралия в рамките на два дни"}
{"url": "http://www.cross.bg/tervel-pylev-yilyams-1600000.html", "text": "/КРОСС/ Българският боксьор Тервел Пулев е със счупена лява ръка. По-малкият брат е получил контузията по време на двубоя си с Мич Уилямс в зала \"The Hangar\" в Коста Меса, Калифорния.Самият Тервел Пулев пусна снимка в социалните мрежи, за да документира травмата, пише Gong.bg.\"След вчерашната емоция се събудих и все още лявата ми ръка беше с оток и болки. Затова се прегледах и се потвърди предположението ми, че е счупена в следствие на снощния мач. Като изключим ръката, се чувствам в отлично здраве и настроение\", сподели Тервел Пулев. Българският боксьор постигна 13-а победа на професионалния ринг срещу Мич Уилямс в събота вечерта.", "date": "2019.03.25", "title": "Тервел Пулев се е боксирал със счупена ръка срещу Уилямс "}
{"url": "http://www.cross.bg/purvanov-apartament-direktor-1600012.html", "text": "/КРОСС/ Зам.-министърът на енергетиката Красимир Първанов също се оказа с апартамент на преференциални цени. През есента на 2018 г. Първанов си купува апартамент от 150 кв. м заедно с два гаража с обща площ на гаражите от 50 квадрата за сумата от 240 хиляди лева.Това прави точно по 616 евро на кв. м. Първанов се сдобива с имота на 28 септември 2018 г., сочи справка на bTV в Службата по вписванията. Апартаментът в луксозния блок се намира в кв. „Изток\" на ул. „Тинтява\", или на няколко пресечки от сградите, където с недвижими имоти се сдобиха Цветан Цветанов и Цецка Цачева.Проверката на bTV и „Антикорупционния фонд\" показа още, че с апартамент в същата сграда няколко дни по-рано се е сдобил и ексшефът на Комисията за регулиране на съобщенията (КРС) Веселин Божков.През февруари 2018 г. председател на КРС става сегашният транспортен министър Росен Желязков, след като изтича мандатът на Божков, заемал длъжността от 2007 година.Сделката на Веселин Божков за апартамента е излязла 682 евро на кв. м.От 1990 г. до 2007 г. Красимир Първанов заема различни длъжности в „Електроразпределение Столичн\" АД - началник подстанция, диспечер-управление на електроразпределителната мрежа на град София, директор „Електроразпределение Запад\".В периода 2007 г. - 2010 г. е директор на дирекция „Обновяване, проучване и предоставяне на мрежи\" в „ЧЕЗ Разпределение България\" АД.От 2010 г. до 2012 г. е изпълнителен директор на „Националната електрическа компания\" ЕАД.На 15 май 2017 г. е назначен за зам.-министър на енергетиката, сочи биографията му на сайта на Министерството на енергетиката.Номинацията му за зам.-министър идва от Националния фронт за спасение на България (НФСБ). Тогава председателят на партията Валери Симеонов коментира, че Първанов е предложен за поста заради професионалните си качества.През 2011 г. Първанов е уволнен от НЕК след бурен скандал. Причината е, че подписва допълнително споразумение с руската „Атомстроейскпорт\", според което НЕК се задължава да сключи окончателен договор за изграждането на АЕЦ „Белене\", без да е бил упълномощен от тогавашния енергиен министър Трайчо Трайков.Тогава Първанов се защити, че е имал мандат за това от Симеон Дянков. В крайна сметка уволнението стана факт. ", "date": "2019.03.25", "title": "Още един член на кабинета се оказа притежател на апартамент от „Артекс”"}
{"url": "http://www.cross.bg/porta-odesos-varna-1600013.html", "text": "/КРОСС/ Значимо археологическо откритие направиха във Варна. След близо век на догадки беше установена първата досега порта на античния град Одесос, който лежи под морската ни столица.Проучванията в центъра на Варна текат от три дни, но археолозите вярват, че са намерили едната от портите на Одесос.„Става дума за византийската крепостна стена в тази част на античния Одесос, която условно може да се датира към V-VI век и една от портите, която нека да наречем засега условно „югозападната порта\". Пристанищната порта, т.е., която е свързана с пристанището\", обясни за bTV ръководителят на разкопките доц. Валери Йотов.Размерите на портата са внушителни. Не е изключено да е достигала 8 метра на широчина.Археолозите предполагат, че това е половината от широчината на портата. От нея е започвала главната улица, която е водела към центъра на града.Каменната настилка на 15-вековната улица е запазена в отлично състояние. Ясно личи и мястото, където по нея е минавал мръсен канал. А до портата се е издигала висока кула.Откритието предоставя отлична възможност за превръщането му в нов туристически обект.„Ще се направи една комисия с участието на Министерството на културата, която ще даде по-нататъшно предписание какво да се случи на мястото\", коментира Тихомир Тимов от отдел „Общинска инфраструктура\".Работата пред археолозите тепърва предстои. ", "date": "2019.03.25", "title": "Във Варна откриха югозападната порта на древния Одесос"}
{"url": "http://www.cross.bg/bulgariya-nyama-iioncheva-1600014.html", "text": "/КРОСС/„Вече 10 години групировката, която управлява България, на практика се е сраснала с организираната престъпност\". Това каза говорителят на ПГ на „БСП за България\"  и водач на листата на БСП за предстоящите евроизбори Елена Йончева пред БСТВ. Тя добави, че е тъжно  да гледаме до каква степен се е разпаднала България заради тях. „Аферата с апартаментите не е корупционен скандал, а  търговия с власт, която не се прощава никъде в Европа и Америка\", каза още народният представител. Йончева бе категорична, че тя трябва да бъде разкрита докрай, а не просто един или двама души да подадат оставка. Тя коментира, че управляващите се опитват да изкупят цялата вина с Цецка Цачева, по чието време като председател на парламента е приет лобисткият закон, облагодетелстващ „Артекс\". „Не трябва да забравяме, че човекът, който проверяваше първия скандал с апартаментите на Цветанов, тогава шеф на НАП, и който тогава каза, че няма нищо нередно, по - късно стана депутат от ГЕРБ. Как да бъдем сигурни, че тази търговия с влияние ще бъде разследвана от антикорупционната комисия, след като нейният състав бе предложен и гласуван от Цветанов и управляващите\", попита Елена Йончева.  Тя коментира още, че Цветанов няма да бъде наказан и пожертван, защото е голяма фигура в ГЕРБ и държи местните структури, затова този случай ще бъде замазан. „Нужни са избори, на които тези хора да бъдат наказани от  обществото. Евроизборите са вот на недоверие към ГЕРБ, те са начин, по който можем да ги премахнем и оттук нататък да започнем да градим България\", категорична бе Елена Йончева.10 години управляващите ни отдалечават от Европа„Искаме достойнство и справедливост за България в Европа. За да получим тази справедливост, битката трябва да започне от тук. Тази битка е невъзможна без Европа, защото групировката е овладяла всички механизми и местната власт\", категорична бе Елена Йончева. Тя припомни, че в последния си доклад ЕК констатира, че 2/3 от сигналите за видни политически личности у нас се замитат. Йончева коментира, че е важно левицата да има повече гласове в ЕП, защото така ЕНП, с която Борисов се прегръща, ще бъде по-слаба. „10 години управляващите ни отдалечават от Европа и фактите го показват. Свободата на медиите става все по-малка, образованието и здравеопазването затъват все повече, а доходите са на дъното - 40% от хората живеят на прага на бедността. България има алтернатива, ГЕРБ си отива и БСП няма избор да не се справи\", категорична бе Елена Йончева.Тя даде поредния пример за това, че ГЕРБ не се интересува от общественото мнение с обявената обществена поръчка за изграждането на площадки за бежански центрове в Елхово, Любимец и Малко Търново, без да има какъвто и да е  дебат с местните жители. „Само в Елхово ще бъдат изградени временни жилища за над 1600 души, което е почти 20% от населението, обясни тя и попита,  подготвя ли се завръщане на мигранти, основно от Германия, в България след като съдът на ЕС даде такава възможност?Елена Йончева коментира  атаките за КТБ, като уточни, че е смятала, че  няма да й повлияят, защото няма, от какво да се притеснява. „Доносите, които трима депутати от ГЕРБ направиха и се опитаха да направят публично порицание успяха да ми повлияят негативно . Давам си сметка, че няма от какво да се оплаквам, защото няма как да нападнеш тази организирана престъпна група и да очакваш да ти се размине\", каза още водачът на листата на левицата.", "date": "2019.03.25", "title": "Елена Йончева: Аферата с апартаментите е търговия с власт"}
{"url": "http://www.cross.bg/zala-zhena-muzhut-1600015.html", "text": "/КРОСС/ Представление № 200 на постановката \"Мъжът на жена ми\" с режисьор Мариус Куркински ще се играе нa 30 март oт 20.30 ч. в зала \"Тържествена\" в парка на ВОЕННАТА АКАДЕМИЯ \"Г.С.Раковски\", вместо в обявената зала 1 на НДК. Адресът на Военната Академия е бул. „Евлоги и Христо Георгиеви\" №82. Преместаването в нова зала се налага поради технически и организационни причини, съобщават организаторите от \"Ажур Пико\" и \"Артишок\". Всички закупени до този момент билети важат, но ще се заменят на място преди началото на спектакъла, според ценовата им категория. Можете да замените своите билети от вторник до петък в офиса на Тикетпортал (на ул. \"Славянска\" № 42 с работно време от 10.30 - 17.30 ч.).     Билети за представление № 200 на \"Мъжът на жена ми\" в зала \"Тържествена\" в парка на ВОЕННАТА АКАДЕМИЯ \"Г.С.Раковски\" можете да  закупите в системата на Ticketportal.bg на цена от 15 до 40 лв. Продават се още в Билетен център в НДК, Билетна каса на \"Арена Армеец\", книжарници Booktrading и бензиностанции ОМВ.   \"Мъжът на жена ми\" е с участието на изключителните Мария Сапунджиева, Кирил Ефремов и Ненчо Илчев. На 30 март 2019 г. от 20.30 ч. ще се насладим на  специалното издание на спектакъла, а в залата се очаква да бъде и режисьорът му Мариус Куркински. Автор на текста е Миро Гавран - един от най-големите хърватски драматурзи. Премиерата на постановката е през м.февруари 2014 г. От тогава до сега тя се радва на огромен и напълно заслужен интерес от страна на публиката. Гледана е от хиляди фенове на театъра в различни точки на България и чужбина. Тримата прекрасни и талантливи актьори са забавлявали публиката в Германия (в над 15 града), в Испания, Англия, Австрия, Швейцария. Тази есен постановката ще гостува в Дания, а след юбилейното представление №200 на 30 март 2019 г., актьорите се стягат и за голямо есенно турне в САЩ. ", "date": "2019.03.25", "title": "Спектакълът “Мъжът на жена ми” се мести от зала 1 на НДК в зала “Тържествена” "}
{"url": "http://www.cross.bg/bsp-organizira-priemna-za-grazhdani-v-sofiya-1600016.html", "text": "/КРОСС/ На 26 март, от 15.00 до 17.00 часа, народният представител от „БСП за България\" Петър Витанов и общинският съветник Альоша Даков ще бъдат на разположение на софиянци в постоянната приемна на БСП - София на ул. \"Леге\" №10, етаж 1.Желаещите може да се запишат предварително на телефон 02/987 20 86. ", "date": "2019.03.25", "title": "БСП организира приемна за граждани в София"}
{"url": "http://www.cross.bg/ohranitelna-politziya-georgi-1600017.html", "text": "/КРОСС/ Началникът на \"Охранителна полиция\" в Областната дирекция на МВР-Благоевград е бил задържан при продължаващата спецакция на прокуратурата и отдел \"Вътрешна сигурност\", съобщиха \"Инфомрежа\" и \"Струма\".Тази сутрин около 10 ч. прокурори и спецполицаи нахлуха в сградата на Първо РПУ в Благоевград, като задържаха дознателка, разследвана за връзки с криминалния контингент и изнасяне на вътрешна информация. Полицайката се казва Радостина Кьосева и е дъщеря на шефа на \"Охранителна полиция\".Около обяд криминалисти извършиха обиск в дома на Георги Кьосев в благоевградския квартал \"Еленово\". Малко по-късно от жилището бе изведен самият Кьосев с белезници.\"Ще кажа по-късно, живи и здрави\", каза лаконично пред журналистите шефът на \"Охранителна полиция\".Вътрешният министър Младен Маринов уточни, че разследването се води от 3-4 месеца. По думите му в момента служителката е задържана и се извършват процесуално-следствени действия.\"Смятаме, че нерегламентирано е изнасяла информация, свързана с разследване на конкретно лице\", лаконично каза той.Главният секретар Ивайло Иванов пък потвърди, че става въпрос за дъщерята на Георги Кисьов.\"Към този етап се извършват процесуално-следствените действия и след като приключат и се направи оценка на събраните доказателства, тогава ще се прецени дали той е имал съпричастност към нейната дейност\", заяви Иванов. ", "date": "2019.03.25", "title": "Задържаха и шефа на \"Охранителна полиция\" в Благоевград"}
{"url": "http://www.cross.bg/prokyror-starshi-akardzha-1600018.html", "text": "/КРОСС/ Противодействие на тероризма и наказателноправни въпроси от взаимен интерес са обсъдили турският главен прокурор Мехмед Акарджа и българският му колега Сотир Цацаров на среща в София.Делегация, водена от Акарджа, е на двудневно официално посещение в България.В състава на делегацията са включени Илкнур Алтънташ - старши прокурор, отговорен за международните отношения и Салих Чимен - старши прокурор, информират от прокуратурата.", "date": "2019.03.25", "title": "Противодействие на тероризма обсъдиха главните прокурори на България и Турция "}
{"url": "http://www.cross.bg/bulgariya-zelen-otpadutzi-1600006.html", "text": "/КРОСС/ В рамките на месец 10 спирки на градския транспорт в София ще имат допълнителна функционалналност. Специални контейнери за разделно събиране на пластмасови отпадъци са вградени в съществуващите съоражения и приканват: „Дай шанс на пластмасовата си бутилка  да заживее отново\". Нестандартната кампания е част от инициативата с 12-годишна история „Моят зелен град\", организирана от Кока-Кола в България в партньорство с ЕКОПАК България и Столична община. Целта на инициативата е да покаже, че заедно, с малко усилия на всеки от нас можем да направим града ни по-зелен и чист. С   количествения еквивалент на събраната пластмаса ще бъдат произведени първите в България 3D принтирани пейки от рециклирана пластмаса, които ще бъдат поставени в парка „Заимов\" в София.Тази година „Моят зелен град\" е в подкрепа на глобалния ангажимент на Системата на Кока-Кола „Свят без отпадъци\", който има за цел събиране и рециклиране на еквивалента произведени и реализирани на пазара опаковки за еднократна употреба до 2030 г. За изминалите 11 години служители от Системата на Coca-Cola в България и граждани успяха да съберат хиляди чували с отпадъци, реновираха десетки локации из цялата страна, засадиха три гори и осиновиха още две. Ежегодно в рамките на кампанията се подбират локации, в които трудът на доброволците е необходим и полезен в цялостната грижа за околната среда и допринася за подобряването на екологичните условия и ресурси в съответната местност.", "date": "2019.03.25", "title": " „Моят зелен град“ дава втори живот на пластмасовите бутилки"}
{"url": "http://www.cross.bg/chrez-administrativni-narysheniya-1600010.html", "text": "/КРОСС/ Комисията за защита на конкуренцията е сезирана от прокуратурата за фирма за таксиметров превоз чрез мобилно приложение, съобщиха от пресцентъра на държавното обвинение.Образувано е производство за евентуални нарушения на Закона за защита на конкуренцията в частта за \"Забрана на нелоялната конкуренция\" във връзка с дейността на \"Такси Максим\" ЕООД по осъществяване на посредничество и свързване на превозвачи/шофьори и клиенти посредством мобилни приложения, която може да е в противоречие с добросъвестната търговска практика и да създава възможност за увреждане на другите конкуренти.Проверката на ВАП е започнала на 17 май 2018 г. във връзка с данни за осъществяването на нерегламентирана дейност за таксиметров превоз на пътници чрез мобилно приложение. Възложена е била проверка на Изпълнителна агенция \"Автомобилна администрация\" /ИААА/ и били дадени указания да се включат Главна дирекция \"Национална полиция\" и Националната агенция за приходите.В резултат са стартирали процедури по реализиране на административнонаказателна отговорност на отделни водачи на автомобили чрез съставяне на актове за установяване на административни нарушения и са предприети принудителни административни мерки, като със заповеди се спират от движение за срок от шест месеца МПС, с което се извършва нарушението.От върховната прокуратура е изискана конкретна информация - за броя на нарушенията от началото на проверките, на съставените актове за установяването им и издадените наказателни постановления и за постановените заповеди за налагане на принудителни административни мерки.Освен това е ангажиран изпълнителният директор на ИААА за налагане на имуществена санкция и на \"Такси Максим\" ЕООД, допуснало визираните нарушения освен глобите на физическите лица. ", "date": "2019.03.25", "title": " Прокуратурата сезира КЗК за дейността на таксиметрова фирма"}
{"url": "http://www.cross.bg/tyrtziya-borisov-akardzha-1600008.html", "text": "/КРОСС/ Премиерът Бойко Борисов се срещна с главния прокурор на Турция Мехмет Акарджа, който е на посещение в София по покана на българския си колега Сотир Цацаров. Борисов и Акарджа оцениха високо изграденото сътрудничество между България и Турция в областта на сигурността, миграцията и наказателноправните въпроси. Във фокуса на разговорите бяха поставени темите за терористичните заплахи, борбата с организираната престъпност и международното сътрудничество по наказателноправни въпроси.\"Турция освен наш непосредствен съсед е и важен партньор в областта на миграцията и борбата с тероризма\", заяви министър-председателят Бойко Борисов. Той подчерта, че резултатите от сключеното споразумение с Турция се виждат и в момента към българо-турската граница има нулев мигрантски натиск. \"Споразумението между ЕС и Турция е важно за всички европейски държави\", посочи Борисов и допълни, че мирът и диалогът са най-доброто средство на дипломацията. Българският премиер припомни и че само преди година във Варна беше проведена знаковата среща ЕС-Турция, която е дала положителна насока на развитие в отношенията между Анкара и Брюксел.В делегацията на турския главен прокурор Акарджа бяха старшите прокурори Илкнур Алтънташ и Салих Чимен, както и посланика на Република Турция в България Хасан Улусой.На срещата в Министерския съвет присъства и главният прокурор на България Сотир Цацаров.  ", "date": "2019.03.25", "title": "Борисов се срещна с главния прокурор на Турция Мехмет Акарджа"}
{"url": "http://www.cross.bg/lenta-radinovo-dvizhenieto-1600009.html", "text": "/КРОСС/ Ограничено е движението в активната лента, при км 117 на АМ \"Тракия\", в района на с. Радиново, в посока София поради ремонтни дейности. Временно трафикът се пренасочва в изпреварващата лента.Необходимо е шофьорите да се движат с повишено внимание и съобразена скорост.Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, както и по всяко време от денонощието на тел. 0700 130 20 в АПИ.  ", "date": "2019.03.25", "title": "Ремонт край с. Радиново затруднява движението по АМ Тракия"}
{"url": "http://www.cross.bg/levski-hybchev-bulgariya-1600007.html", "text": "/КРОСС/ Петър Хубчев ще е новият треньор на Левски, съобщи \"24 часа\".Селекционерът води България от две години и половина, като тази вечер ще изведе националите за европейска квалификация в Прищина срещу Косово.След това, по информацията на колегите, ще застане начело на \"сините\".Хубчев бе футболист на Левски в началото на 90-те години.В момента на \"Герена\" наставник е Георги Дерменджиев, който води тима в едва шест официални мача. В тях грандът победи 4 пъти (включително в дербито с ЦСКА - 1:0), направи едно реми и загуби от Лудогорец с 0:2. Треньорът може да счупи негативен рекорд, като се задържи начело на \"сините\" едва около два месеца.Нещо повече - ако новината се потвърди, Левски ще има четвърти наставник в рамките на един сезон! Делио Роси започна през лятото, смени го Славиша Стоянович, а от края на януари дойде Дерменджиев.55-годишният Хубчев постигна добри резултати с националния тим, включително паметни победи над Холандия (2:0) и Швеция (3:2), но и той засега не успява да класира България на голямо първенство. ", "date": "2019.03.25", "title": "Селекционерът на България Хубчев поема Левски след мача днес"}
{"url": "http://www.cross.bg/razplashtaniya-internet-razchitat-1599986.html", "text": "/КРОСС/ Множество индустрии са преобразени под влиянието на технологиите, като една от най-влиятелните от тях са иновациите в мобилните разплащания. Това е особено вярно за индустрия като туризма, хотелиерството и търговията на дребно, фирмите от която разчитат както на интернет и електронна търговия, така и на физически обекти за своите приходи. Българската туристическа и хотелиерска индустрия е изключително важна за страната като тя допринася 6.8% от брутния вътрешен продукт, носи над 3 200 000 0000 евро в годишни приходи и дава работа на над 168 000 души в 4 000 компании.И въпреки това, проучване сред 1 000 представители и мениджъри на барове, ресторанти, хотели, кафенета и фирми за бързо хранене в България, проведено от европейския пионер в мобилните разплащания Auka разкрива, че според повече от 64% от участниците в изследването те нямат достатъчни маркетинг способности или видимост на марката и това са основните фактори, възпрепятстващи повишаване на приходите. В същото време, според Българския статистически институт, само 7% от малкия и среден бизнес в хотелиерство и ресторантьорство използват инструменти за електронна търговия или свързани технологии и по-малко от половината от тях имат интернет страница или някакво друго интернет присъствие.В допълнение, въпреки повече от 3 910 000-те чужденци, които са имали поне една нощувка в България през 2018 година, проучването на Auka разкрива, че компаниите от сектора в страната разчитат предимно на разплащанията в брой и по-малко от 5% предпочитат да използват безконтактни и около 7% мобилни разплащания, предпочитани поради сигурността си от международните туристи.", "date": "2019.03.25", "title": "Мобилните разплащания увеличават продажбите на българските хотелиери"}
{"url": "http://www.cross.bg/skorost-dosev-stoyan-1599984.html", "text": "/КРОСС/ Стоян Досев е второкурсник. Учи в Техническия университет - филиал Пловдив. Специалността му е „Транспортна техника и технологии\", а мечтата му - да участва в разработката и производството на съвременни автомобили. И още във втори курс направи първата си крачка към своите мечти. Крачката му се оказа голяма, защото го отведе на тазгодишния автосалон в Женева, Швейцария. Там бъдещият инженер представяше спортния автомобил  SIN R1.Доверие във възможностите му да представи супер автомобила, произвеждан в Русе, му гласува фирмата SIN Cars International , за която Стоян Досев работи отскоро. „Моите състуденти още не знаят с какво се занимавам, ще ги запозная за първи път днес в Деня на специалността „Транспортна техника и технологии\" и ще им представя  автомобилите SIN R1. Мисля, че ще се впечатлят от качествата на автомобила и от факта, че го сглобяваме у нас. Този  автомобил е поръчков и се изработва от 2 до 6 месеца.  Конкурентното предимство на  SIN R1 спрямо другите спортни автомобили е съотношението на цената към максималната скорост, ускорението и поведението на пътя.  В края на  втори курс започвам да разбирам ползата от познанията, които натрупвам. Сега очаквам с нетърпение да започнем да учим предмети с по-голяма практическа насоченост.\" - разказа Стоян Досев. Пред своите състуденти и преподаватели второкурсникът представя спортния автомобил с впечатляващи цифри: Базовият модел  Sin R1 450  е с работен обем на двигателя  6.2 l и мощност 450к.с.  Той ускорява от 0 до 100 км/ч за 3.9сек., като достига максимална скорост по-голяма от 300км/ч. По-мощният Sin R1 650 е със същия обем на двигателя от 6.2 l, мощността му обаче е 650к.с. Той ускорява  от 0 до 100 за 3.4сек., а максималната му скорост надвишава 350км/ч Версия хибрид е с 550к.с. и електромотор с 120к.с. Ускорява до 100 км/ч за  3.5сек. И   максимална  скорост над 300kм/ч Автомобилите са с изцяло карбоново купе, произведено в България. То прави автомобилите изключително леки. Двигателят е от Chevrolette Corvette 6.2l ,а скоростната кутия от Lamborghini Gallardo (ръчна скоростна кутия).", "date": "2019.03.25", "title": "Един студент на автосалона в Женева"}
{"url": "http://www.cross.bg/zadachi-royak-nanoroboti-1600011.html", "text": "/КРОСС/ Китайски учени са разработили роботизирана система, вдъхновена от способността на колония от мравки да изпълнява колективно сложни задачи, съобщава сайтът Юрикалърт,В изследване, публикувано в сп. \"Сайънс роботикс\", авторите му от Технологичния институт в Харбин описват потенциала на флотилията от нанороботи за диагностика и лечение на клетъчно и дори на молекулярно ниво.Индивидуалните роботи са с диаметър два микрометра, което им позволява да преминават през кръвни капиляри, обясняват специалистите.Миниатюрните роботи с формата на фъстък могат да бъдат захранвани чрез променливо магнитно поле, което ги прави по-гъвкави в колективното изпълнение на задачи в ограничена среда.Настройвайки честотата и поляризацията на магнитното поле в триизмерно пространство, учените са постигнали серия от контролирани, бързоподвижни и обратими формации - течна, верижна, вихрообразна, лентовидна, способни да изпълняват задачи, непосилни за индивидуален робот.Учените отбелязват, че в бъдеще роботизираният рояк може да се използва за откриване и поразяване на патологични клетки или да наблюдава здравето на тялото отвътре с цел ранна диагностика и лечение. ", "date": "2019.03.25", "title": "Създадоха рояк от нанороботи"}
{"url": "http://www.cross.bg/sistemata-sredstva-durzhavni-1599994.html", "text": "/КРОСС/ Българската болнична асоциация, съвместно с \"Инвестор Медия груп\"  представя днес резултатите от мащабно изследване сред пациенти и лекари за най-добрите здравни заведения у нас. В предаването \"Преди всички\" председателят на асоциацията Андрей Марков обясни, че, без да дели болниците на частни и държавни, проучването проследява какви са предлаганите условия и качеството на медицинските услуги.Според Марков въпреки проблемите у нас има добри практики и добра медицина. Основното затруднение е свързано с финансовия модел в системата и той трябва са се промени:\"Средствата, които влизат в системата, са недостатъчно. Имаме забележки, разбира се, и критики към начина на управление на тези средства, но, на практика, това са половината от публичните средства, които би следвало да ползва нашето общество. Това е най големият проблем и от там произтичат основните проблеми във финансирането на различните категории медицински специалисти в системата. Според мен няма никакво значение, дали болниците са създадени с държавни средства или с частни капитали, важното е моделът да работи еднакво за всички\". ", "date": "2019.03.25", "title": "Българската болнична асоциация: Средствата, които влизат в системата, са недостатъчно "}
{"url": "http://www.cross.bg/sunnery-yalta-club-1599998.html", "text": "/КРОСС/ На 5 април в YALTA CLUB предстои гостуването на успешното хаус дуо Sunnery James & Ryan Marciano. В първия петък от месеца, момчетата от Амстердам ще разтърсят Room 1 с еклектичните си звуци, съчетаващи елементи от хаус, трайбал, техно, електро и много други в един сет.Sunnery James & Ryan Marciano не са обикновено дуо. Дългогодишното им присъствие на сцената им дава задълбочено познание за жанра и неговите корени, което стои в основата на уникалното им звучене.Издават първото си парче през 2009 година, а само две години по-късно започват периодични релийзи за легендарния лейбъл Spinnin' Records. След ударния им старт, следват продукции за още всеизвестни лейбъли като DOORN и този на Tiesto, Musical Freedom. Освен успешните им продукции, дуото изгражда собствената си марка Sexy By Nature, която включва седмично радио шоу по целия свят и дълъг списък с неповторими партита на дестинации като Лос Анджелис, Маями, Ибиза, Азия и, разбира се, Амстердам. През 2017 година дуото стартира и собствения си лейбъл SONO MUSIC, a през следващата година пускат парчето, което се превръща в тотален хит - Coffee Shop, издаден чрез Armada Music.Приятели от деца, двамата успяват да постигнат динамика, която работи в пълна хармония и спомага дългите им и успешни работни взаимоотношения. Благодарение на този синхрон, Sunnery и Ryan успяха да се превърнат в най-търсените холандски артисти с изумителна фен база и бързо нарастващ международен успех.Двамата редовно свирят на най-големите световни фестивали като Tomorrowland, Ultra Music Festival, Zouk Singapore и Ushuaia Ibiza, както и в най-престижните клубове по света. На 5 април ще имаме удоволствието да ги чуем и в Room 1 на YALTA CLUB.Билети за събитието може да закупите oт OMV, YALTA CLUB и в мрежата на Eventim. ", "date": "2019.03.25", "title": "Sunnery James & Ryan Marciano идват в YALTA CLUB "}
{"url": "http://www.cross.bg/muzhete-protzenta-zhenite-1600039.html", "text": "/КРОСС/ В британското подразделение на банка Голдман сакс (Goldman Sachs) жените са получавали средно с 51 процента по-малко на час, отколкото мъжете през 2018 година, което е спад спрямо 56 процента през предходната година. Това съобщи днес американската инвестиционна банка, цитирана от Ройтерс.Разликата не означава, че банката плаща на жените на същите позиции различно, отколкото на мъжете, а по-скоро, че по-малко жени са на ръководни позиции с по-високи заплати и бонуси, съобщи банкатаДанните бяха оповестени в изпълнение на правилата, които изискват британските компании да съобщават редовно разликите в заплащането между двата пола и какви мерки са предприели, за да ги заличат. / ", "date": "2019.03.25", "title": "Жените в Голдман сакс получават заплата наполовина от мъжете"}
{"url": "http://www.cross.bg/sofiya-dzhamiya-erdogan-1599995.html", "text": "/КРОСС/ Турският президент Реджеп Тайип Ердоган заяви, че статутът на бившата християнска базилика \"Света София\" в Истанбул може да бъде променен от \"музей\" на \"джамия\" след местните избори на 31 март. В телевизионно интервю Ердоган допълни, че така храмът ще може да се посещава безплатно от всички туристи.Той посочи, че подобна стъпка не е невероятна след местните избори и даде пример с намиращата се в съседство т. нар. „Синя джамия\", където всички влизат безплатно.Само преди седмица Ердоган определи призивите за отваряне на „Св. София\" за ислямски молитви като „игра, в която той няма да влезе.\" Повод за това стана кампания в социалните мрежи след нападението в Крайстчърч в Нова Зеландия. На 16 март пред музея се събраха няколкостотин членове на различни ислямски организации, които протестираха срещу манифеста на атентатора от Нова Зеландия. На призива за отваряне на „Св. София\" за богослужение Ердоган призова вярващите първо да напълнят съседната джамия „Султан Ахмед\" и допълни, че съвсем скоро е била открита джамията в Чамлъджа - най-голямата в Турция - която е няколко пъти по-голяма от „Св. София\".На 1 април миналата година турският президент откри културно събитие с призив за мълчаливо четене на първата глава от Корана (сура „Фатиха\") и припомняне на султан Мехмед Втори Завоевателя в музея. Преди началото на събитието също бяха рецитирани стихове от Корана.  През 2015 г. ислямски духовник чете Корана там, а година по-късно по време на свещения за мюсюлманите месец Рамазан в историческата забележителност се провеждаха религиозни четения.Храмът „Света София\" е построен по заповед на византийския император Юстиниан и в продължения на столетия е бил седалище на Вселенския патриарх и най-голямата черква в света. След завладяването на Константинопол от османците през 1453 г. храмът е превърнат в джамия, а от 1935 г. е музей, включен в списъка на ЮНЕСКО на световното културно наследство. ", "date": "2019.03.25", "title": "Ердоган иска да превърне базиликата \"Света София\" в джамия "}
{"url": "http://www.cross.bg/tzacheva-posta-ministur-1599992.html", "text": "/КРОСС/ Временно изпълняващият длъжността правосъден министър ще стане ясен в понеделник. Тогава трябва да бъде обявено кой от заместниците във ведомството ще заеме поста до избора на нов министър.В събота титулярят на поста Цецка Цачева подаде оставка заради скандала с евтините жилища, купени от представители на властта от строителна фирма „Артекс\".Жилището на Цачева се намира в столичния квартал „Изток\" и според документите е купено заедно със сестра ѝ. Още в петък Цачева поиска от прокуратурата и КПКОНПИ да проверят сделката, а в събота подаде оставка. Освен нея с поста си се раздели и зам.-министърът на спорта Ваня Колева, която също изплува като замесена в имотния скандал.Цачева доброволно хвърли оставка и обяви, че излиза отпуск, докато оттеглянето ѝ бъде гласувано в Народното събрание. Пред министър-председателя обяснила, че не желае създалото се напрежение да се пренася върху работата на правителството.„Моето убеждение е, че докато вървят проверките на антикорупционната комисия и Върховна касационна прокуратура, не е редно да изпълнявам функциите си на министър на правосъдието\", каза Цачева часове след като Борисов прие оставката ѝ. Ден по-късно призна, че още в четвъртък е била готова да се оттегли от поста си. Тя припомни, че още в петък сутринта е поискала да бъдат извършени проверки и установени фактите дали има отношения с фирмата продавач, както и произхода на средствата.Цачева заяви, че няма взаимовръзки с фирмата по линия на свързани лица. По думите ѝ не може да бъде пускано в пространството твърдението за лобизъм в законодателството, тъй като това е нещо, което трябва да бъде доказано. Според Цачева вероятно някъде нещо не е направила както трябва, но като юрист е сигурна, че сделката е спрямо законите на страната.Докато Цачева доброволно напусна поста, то другата жена, замесена в скандала - Ваня Колева, се оттегли от качеството си на зам.-министър на спорта по искане на премиера Борисов. Междувременно стана ясно, че ГЕРБ чака шефа на депутатите от партията Цветан Цветанов да даде повече подробности за придобиването от него на луксозно жилище от строителната фирма „Артекс\" на пъти по-ниска от пазарната цена.Изпълнителната комисия на ГЕРБ ще бъде свикана заради казуса с евтините апартаменти след завръщането в сряда на Цветанов от САЩ, където той е все още на визита. Очаквало се преди сбирката на партийното ръководство, на която вероятно ще бъде повдигнат и въпросът за наследника на Цачева в Министерство на правосъдието, премиерът и лидер на формацията да проведе лична среща със заместника си, който се оказа собственик на луксозен апартамент в построената от „Артекс\" сграда „Летера\" на столичната улица „Латинка\". В същото време едва ли партията щяла да прибегне към съгласуване с коалиционните си партньори от „Обединени патриоти\" на бъдещия кандидат за поста правосъден министър, който е от квотата на ГЕРБ. ", "date": "2019.03.25", "title": "Наследникът на Цачева ще стане ясен днес"}
{"url": "http://www.cross.bg/nikolov-kiril-matratzi-1599991.html", "text": "/КРОСС/ Хора от цялата страна са измамени от търговец на матраци и възглавници. Рекламираните като „лечебни\" продукти са продавани предимно на възрастни хора на стойност около 100 лева. След поръчките обаче търговецът изчезвал безследно.  Какъв е механизмът на измамата? Георги Георгиев провери в рубриката „На твоя страна\".Сигналите от измамени потребители са десетки. Покупките се извършвали след презентиране на матраци, завивки и възглавници в конферентните зали на санаториуми. Най-често „лечебните\" продукти са се предлагали на възрастни хора. След като плащали стотици левове за уж „лечебните\" продукти, оставали с празни ръце.В началото на декември Цецка Карабаджакова е на почивка в санаториума в Сапарева баня. Още в първите дни на почиващите в хотела е предложено да присъстват на презентация на „лечебни\" матраци. Търговецът се представя за Кирил Николов. На презентацията в столовата присъстват почти всички пациенти на санаториума. Пред тях търговецът представя уникалните свойства на продуктите.Цените на „лечебните\" продукти започвали от 700 лв., но при условие, че се закупят веднага. Иначе цената била двойна. Имало и опция да платят капаро от 300-400 лв., а след подписването на договор да доплатят и останалите. Карабаджакова дори е закарана до дома си от търговеца, за да вземе цялата сума. Срещу нея получава фактура с договор за индивидуална поръчка. Матраците и възглавниците трябвало да пристигнат преди повече от два месеца. Доставки обаче няма. Потърпевши се оказват Цецка и останалите, почиващи в санаториума, платили за масажиращите матраци.Екип на NOVA потърси Кирил Николов на адреса, на който е регистрирана фирмата му. Справка в Търговския регистър показва, че фирмата е създадена през 2010 година в София. А сред обявените дейности са търговия с магнито-терапевтични продукти. Оказва се, че офис на посочения адрес не съществува. Николов не отговаря и на телефона, изписан за контакт във фактурите, които раздавал на потърпевшите след покупка. Търговецът не е открит и от контролните органи. В КЗП имали постъпили десетина жалби срещу Кирил Николов.Ние не сме успели да установим търговеца, тъй като той няма стационарен офис. Тази дейност е характерна с това, че се установява в различни обекти - преди всичко в хотели или ресторанти и единствено може да го установим, ако присъстваме на тези презентации. Но в случая няма покана, каза Емилия Елчинова от Комисия за защита на потребителите.Той не извършва търговска дейност и никога не е имал намерение да извършва търговска дейност, а заблуждава, че е търговец. Взима им парите и те никога не получават обещаната стока - тук говорим за престъпление, заяви Александър Масларски от Правна клиника за потребители.Измамените от Кирил Николов подават жалби и в полицията в Сапарева баня.В РПУ-Дупница са постъпили 4 жалби от граждани, които са сключили договор с търговец след рекламно представяне на стоките. Те са внесли сумите, имат документ за това, но стоката все още не е получена, забавя се. Колегите са установили контакт с търговеца, който е от Перник - обяснил е, че има фирмен проблем и ще бъдат забавени доставките, каза говорителят на ОД на МВР-Кюстендил Катя Табачка.Работа по случая е започнала и районната прокуратура в Дупница. Заведените преписки там са три. Все още обаче действията на Кирил Николов не са определени като измама.Бърза проверка из останалите специализирани болници за рехабилитация показва, че Кирил Николов е гастролирал с \"лечебните\" матраци из цялата страна. Екип на NOVA отиде и до санаториума в Банкя.Научих за дейностите на това лице в нашето заведение от един пациент, който ми сигнализира, че е заплатил определени артикули и не е получил такива. Това лице след конкретния случай, като разбрах какво се случва, има забрана за наемане на залата. И той не се е появявал повече. Два месеца оттогава, каза д-р Виолета Костадинова - управител на санаториума в Банкя.Засега няма изисквания към хотелите и санаториумите, които отдават зали на търговците. Проверка на NOVA показа, че след измамите, повечето забранили на Кирил Николов да представя продуктите си при тях. Търговецът наемал залата за конференции по общите правила след заплащане на наем. А схемата всеки път била една и съща. Измамният търговец е представял \"лечебните\" продукти на пациентите, а в повечето случи след покупката се е плащало на място.При презентациите качествата на матраците и възглавниците били потвърждавани и от други потребители, които вече ги били изпробвали. От Комисията за защита на потребителите напомнят, че при покупки извън търговски обекти потребителите също могат да върнат закупената стока. За целта обаче внимателно трябва да проверят търговеца и да пазят всички документи.Проверката на NOVA показва, че Кирил Николов е правил презентации и от името на фирми, без да е имал сключен договор с тях. Сигнали срещу него има и в други управления на полицията в страната. ", "date": "2019.03.25", "title": "Измамници лъжат потребителите с оферти за лечебни възглавници и матраци"}
{"url": "http://www.cross.bg/tzvetanov-komentira-gerb-1599993.html", "text": "/КРОСС/ След като БСП обяви, че очаква и изисква оттеглянето на Цветан Цветанов, това не може да стане като изпреварващ факт, като свободна воля, а със сигурност ще бъде тълкувано като огъване на ГЕРБ. От публична гледна точка това е един избор, който политикът прави и носи отговорност. Това коментира политологът Румяна Коларова в Нова телевизия „Здравей, България\".Според мен нещата са далеч по-прости. Има скандална сделка, общественото очакване за оставки. Ключови фактори от ГЕРБ също казаха, че скандалът ще се развихря - визирам вицепремиера Томислав Дончев, заяви политологът Иво Инджов. Фокусът е не върху цената на апартаментите, а дали има извършени политически услуги, коментира още Инджов.Мисля, че няма да имаме отговори до четвъртък. Убеден съм, че сделките са изпипани законово, заяви Тихомир Безлов от Центъра за изследване на демокрацията. Всеки друг г-н Борисов с лекота би го жертвал. Но г-н Цветанов е изключителен фактор в ГЕРБ, за 15 години той е изгубил 1 избори. Другият проблем е, че той действително е много ключов фактор в парламента. Не знам колко дълго би устояла тази коалиция без него. Най-крайният вариант е пълна оставка. Но мисля, че ще се случи нещо междинно - някакъв вид оставка от някой от постовете, коментира Безлов.Според Коларова това не е първият път, при който „чрез имотни сделки се отстрелва политик\". Това е изключително негативно за българската политика. Този - да, онзи - не. Всички, които имат аналогични имотни сделки, в момента треперят в сянката. Това е толкова порочна практика, коментира Коларова.В момента скандалът е свързан с водещи фигури в управляващата партия. Очаквам частично оттегляне на г-н Цветанов - от парламентарните му функции. Той ще има властови ресурс, дори и да не изпълнява тези функции, заяви още Инджов. ", "date": "2019.03.25", "title": "Политолози: Очакваме оставката на Цветан Цветанов"}
{"url": "http://www.cross.bg/hora-velikden-hranitelni-1600040.html", "text": "/КРОСС/ Надявам се през тази година да достигнем до десетки хиляди пенсионери с ваучери за храна или с пакети с хранителни продукти. Това каза омбудсманът Мая Манолова по време на обявяването на началото на четвъртото издание на Националната кампания \"Великден за всеки - дари празник на баба и дядо\" в шатрата на Социалната кухня в двора на православния храм \"Св. Св. Кирил и Методий\".\"Призовавам да се включат още повече граждани, хора с добри сърца и социално ориентиран бизнес, за да може да подкрепим най-уязвимите в нашето общество, а именно пенсионерите, които получават най-ниски пенсии, с една по-достойна великденска трапеза\", заяви омбудсманът.Тя подчерта, че ще има паралелно и кампания \"Купи и подари\", в която ще се събират и хранителни продукти.\"Надявам се през тази година да достигнем до десетки хиляди пенсионери с ваучери за храна или с пакети с хранителни продукти. В предните издания на кампанията събрахме близо 1,5 млн. лв., т.е. 75 хил. пенсионери получиха ваучери за храна, също така и десетки хиляди хранителни пакети. Двете каузи на омбудсмана - социалната кухня и кампанията за Великден по естествен начин се събраха\", посочи още Манолова.По думите ѝ в социалната кухня от 17 декември преди Коледа до днес и до Великден са се хранели между 500 и 700 души на ден.\"Топъл обяд и топло отношение към хора, които са изпаднали в беда или във временни затруднения. Всичко това стана възможно, благодарение на партньорите, всичко тук е абсолютно доброволно и безплатно, без никакъв финансов ресурс, освен това, което е подарено от българските производители на храни и от търговските вериги. Надявам се да стигнем до голям брой възрастни хора, които имат нужда от топла дума и от топла подкрепа за Великденските празници\", отбеляза омбудсманът.Манолово подчерта, че критерият е абсолютно справедлив. \"Дарителите посочват община, за която да бъде насочено дарението и там по списъци от НОИ, тези, които получават най-ниски пенсии получават ваучери за храна. Също така и десетки хранителни пакети ще бъдат събрани и ще бъдат раздадени, за да стигнат до максимален брой хора за едно по-достойно посрещане на Великденските празници. Това е една кампания, която насочва вниманието на обществото към пенсионерите и най-уязвимите\", каза още тя.Манолова подчерта още, че това е единствената национална кампания, която е насочена към нашите майки и бащи, към нашите баби и дядовци и към възрастните хора на България.Доброволци в социалната кухня бяха лицата на \"Великден за всеки\" - Анелия, Криско, Тити Папазов, актрисата Деси Бакърджиева и колегата ѝ Тончо Токмакчиев. Те също изразиха своята мотивация инициативата да се популяризира и да достигне до повече хора.Средства отново ще се набират по банкова сметка в УниКредит Булбанк, разкрита конкретно и единствено за целите на кампанията, чиито титуляр е Български Червен кръст.IBAN: BG53UNCR70001522802795Банков код: UNCRBGSF ", "date": "2019.03.25", "title": "Манолова: Надявам се стигнем до хиляди пенсионери с \"Великден за всеки\""}
{"url": "http://www.cross.bg/ptitzi-ptitzite-telomerite-1600036.html", "text": "/КРОСС/ Учени от университета в Шефилд, Англия, заключиха, че самките сред птиците стареят по-бавно и са с по-голяма продължителност на живота, ако други самки помагат в отглеждането на потомството им, съобщи Физ.орг. Това може да обясни защо различни видове животни, които живеят организирани в социални групи, имат голяма продължителност на живота. Била изследвана взаимовръзката между стареенето и свързаните с отглеждането на потомство характерни особености у птиците от вида Acrocephalus sechellensis.Специалистите анализирали събрани за 15 години данни за видове репродуктивно поведение на тези птици, които се срещат на Сейшелските острови. Освен това било установено каква е дължината на теломерите - хромозомните краища, които защитават генетичния материал от неизбежното му увреждане при клетъчно делене, у птиците. Подкъсяването на теломерите е свързано с ускорено стареене.Учените констатирали, че за старите самки е изгодно да имат помощнички, които хранят пиленцата им и мътят яйцата им, защото в този случай теломерите им се подкъсяват по-бавно. Самотните птици стареели по-бързо и умирали в по-млада възраст. ", "date": "2019.03.25", "title": "Самотните птици стареят по-бързо и умират в по-млада възраст "}
{"url": "http://www.cross.bg/albena-stanev-godina-1599996.html", "text": "/КРОСС/ Между 3 и 5% е спадът на ранните записвания за активния летен сезон в курортен комплекс Албена, съобщи изпълнителният директор на акционерното дружество Красимир Станев. Към момента са извършени около 75% от годишните записвания.\"Разчитаме да задържим нивата от миналата година, когато са реализирани 1 670 000 нощувки, но ще има спад за цялото Черноморие\", коментира Станев. По думите му в Албена положението не е чак толкова тревожно и най-песимистичната прогноза е за 10-процентно намаление на летовниците. Освен руските туристи, които за трета година бележат спад, се очакват и по-малко германци. \"Полагаме много големи усилия за събитиен туризъм - спорт, симпозиуми и др. Надяваме се да компенсираме и чрез нашия собствен малък немски туроператор - \"Фламинго турс\", който тази година ще удвои броя на гостите си, каза още изпълнителният директор на \"Албена\" АД.Първите за сезона гости се очакват от Румъния и България за Великденските празници.Станев изтъкна като проблем липсата на спасители и не скри разочарованието си от украинските студенти, наети миналото лято в ресторантите и хотелите на курорта. По думите му, те не са свикнали на високите стандарти, по които се работи в Албена, не се получава нужното качество и редовните посетители веднага са отбелязали този факт.Според Красимир Станев има лека тенденция на завръщане на българите от чужбина, затова той е оптимист, че процесите в туризма ще бъдат овладени. ", "date": "2019.03.25", "title": "Прогнозират спад на туристите в Албена "}
{"url": "http://www.cross.bg/antarkticheska-bazata-pimpirev-1599997.html", "text": "/КРОСС/ Успешно приключи 27-та Национална антарктическа експедиция, съобщиха от екипа на Христо Пимпирев и Българския антарктически институт. Екипът, който е зазимил и консервирал Антарктическата станция \"Св. Климент Охридски\" на остров Ливингстън за дългата и сурова антарктическа зима, се завръща на 25 март, понеделник, в 18.10 ч. на летище София с полет от Рим.Това са командирът на базата през втория етап на експедицията Драгомир Матеев, енергетикът инж. Йордан Йорданов, лекарят д-р Тодор Шамов, геологът Стефан Велев, готвачката Уляна Яркова и логистиците Павел Григоров, Петър Сапунджиев и Цветан Паров, посочиха от института.По време на експедицията, в която са участвали 29 българи, са реализирани 6 нови научни проекта по Националната програма за полярни изследвания в областта на геологията, геоморфологията, биологията, климатологията и геодезията, селектирани от специализирана научно-експертна комисия по строги критерии на Европейския съюз. Заедно с българските учени на базата са работили и специалисти от Чили, Бразилия, Португалия, Испания, Колумбия, Турция и Монголия, изтъкнаха от екипа на Христо Пимпирев. Паралелно с научните изследвания са били извършени и строителни и ремонтни дейности по подобряване на инфраструктурата на базата - бе построено ново генераторно помещение, модернизиран и разширен кухненския блок, пише още в съобщението. ", "date": "2019.03.25", "title": "Успешно приключи 27-та Национална антарктическа експедиция "}
{"url": "http://www.cross.bg/gradysa-predimno-mesta-1600001.html", "text": "/КРОСС/ Днес ще е предимно слънчево със слаб вятър от запад-югозапад. Температурите ще се повишат още и максималните ще са между 20 и 25 градуса, по Черноморието ще са по-ниски- между 12 и 17 градуса.В планините ще е предимно слънчево. Ще духа до умерен вятър от запад-северозапад. Температурите ще се повишат и максималната на височина 1200 метра ще е около 12 градуса, на 2000 метра - около 5 градуса. Утре облачността бързо ще се увеличи и на места ще превали дъжд. Вятърът ще се ориентира от северозапад и ще започне понижение на температурите. В сряда ще остане предимно облачно, на места със слаби превалявания.В четвъртък ще е почти без валежи, но тогава ще е най-хладно. Преобладаващите максимални температури ще са между 7 и 12 градуса. В петък ще е облачно, с малка вероятност за валежи, а в събота ще превали на места в източната половина от страната. ", "date": "2019.03.25", "title": "Слънчев и топъл понеделник"}
{"url": "http://www.cross.bg/nova-kabina-pilotskata-1600003.html", "text": "/КРОСС/ \"Боинг 787-900\" е бил отклонен до френската тихоокеанска територия Нова Каледония в понеделник заради сигнал за пушек, излизащ от пилотската кабина, предаде БГНЕС.В самолета е имало 256 пътници, летящи от Мелбърн Австралия до Лос Анджелис. Машината е кацнала безпроблемно на летище Ла Тонтута в столицата на Нова Каледония.„Пътниците са спокойни\", съобщават от местните власти. „Изглежда излиза дим от пилотската кабина\", казват ооще властите.Според местното радио нито един от пътниците не бил ранен и те ще изкарат нощта в Нумеа. ", "date": "2019.03.25", "title": "Самолет с 256 пътници на борда се приземи аварийно "}
{"url": "http://www.cross.bg/agentziyata-vpisvaniyata-litza-1600005.html", "text": "/КРОСС/ Всички офиси на Агенцията по вписванията в страната ще работят извънредно на 30.03.2019 г. (събота) с работно време от 09:00 до 15:30 ч. Гишетата на агенцията в София ще бъдат отворени за клиенти и в неделя - 31.03.2019, отново от 09:00 до 15:30 часа. Така институцията цели да улесни подаването в срок на декларациите по чл.38, ал.9, т.2 от Закона за счетоводството. Законовият срок за подаване на заявленията за липса на дейност на търговци и юридически лица с нестопанска цел е от 01.01.2019 г. до 31.03.2019 г.  Агенцията по вписванията припомня, че освен на гише, документите могат да се подават и онлайн на сайта на Търговския регистър и регистъра на юридически лица с нестопанска цел (ТРРЮЛНЦ) - www.brra.bg. Според статистика на институцията се наблюдава тенденция на нарастващ брой подавани заявления с електронен подпис. До момента в Агенцията по вписванията са постъпили около 100 000 декларации, т.е. 50 % от общия брой, които се очаква да бъдат внесени. От тях около половината са подадени на гише, а останалата половина - по електронен път. На база подадените заявления от миналата година се очаква в следващите 8 дни да бъдат внесени над 75 000 заявления. «Миналата година в системата на Търговския регистър бяха извършени действия по обновяване и модернизиране, което увеличи с осем пъти капацитета й на работа. Въпреки това, апелирам към търговците и юридическите лица с нестопанска цел да не чакат последните дни, за да внесат декларациите си.», каза Габриела Козарева - изпълнителен директор на Агенцията по вписванията.", "date": "2019.03.25", "title": "Агенцията по вписванията ще работи извънредно"}
{"url": "http://www.cross.bg/antoniii-mitropolit-komentira-1599983.html", "text": "/КРОСС/ „Това е по-скоро маркетингов прийом, отколкото някаква защита, за каквато говорят\". Така митрополит Антоний коментира вграждането на 91-я псалм в луксозната сграда на улица „Латинка\".  Владиката обясни, че Българската православна църква не толерира изписването на свещени текстове по фасадите на сградите. По думите му това в никакъв случай не е свидетелство за чиста християнска вяра, а напротив - афишира се точно обратното.„Енергийната защита е нашата молитва. Всичко останало са спекулации. Църквата не толерира този начин на спекулиране със свещените текстове\", допълни митрополит Антоний.Владиката коментира и опрощаването на дълговете на вероизповеданията. „Българската православна църква нито е инициирала, нито е вносител на искания за  опрощаване на каквито и да е дългове. Българската православна църква няма дългове, ако има - те са незначителни\", заяви митрополит Антоний.„Гарантирането на Националната сигурност няма как да стане чрез опрощаването на дългове или чрез ограничаване на финансирането на даренията отвън\", коментира още митрополит Антоний.По думите му и в момента има закон, с който може да бъде проследена всяка една по-голяма сума, която идва като дарение от чужбина. ", "date": "2019.03.25", "title": " Митрополит Антоний: Вграденият в блок псалм не е белег на вяра"}
{"url": "http://www.cross.bg/brekzit-tereza-podpisa-1599980.html", "text": "/КРОСС/ Британският таблоид \"Сън\" пише в редакционна статия на първа страница днес, че премиерът Тереза Мей трябва днес да обяви, че ще подаде оставка, щом сделката й за Брекзит бъде одобрена и Великобритания напусне Европейския съюз, предаде Ройтерс.„Времето изтече, Тереза\", пише \"Сън\" и добавя, че единственият шанс на Мей да издейства одобрение на сделката й от парламента е да обяви дата за оттеглянето си.Снощи британският премиер свика спешна среща в правителствената резиденция Чекърс край Лондон с участето на ключови министри, депутати консерватори, подкрепящи Брекзит, и други видни дейци на управляващата партия. Те пространно дискутираха стратегията на Мей и въпроса дали има достатъчна подкрепа, за да бъде отново поставен на гласуване идната седмица нейния договорен с Брюксел проект на споразумение за напускане на ЕС, съобщи говорител на \"Даунинг стрийт\", цитиран от Ройтерс.Срещата продължи няколко часа. Според  британските медии, сред участниците и бил ръководителят на премирския кабинет Дейвид Лидингтън, който се смята за възможен приемник на Мей в случай на нейната оставка. Журналистът от Дейли Телеграф Стивън Суинфорд  посочва, че кратката информация от разговорите означава, че те не са завършили с успех. По-късно в Лондон се очаква да има серия от гласуване по предложени от депутати поправки свързани с излизането на страната от Европейския съюз за новините Даниела СавоваВ същото време петицията с искане Брекзит да бъде отменен и Великобритания да запази членството си в ЕС вчера премина прага от 5 милиона събрани подписа, предаде ТАСС. Според британските разпоредби, на всяка петиция, събрала над 10 000 подписа, трябва да бъде даден официален отговор от правителството, а след набиране на 100 000 подписа, тя трябва да бъде разгледана от парламента. ", "date": "2019.03.25", "title": "Вестник \"Сън\": Времето изтече, Тереза "}
{"url": "http://www.cross.bg/tyrtziya-prokyror-repyblika-1599981.html", "text": "/КРОСС/ На 25 март 2019 г. по покана на главния прокурор на Р България - Сотир Цацаров на двудневно официално посещение у нас пристига делегация, водена от главния прокурор на Република Турция Мехмет Акарджа. Визитата е в рамките на подписаното през 2014 г. Споразумение за сътрудничество между Главната прокуратура към Касационния съд на Република Турция и Прокуратурата на Република България.До момента са разменени пет визити между главните прокурори на Р България и Р Турция, провеждани са и обучения на прокурори от двете страни.Тема на разговорите между Мехмет Акарджа и главния прокурор Сотир Цацаров ще бъдат терористичните заплахи, борбата с организираната престъпност и международното сътрудничество по наказателноправни въпроси.В рамките на посещението са предвидени срещи с министър-председателя на Република България - г-н Бойко Борисов, с министъра на вътрешните работи - Младен Маринов и със заместник министър на правосъдието.Г-н Мехмет Акарджа е Главен прокурор на Върховния апелативен съд от 2015, преди това е бил председател на наказателна колегия на Върховния апелативен съд, в съдебната система на Р Турция е от 1987г, когато встъпва като кандидат съдия.  ", "date": "2019.03.25", "title": "Главният прокурор на Турция пристига  на официално посещение у нас"}
{"url": "http://www.cross.bg/apartamentite-gerb-slychaya-1599987.html", "text": "/КРОСС/ Цялата нова сага с управляващите започна, ако си спомним, с два сериозни доклада на ЕК и на Държавния департамент - това са наши партньори, които смятат, че в България корупцията е в огромни размери. Ако ние не реагираме политически на тези доклади, това означава, че ние жертваме икономика по отношение на ЕК и жертваме сигурност по отношение на САЩ, които са наш голям партньор. Това каза в сутрешния блок на БТВ „Тази сутрин\" политологът Мария Пиргова.  Трябва да реагираме на това, че в докладите има страшно много корупция, че Цветанов е съден в Страсбург, в лицето на държавата, че не може така да се постъпва политически и че ГЕРБ трябва да вземе политическо решение по отношение и на случая с апартаментите на зам.-председателя на партията, добави тя. Този според някои скандал с апартаментите на властта, а според мен недопустима политика, не може да остане отминат, каза още политологът. Въпросът дори не е толкова в цената на апартаментите, а в рекета срещу фирмите, в рекета, на който са подложени вероятно много производители в България и това е стил на управление на ГЕРБ, коментира още Пиргова.В момента се намираме в епицентъра на скандала с апартаментите на властта. Трябва да минат няколко дни, защото той продължава да гърми по всички медии. В случая това, което се опитва да направи Борисов през уикенда с оставките на Цецка Цачева и на зам.-министъра на спорта, беше грубо казано да дръпне ръчна спирачка на скандала или поне да тушира част от общественото напрежение. В случая как ще се развие ситуацията в следващите няколко дни, вече от това зависи и какви решения ще взима Борисов, след като Цветанов се върне от САЩ. Това каза от своя страна политологът Димитър Ганев. Той коментира, че 26 март е била последната дата, в която едни предсрочни парламентарни избори е можело да се осъществят с евроизборите. Дори сега в крайна сметка да има предсрочен вот, те няма да зависят от настоящия скандал, а ще зависят до голяма степен от резултатите на европейските избори. Вече резултатите в тях как ще се повлияят от този скандал, предстои да видим, защото в момента е много трудно да преценим мащаба на имиджовата щета за ГЕРБ, каза още Димитър Ганев. ", "date": "2019.03.25", "title": "Мария Пиргова: Рекетът срещу фирмите е стил на управление на ГЕРБ"}
{"url": "http://www.cross.bg/stoiichev-zdraveopazvaneto-finansirane-1599988.html", "text": "/КРОСС/ Лекар от Казанлък обяви, че започва гладна стачка. В пряко включване в сутрешния блок на БТВ „Тази сутрин\" д-р Захари Стойчев, който е акушер-гинеколог, обясни, че е предприел крайната мярка като апел към обществото, към управляващите, към всички опозиционни партии, към обществените организации, синдикатите, да подкрепят исканията в здравеопазването за повече финансиране и по-добро финансиране. В България ние сме на последно място в Европейския съюз, а може би дори в цяла Европа, по процент на разходите за здравеопазване от БВП, добави той. Ние не може да стигнем още мечтата ни от 2000-та година да бъдем поне 5 процента от БВП да се заделя за здравеопазване, каза още д-р Стойчев. В най-бедните и слабо развитие страни от ЕС този процент е 6-7, в развитите държави е 10-12, а в САЩ е 16-17 процента от БВП, добави той. Като друг сериозен проблем в здравеопазването д-р Стойчев коментира, че е липсата на млади кадри - както при лекарите, така и при специалистите по здравни грижи. Ако не се предприемат сериозни мерки за финансирането на здравната система, то може след десетина година големи части от страната да останат без качествена здравна помощ, каза още лекарят.", "date": "2019.03.25", "title": "Лекар от Казанлък започва гладна стачка в знак на протест срещу финансирането в бранша"}
{"url": "http://www.cross.bg/mayami-dimitrov-grigor-1599990.html", "text": "/КРОСС/ Австралиец е следващото препятствие пред Григор Димитров на \"Мастърс\" турнира в Маями. Най-добрият български тенисист ще излезе срещу Джордан Томпсън, а двубоят от третия кръг на надпреварата е днес около 17 ч.Григор се завърна успешно на корта след двумесечно отсъствие, като в първата си среща в Маями се справи с испанския ветеран Фелисиано Лопес само за час - 6:1, 6:3. Досега Димитров никога не е излизал срещу Томпсън, който е №77 в света. На старта на надпреварата австралиецът се справи с Камерън Нори от Великобритания  - 4:6, 7:6 (5), 6:3. След това поднесе една от големите изненади дотук в турнира, отстранявайки носителя на една титла от \"Мастърс\" Карен Хачанов. Томпсън надви руснака с 6:2, 6:3 само за час и 11 минути.Миналата година Димитров отпадна именно в трети кръг в Маями, когато загуби от французина Жереми Шарди. ", "date": "2019.03.25", "title": "Григор Димитров излиза срещу австралиец в Маями"}
{"url": "http://www.cross.bg/stara-zagora-tyaloto-1599989.html", "text": "/КРОСС/ В Стара Загора е открито тялото на 22-годишна жена, убита с нож, съобщи кореспондентът на bTV в региона.Тялото било захвърлено в ромската махала „Лозенец\", първо го е видяло дете от квартала.Полицията бързо е установява самоличността не жертвата - оказва се, че е предлагала платена любов.В рамките на няколко часа е задържан заподозрян за престъплението - 28-годишен мъж, неин сводник. ", "date": "2019.03.25", "title": " Откриха тялото на 22-годищна жена, убита с нож в Стара Загора"}
{"url": "http://www.cross.bg/debati-parlament-dopysnat-1599974.html", "text": "/КРОСС/ Очаква се Европейският парламент в Страсбург да гласува днес дали спорният пакет \"Мобилност\", по-известен като пакета \"Макрон\", да бъде допуснат до дебати и вот в пленарната зала.Българските евродепутати от всички политически партии отново ще действат заедно, за да не се случи това, заяви пред \"Хоризонт\" Илхан Кючюк от Алианса на либералите и демократите за Европа:„Ние ще направим всичко възможно да не попадне в дневния ред, защото многократно сме изразявали позицията, че настоящият парламент не е в състояние да произведе балансирано решение по този много сложен проблем\".Шансовете обаче това да стане не са големи, признава колегата му от Европейската народна партия Андрей Новаков:„Ако се опрем на математиката - шансовете не са високи с оглед на това, че евродепутатите, които подкрепят този пакет са повече от нас. Поне от държавите, от които идват. Въпреки това на няколко пъти се е случвало да успяваме да обърнем гласуването\".В случай, че пакетът бъде допуснат до гласуване, в сряда, когато той ще бъде дебатиран в пленарна зала, ще има протест на български превозвачи пред Европарламента в Страсбург. ", "date": "2019.03.25", "title": "ЕП допуска пакета \"Мобилност\" до дебати "}
{"url": "http://www.cross.bg/koreya-bili-yuzhna-1599969.html", "text": "/КРОСС/ Около 1 600 души са били тайно снимани в хотелски стаи в Южна Корея, а кадрите са били излъчвани на живо онлайн в платени сайтове, съобщава корейската полиция, цитирана от CNN.Двама мъже са арестувани, а друга двойка се разследва за връзки със скандала, който обхваща 42 хотелски стаи в 30 хотела в 10 града из цялата страна. Полицията заяви, че няма индикации хотелите да са съучастници в схемата.Камерите са били скрити в цифрови телевизионни кутии, контакти и др., а кадрите се излъчвали на живо онлайн, става ясно от изявленията на полицията.\"И преди е имало подобни случаи, когато камери са били поставяни нелегално в хотелски стаи, но за първи път полицията се сблъсква със случай, в който видеата са излъчвани на живо в интернет\", заявяват властите.Южна Корея има сериозен проблем с шпионирането с камери и незаконното заснемане.През 2017 г. полицията е установила над 6 400 случаи на незаконно заснемане, в сравнение с 2012 г., когато потърпевшите са 2 400.Миналата година десетки хиляди жени изпълниха улиците на Сеул и други градове в Южна Корея, за да протестират срещу непорочната практика и да настояват за действия от страна на властите.В отговор Сеул създаде специален \"отряд\" от жени-инспектори, които да инспектират всички 20 000 обществени тоалетни в столицата за скрити камери, въпреки че някои критици определиха този ход като несериозен отговор на един обществен проблем.\"Най-честата реакция, след като са разбрали, че са станали жертва на скрита камера, е хората да казват \"искам да умра\", или \"повече не мога да изляза от вкъщи\", казва Ли Джи-су, компютърен специалист, който помага на жени да изтрият снимките, направени без тяхно знание.\"Това, от което всички се страхуват най-много, продължава Джи-су, е че хората по улиците ще ги разпознаят\". ", "date": "2019.03.25", "title": "Скандал в Южна Корея: Скрити камери в хотелите"}
{"url": "http://www.cross.bg/asistenti-protest-organizatzii-1599973.html", "text": "/КРОСС/  Навръх Благовещение фелдшерите и лекарските асистенти в България излизат на национален протест под прозорците на здравното министерство.Протестът, който ще започне в 12.00 часа, е под надслов: Самостоятелна и независима професионално - съсловна организация за фелдшерите/лекарски асистенти с цел защита професионалните права на специалистите в полза на обществото.Организаторите заявяват, че решението за протеста е следствие на игнорирането от страна на министър Ананиев на техните предложения за срещи и диалог, както и „лицемерното и неуважително отношение към едно медицинско съсловие практикуващо във всички структури на здравната система и приоритетно в спешна медицинска помощ\".„Вярваме, че каузата ни ще бъде подкрепена и от други професионални съсловия в здравеопазването, обществени и пациентски организации, организации на работодатели и синдикати. Декларираме, че професионалистите ще продължат да отстояват своите справедливи искания и правата на съсловието със всички възможни законови средства до решаването на поставените от тях въпроси\", заявяват от Сдружението на фелдшерите в България - СМФБМБ, цитирани от БГНЕС. ", "date": "2019.03.25", "title": "Фелдшери и лекарски асистенти излизат на протест"}
{"url": "http://www.cross.bg/tzvetanov-donchev-leva-1599970.html", "text": "/КРОСС/ Скандалът с луксозните имоти на властта отново е сред основните теми за вестниците днес, 25 март.„Труд\" пише на първата си страница, че странна активност на вицепремиера Томислав Дончев пред БНР е провокирала въпроси на стотици читатели на сайта на вестника и във фейсбук. Хората се опитват да си изяснят изключително острата реакция на Дончев срещу Цветан Цветанов - дясна ръка на премиера Бойко Борисов в партията и то само два месеца преди европейските избори. Дончев поиска още обяснения от Цветанов и заяви, че - цитирам - скандалът не се е развил докрай, пише изданието.„Дума\" също цитира Дончев, според когото скандалът с апартаментите може да нанесе сериозни щети на ГЕРБ. Според него ще има още оставки заради купените на безценица луксозни имоти.Оставките не успокоиха обстановката, чака се решението за съдбата на Цветанов, е заглавието на „Земя\" по темата. Обясненията на Цветанов, че е заменил луксозно обзаведени жилища и е доплатил за апартамент в груб строеж, и на правосъдния министър в оставка Цецка Цачева - че е видяла изкопа на бъдещата кооперация и е звъннала на посочен от фирмата телефонен номер, не станаха убедителни пред българската общественост, отбелязва вестникът.Обществена поръчка за 20 милиона лева, сключена подозрително бързо от служебното правителство на Румен Радев се оказа проверявана от ОЛАФ. Европейската служба за борба с измамите с евросредства разследва доставка  на 290 високопроходими автомобила за МВР за преследване на нелегалните мигранти, съобщава „24 Часа\".Едва 9 души, осъдени за корупция, лежат в момента в затворите в страната, информира „Сега\". Всички те са дребни риби - повечето са шофьори, които са се опитали да подкупят проверяващите ги полицаи. Сумите, които са се опитали да дадат не са големи - между 10 и 50 лева. Тази картина разбива на пух и прах мита, че у нас се преследва корупцията по високите етажи на властта, посочва „Сега\".Курсовете за подготовка за националното външно оценяване след 7-ми клас, с което се кандидатства в гимназия, излизат по-скъпо отколкото преговорът на материала за матурите в 12-и клас, които често служат за вход за университет, пише „Монитор\". Проверка на изданието  показва, че разликата в сумите за подготовка по български език и литература е 140 лева.Десетки видове хищни риби са изчезнали от Черно море в последните 25-30 години заради прекалено големия улов на цаца, съобщава „Телеграф\". Според бившия министър на околната среда Валентин Василев цацата е в основата на хранителната верига и всички хищници се хранят ", "date": "2019.03.25", "title": "Преглед на вестниците"}
{"url": "http://www.cross.bg/topul-zapochne-hora-1599975.html", "text": "/КРОСС/ Топъл обяд за възрастните хора. За четвърти път омбудсманът Мая Манолова ще започне кампания за набиране на парични средства и хранителни продукти.Кампанията  „Великден за всеки - дари празник на баба и дядо\" ще започне с молебен за здраве в социалната кухня в двора на православен храм \"Св. Св. Кирил и Методий\" в София.В предишните три издания, кампанията събра близо 1 500 000 лева. ", "date": "2019.03.25", "title": " Топъл обяд за възрастните хора в София"}
{"url": "http://www.cross.bg/shopov-godini-georgi-1599979.html", "text": "/КРОСС/ Цените на в квартал „Изток\" са доста по-високи от 700 евро на квадратен метър, но когато се говори за цена на жилище, трябва да се има предвид следното, че нас клиентите ни финансират по ред причини. Тоест хората купуват на зелено от нас на база предварителен договор, без никакво обезпечение и голяма част от цената, не говоря за такива големи разлики, е функция на това кога се дават парите. Това каза в сутрешния блок на БТВ „Тази сутрин\" Георги Шопов, председател на Националната асоциацията на строителните предприемачи. Ако отидете при една финансова институция и тя ви даде парите в самото начало без обезпечение, цената е една, когато се дават разсрочено или накрая, цената е съвсем друга, добави той. В „Изток\" цена от 700 евро на квадратен метър съм чувал преди около десет години, ако трябва да съм честен, коментира Георги Шопов. Цената на квадратен метър в едно жилище е изцяло функция на района, в който се продава и неслучайно разликата в цените в различните райони е толкова драстична, защото в ценообразуването огромната тежест и част се пада на земята и на терена - тя стига много често до 60 процента, каза още той. Ако става дума за луксозен, търсен район до 65 процента може да стигне стойността на терена, добави Шопов.Промяната в закона, така наречената вече от някои поправка „Артекс\", ние искахме тя да важи за всички обекти. Едно строително разрешение се издава за пет години - заради кризата много строителни разрешения, специално в нашия бранш не бяха реализирани и бяха изтекли. Когато пак се появи съживяване на пазара, това за нас означаваше, че ни трябваха една-две години отново, за да ги извадим. Затова искахме и смятахме, че е нормално и за обществото, защото се увеличи обществения оборот, да се продължи тяхната валидност. Георги Шопов обясни, че повторното подаване на документи по надлежния ред е изключително бавно. ", "date": "2019.03.25", "title": "Георги Шопов: Цените в квартал Изток бяха 700 евро на кв. м. преди 10 години"}
{"url": "http://www.cross.bg/voenni-samoleta-ryski-1599971.html", "text": "/КРОСС/ Началникът на Управление \"Мобилизация\" на Генералния щаб на Русия генерал-полковник Василий Тонкошкуров кацна днес с два военно-транспортни самолета във Венецуела, начело на група руски военни, съобщи Noticiero Digital.Общата численост на групата е 100 човека. Двата самолета са Ан-124 и Ил-62. Те са извършили полет Москва-Дамаск-Каракас и с междинно кацане в Сенегал. Не се съобщава какъв е донесения товар.Официалната версия е, че групата руски военни пристига с цел провеждането на двустранни консултации с представители на венецуелската армия. За това между двете страни има подписано преди години споразумение. Руските военни са били посрещнати от висши ръководители на венецуелската армия, на националната гвардия и представители на руското посолство в Каракас.По неофициална информация няколко часа след разтоварването на товара, двата руски самолета са се отправили обратно към Сирия.Една от възможностите за целта на пристигането на руските военни е организиране на военна база на венецуелска територия, съобщи rusjev.net. Според неговата информация, групата трябва да избере терен за базата, да осигури нейното снабдяване с необходимите ресурси и да контролира строителството на военни съоръжения. ", "date": "2019.03.25", "title": "Руски военни кацнаха във Венецуела "}
{"url": "http://www.cross.bg/meso-proizhoda-agneshko-1599972.html", "text": "/КРОСС/ Цветни печати, които да обозначават произхода на агнешкото месо, ще бъдат поставяни в месодобивните предприятия преди Великден. Така потребителят ще бъде наясно българско или вносно е месото, което купува.От Агенцията по безопасност на храните обмислят печатите да бъдат в два цвята - червен и син, предаде БНТ.От години Селви Али предлага на клиентите си само българско агнешко месо, доставено от кланица във Велинград. Мъжът казва, че повечето хора се интересуват от произхода му, но и най-вече да е прясно.\"Аз не мога да работя с чуждо месо, защото нямам фризери и при мен идва месото само в охладен вид\", казва Селви Али.За да са наясно потребителите какво месо купуват, от тази година върху него ще има поставен цветен печат. Червен цвят за българско производство и син за вносно. Месото ще бъде обозначавано още в месодобивните предприятия.\"Целта е да доказват контрола, който оказваме в кланицата, а сега с цвета е да се докаже произхода - български или внос\", казва д-р Камен Янков - директор на ОД на БАБХ-Пловдив.Според овцевъди така ще се стимулират родните производители.\"По този начин всички ще излезнат сами от сивия сектор, защото те няма да могат да продават животните, агнетата, млякото на магазина, ако няма произход\", смята Румен Стоянов - председател на организация на развъдчиците на автохтонни породи овце.Не всички клиенти обаче смятат, че печатът е важен.\"Печатът за мен не е гаранция. На етикета трябва да е обозначено. Аз съм привърженик на българското месо. Агнешкото да е розово и да има тлъстинка\", споделя Дамян Дамянов.Съветът на д-р Камен Янков е потребителите да купуват агнешко месо от лицензираните търговски магазини и да гледат срока на годност и произхода. В Пловдивско вече започнаха проверки по пазарите за продажба на агнешко месо и яйца без доказан произход, както и при търговията с живи животни. Ще се проверяват и магазините. ", "date": "2019.03.25", "title": " Цветни печати ще показват произхода на агнешкото месо "}
{"url": "http://www.cross.bg/remontite-zapochvat-plovdiv-1599976.html", "text": "/КРОСС/ Започват ремонтите на три виадукта на магистрала „Тракия\". От днес на 13-ти, 15-ти и 20 -ти километър в посока Пловдив ще започне основно обновяване на съоръженията.За да бъдат облекчени шофьорите, в края на работната седмица ще бъдат отворени по две ленти за движение в посока Пловдив. А в неделя и понеделник по две ленти към София. От Пътната агенция обещават ремонтите да приключат преди началото на туристическия сезон. ", "date": "2019.03.25", "title": "Започват ремонтите на три виадукта на магистрала „Тракия”"}
{"url": "http://www.cross.bg/blagoveshtenie-vsichki-riba-1599977.html", "text": "/КРОСС/ Днес е Благовещение - един от големите християнски празници. Той е част от Великденския празничен цикъл и винаги се отбелязва на 25 март.Благовещение e празник за всички християни, независимо от традицията и църквата, към която принадлежат. Според Библията на този ден Архангел Гавраил донася на Дева Мария благата вест, че тя ще роди Спасителя на човечеството - сина Божий Иисус Христос.В България Благовещение се свързва и с идването на пролетта, затова на този ден задължително трябва да се яде и нещо зелено - коприва, спанак, лапад.На този ден от постите е разрешена риба. Традиция е да се приготвя рибник - риба с ориз.Вярва се, че ако на Благовещение се засаждат дръвчета, те ще родят много сладки плодове. На този ден се става рано, за да е богата годината.Имен ден празнуват всички с имена Благовест, Благовеста, Благой, Блага, Евангелия и техните производни.Именници на този ден са Благовест, Благовеста, Благой, Блага, Евангелина, Bангел. ", "date": "2019.03.25", "title": "Християните отбелязват Благовец"}
{"url": "http://www.cross.bg/boli-boli-kazala-1599961.html", "text": "/КРОСС/ Една стара лечителка казала на душата :Не те боли гърбът. Боли те товарът, който носиш.Не те болят очите. Боли от несправедливостта и лъжата.Не те боли главата. Боли те от мислите ти.Не те боли гърлото. Боли те от гнева, изречен или премълчан от теб.Не те боли стомахът. Боли те от това, което умът ти не смила.Не черният дроб, от обидата и гнева те боли.Не те боли сърцето. Мъката боли...А любовта е най - силното лекарство!", "date": "2019.03.25", "title": "Една стара лечителка казала на душата"}
{"url": "http://www.cross.bg/mart-v-istoriyata-1599963.html", "text": "/КРОСС/ 708 г. - Константин е избран за папа.717 г. - Лъв III е коронясан за византийски император.1306 г. - Робърт Брус става крал на Шотландия.1655 г. - Холандският астроном Кристиян Хюйгенс открива Титан, най-големият естествен спътник на Сатурн.1680 г. - Пожар изпепелява Търново. От целия град остава само една къща.1713 г. - Официално е осветен мъжки православен манастир Александро-Невска лавра в Санкт Петербург.1813 г. - Мишел Ней е произведен в Принц де ла Москова.1821 г. - В Пелопонес започва гръцкото въстание за освобождаване от Османската империя.1857 г. - За първи път е фотографирано слънчево затъмнение.1909 г. - В Русия Мадам Попова е арестувана за над 300 убийства.1941 г. - Кралство Югославия подписва във Виена договор за присъединяване към Тристранния пакт.1949 г. - Съветският съюз депортира 92 000 жители на Прибалтийските републики в Сибир, за да се проведе колективизацията в тези страни.1957 г. - С подписването на Римския договор от Западна Германия, Франция, Италия, Белгия, Нидерландия и Люксембург е създадена Европейската икономическа общност.1958 г. - Проведен е първият полет на канадския изтребител-прехващач Avro CF-105 Arrow.1971 г. - Открит е нефтохимическият комбинат край Плевен.1992 г. - Космонавтът Сергей Крикальов се завръща на Земята след близо 10-месечен престой на борда на орбиталната станция Мир.  ", "date": "2019.03.25", "title": "25 март в историята"}
{"url": "http://www.cross.bg/blagoveshtenie-kykyvitzata-obredni-1599962.html", "text": "/КРОСС/ На 25 март православната църква чества Благовещение. Той е един от големите пролетни празници и част от Великденския празничен цикъл.На този ден ангел Гавриил се явил на пречистата девица Мария в галилейския град Назарет и й съобщил божията воля, че тя ще бъде осенена от Св. Дух, ще зачене и ще роди многоочаквания месия - избавителя на целия човешки род от робството на греха и порока, от смъртта и тлението-сина Божий Исус Христос.За българите днешният празник е известен още като Благовец. В народните традиции Благовещение се счита за \"половин Великден\". На този ден пробиват ушите на малките момичета, дамгосват агнетата и яретата, защото се вярва, че няма да ги боли. В дните срещу празника иманяри търсят заровени съкровища.Народните поверия гласят още, че на Благовещение кукувицата се чува за първи път и това е знак, че пролетта е настъпила. Затова празникът в някои райони на България се нарича още Кукувден.Според вярванията на старите българи, кукувицата се чува само до Еньовден или Петровден, тоест до началото на лятото, след което замлъква. Това е причината всички да се ослушват за нейното кукане, което предсказва колко години ще живее човекСпоред друго народно поверие, чуеш ли гласа на кукувица трябва да пипнеш парче хляб и пара, за да си сит и богат през цялата година, а новата реколта да е благодатна. На този ден момите се опитват да откъснат клонката, на която е била кацнала кукувицата и я носят в пазвата си, за да се задомят скоро.Друг обичай, който се спазва в навечерието на Благовец, е почистването на селските дворове и паленето на обредни пролетни огньове със събраните отпадъци. Покрай тях момите запяват обредни песни и тръгват да обикалят къщите в селото, за да известят, че кукувиците са пристигнали, а с тях и пролетта.Имен ден празнуват Благовест, Благовеста, Благой, Блага. ", "date": "2019.03.25", "title": "Благовещение"}
{"url": "http://www.cross.bg/tema-vmro-predi-1599964.html", "text": "/КРОСС/ Тема: Скандали и оставки. Какво следва? Политически прогнози.Тема: Какви са шансовете на ВМРО, два месеца преди евроизборите?Тема: След чумата по животните. За казусите с животновъдите, говори директорът на Агенцията по храните Дамян Илиев.Тема: С мотор на пътя. На живо: Съвети за безопасно шофиране в мотосезона.Тема: Истории от Антарктида. Приключи експедицията на Антарктида. Какви нови проекти реализираха българските учени?Тема: За скандала с апартаментите на властта. Колко струва квадратният метър на строителните предприемачи и продават ли на по-ниски цени, срещу политически протекции? Как ще се отрази скандалът върху политическите партии и предстоящите евроизбори? Коментар на Мария Пиргова и Димитър Ганев.Тема: Ще бъде ли гласуван пакетът „Мобилност\" и каква ще е реакцията на българските евродепутати и превозвачи?Тема: „Чети етикета\": Ще има ли ощетени, ако при 5 неизвинени спират помощите за деца за цяла година?Тема: Ексклузивно: Петър Стойчев, за световния рекорд и първото място по плуване в ледени води.Тема: В Деня на Благовещение, какви с атардициите за празника? На живо, от Клисурския манастир. Тема: Ще има ли още оставки във властта заради скандала с евтините луксозни апартаменти? Кой ще се възползва и кой ще изгуби от него преди изборите?Тема: Ще се явят ли ВМРО и „Атака\" заедно на евровота и кой ще води листата? Гостува Ангел Джамбазки.Тема: „Пълен абсурд\" с Румен Бахов: Шофьори-хулигани всеки ден чупят бариерите на жп прелез, за да не чакат преминаването на влака.Тема: „На твоя страна\": Измамници лъжат потребителите с оферти за лечебни възглавници и матраци след презентации в санаториуми. Как работи схемата?Тема: „Дръжте крадеца\": Обирджии разбиха витрина на магазин, за да задигнат фаянсова мивка.Тема: След медицинските сестри и фелдшерите излизат на протест. Ще получат ли по-високи заплати?Тема: За вярата, финансирането и дълговете на църквата. Говори Западно и Централноевропейският митрополит Антоний.Тема: За границата на човешките възможности: Как едно незрящо момче успя да изкачи връх Мусала?    ", "date": "2019.03.25", "title": "Теми и гости в сутрешните блокове на телевизиите"}
{"url": "http://www.cross.bg/rozhdenitzite-na-mart-1599965.html", "text": "/КРОСС/ Алекс Нестор, изпълнителен директор на Американската търговска камараПроф. Петър Чуклев, художникСтойко Сакалиев, бивш футболистСтефка Костадинова, председател на Българския олимпийски комитет, световна рекордьорка на висок скок.  ", "date": "2019.03.25", "title": "Рождениците на 25 март"}
{"url": "http://www.cross.bg/dushterya-deteto-prodal-1599967.html", "text": "/КРОСС/ Мъж в Югозападен Китай бе арестуван за продажбата на дъщеря си. Той предложил момичето в интернет за 7 800 евро, за да изплати дълговете си. Човекът, идентифициран с фамилното име Цзян, продал детето на двойка, след като загубил пари в онлайн хазарт.Безработният е отвел едногодишната си дъщеря от дома ѝ и казал на съпругата си, че момичето ще остане при баба му.Майката станала подозрителна, след като не е успяла да се чуе с дъщеря си близо три месеца. Всеки път, когато тя питала къде е детето им, бащата давал различни отговори за отлагане на връщането ѝ.Разтревожената майка проверила телефона на съпруга си и намерила запис на разговора между него и купувача на дъщеря си. В същия ден тя се чула със свекърва си, която ѝ казала, че детето е взето преди няколко седмици.Майката веднага съобщила за инцидента на полицията, а съпругът избягал. По време на разследването полицията го открила в хотел.Той признал, че дължи голяма сума и е прибягнал до екстремни мерки, след като е видял в интернет пост за осиновяване на деца.Цзян излъгал купувачите - двойката, на която продал детето, като казал, че не може повече да се грижи за детето, защото се е развел с жена си и двамата му родители са починали. Момичето е намерено и е върнато при майка си. ", "date": "2019.03.25", "title": "Баща продаде дъщеря си заради дългове"}
{"url": "http://www.cross.bg/chasa-provede-zala-1599966.html", "text": "/КРОСС/ София.От 09.30 часа в Конферентната зала на Представителството на ЕС в България ще се проведе конференция „Членството в НАТО- ключ към Европейския съюз\", организирана от Атлантически Съвет на България.***София.От 09.30 часа в зала 3 на Парк хотел Витоша ще се проведе Годишна конференция по индустриална собственост № 1 „Процедури по заявяване на обектите на индустриална собственост\", в рамките на проект BG16RFOP002-1.004-0002 - „Повишаване качеството, ефективността и ефикасността на предлаганите от Патентно ведомство на Република България услуги за бизнеса, свързани със закрилата на обектите на индустриална собственост\", финансиран от Оперативна програма „Иновации и конкурентоспособност\".***София.От 10.00 часа в залата за пресконференции на 11-ия етаж на КНСБ ще се проведе пресконференция.***София.От 10.00 часа в пресклуба на БТА ще се състои пресконференция за подобряване на спешната помощ в България чрез въвеждане на стандарт PHTELS.***София.От 11.00 часа в конферентната зала на хотел „ВЕГА София\" (бул. Д-р. Г.M. Димитров 75) ще се проведе пресконференция по проект BG05M9OP001-3.007-0001 „Подобряване на условията за лечение на спешните състояния\" (ПУЛСС).***София.От 11.00 часа в кино \"Люмиер Лидл\" ще се проведе пресконференция за четвъртото издание на Международния филмов фестивал за документални филми в сферата на изкуствата - Master of Art.***София.От 11.00 ч. в Национален пресклуб БТА ще се проведе пресконференция на тема: „Движение Възход с готовност да се яви на избори\".***София.В 11.00 часа в Кръгла зала в Националния исторически музей ще бъде открита изложба „Съкровищата на Земята\".***София.От 11.00 часа в клуб „Перото\" (НДК) ще се проведе пресконференция „20 години кохлеарна имплантация в България\".***София.От 11.00 часа на 4 етаж в библиотеката на пл. „Славейков\" 4 ще се състои презентацията „София - европейска столица\", подготвена от учениците, членове на Европейския клуб към Софийската гимназия по архитектура, строителство и геодезия.***София.От 12.00 часа в шатрата на Социалната кухня в двора на православен храм „Св. св. Кирил и Методий\" (ул. Георг Вашингтон\" 47) на Женския пазар омбудсманът Мая Манолова ще обяви началото на четвъртото издание на Националната кампания „Великден за всеки - дари празник на баба и дядо\".***София.В 12.00 часа пред Министерството на здравеопазването ще се проведе протест на Сдружението на фелдшерите в България.***София.От 12.00 часа в заседателната зала на ВУЗФ Изпълнителната агенция за насърчаване на малките и средни предприятия (ИАНМСП) и Висшето училище по застраховане и финанси (ВУЗФ) ще подпишат Меморандум за сътрудничество.***София.От 13.00 часа в сградата на ДМОС (бул. „Мария Луиза\" 114 Б) ще се проведе брифинг след годишния отчет на ГД „Гранична полиция\". На него ще присъства министър Младен Маринов.***София.От 13.00 часа Х въззивен състав на Софийски градски съд ще гледа делото срещу Константин Каменаров.***София.От 14.00 часа 25 състав на Софийски градски съд ще заседава по делото срещу Румен Сергиев, обвинен за укриване на данъци в особено големи размери.***София.От 18.00 часа в Унгарски културен институт ще се проведе вечер, посветена на преводачката Шара Кариг. Ще има лекция на Джени и Нина Маджарови за Шара Кариг.***София.От 19.00 часа в зала 1 на НДК Национална гвардейска част ще представи концерт, посветен на 15-та годишнина от членството на РепубликаБългария в НАТО и 70-та годишнина от създаването на организацията на Североатлантическия договор.***София.От 19.00 часа в кино „Люмиер Лидл\" легендата за краля на българската поп музика - Емил Димитров, ще оживее в новия спектакъл на режисьора Николай Априлов - „Емил - изповед пред олтара на живота с историята и песните му\".***Асеновград.От 09.00 часа в храм „Свето Благовещение\" Божествена света Литургия ще възглави Пловдивският митрополит Николай.***Бойница.От 10.30 до 12.00 часа в заседателната зала на общинската администрация ще се проведе среща на тема „Мерки по ПРСР за земеделските стопани в област Видин\".***Бургас.От 9.30 часа в Окръжния съд ще проведе заседание по делото срещу Владимир К., подсъдим за причинената смърт при ПТП на велосипедиста Е. Д.***Бургас.В 12.00 часа при паметника на Христо Фотев в Морската градина ще бъдат отбелязани 85 години от рождението на поета.***Бургас.От 19.00 часа в Културен дом на нефтохимика ще бъде представен спектакълът \"Антихрист\" по Емилиян Станев.***Благоевград.В 11.00 ч. в зала 114 на Учебен корпус I на ЮЗУ „Неофит Рилски\" комисар Мария Габриел ще проведе граждански диалог „Цифровото образование: двигател на цифровата икономика\".***Благоевград.От 18.00 часа в концертната зала на Радио Благоевград ще бъде обявена носителката на приза „Жена на годината на Благоевград\" за 2019 година.***Варна.От 10.30 часа в залата на Юнашкия салон на Окръжната прокуратура ще се проведе брифинг, на който окръжният прокурор Радослав Лазаров ще съобщи данни от отчетния доклад на прокуратурата за 2018 г.***Варна.От 11.00 часа в храм „Св. Атанасий\" ще се проведе лекция на тема „Христос и жената\", като лектор ще бъде ставрофорен иконом Дончо Александров.***Варна.От 13.00 часа с арт салона на Радио Варна ще се проведе пресконференция на алпиниста Атанас Скатов.***Варна.От 15.00 часа в клуба на ПП ГЕРБ на ул. „Г. Бенковски\" №1 народният представител от ПП ГЕРБ Таня Петрова ще приема граждани.***Велико Търново.От 10.30 часа в залата на хотел „Арена\" ще започне десетата редовна отчетно-изборна конференция на СРС „Подкрепа\" във Велико Търново. В 12.30 часа на събитието в конферентната зала на хотела се очаква президентът на КТ „Подкрепа\" Димитър Манолов. Гости на форума ще бъдат представители на местната власт и социални партньори.***Велико Търново.От 11.00 часа в двора на ДГ „Радавойвода\" ще се проведе церемония по откриване на обновеното детско заведение.***Велико Търново.От 11.00 часа в Градски исторически музей - Килифарево ще започне пресъздаване на празнични обреди и ритуали по повод Благовещение.***Велико Търново.От 11.00 часа в зала 314 на Областна администрация ще се проведе регионална среща за сътрудничество и партньорство с местната власт от Северен централен район за планиране по проект \"Равни шансове на малките хора в България\". Дискусията ще бъде открита от областния управител проф. д-р Любомира Попова, а проектът ще бъде представен от Светослав Чернев - президент на Национална организация \"Малки български хора\".***Велико Търново.От 17.00 часа в Голяма зала на Общината ще се проведе публично обсъждане на отчета за касовото изпълнение на бюджета на Община Велико Търново към 31 декември 2018 година предстои в старопрестолния град.*** Велико Търново.От 19.00 часа в МДТ „Константин Кисимов\" ще се състои втора премиера на оперетата „Теменужката от Монмартър\".***Враца.От 09.00 часа в Черпишкия манастир „Успение на Пресвета Богородица\" Негово високопреосвещенство Врачанският митрополит Григорий ще оглави Архиерейска света Литургия.***Горна Оряховица./с.ПисаревоОт 10.00 часа в НЧ „Съгласие 1905\" ще бъде пресъздаден обичаят „Благовец\"- прескачане на огън.***Гълъбово.От 10.00 до 12.00 часа в офиса на ГЕРБ депутатът Радостин Танев ще проведе приемна за граждани.***Добрич.От 10.30, 12.00 и 13.30 часа в Зала „Златото на Добруджа\" в Художествена галерия - Добрич ще се проведе Работилница за въображение с Учениците на СУ „Св. Климент Охридски\" и ОУ „Христо Смирненски\" по Проект „Големите майстори и малките художници\".***Добрич.От 12.15 часа в Интерактивен кабинет ще се състои Информационен ден с презентация „Изграждане на сигурност и доверие в технологиите чрез развитие на умения в киберсигурността\".***Добрич.В 12.30 часа ще бъде открито обновеното отделение по хемодиализа в МБАЛ Добрич.***Добрич.От 17.30 часа в Регионална библиотека „Дора Габе\" ще се състои представяне на книгата „Душа на кръстопът\" от Румяна Янкова.***Драгоман.В 10.00 часа депутатът от ГЕРБ Васил Цветков ще проведе среща с кмета на Община Драгоман Андрей Иванов. След срещата двамата ще направят оглед на ремонтните дейности по пътната отсечка, която свързва гр. Драгоман със селата Райновци, Голямо Малово, Мало Малово, Васильовци и Цръклевци.***Казанлък.В 11.30 часа на площад „ Севтополис\" ученици от Националното училище по пластични изкуства и дизайн „ Акад. Дечко Узунов\" ще изграждат художествена инсталация „Слово и образ\". Проявата е част от програмата на Чудомирови празници 2019.***Казанлък.В 16.30 часа в Литературно - художествен музей „ Чудомир\" ще се състои официалното откриване на Чудомирови празници 2019, с участието на проф. Йосиф Радионов, който ще изпълни произведения на възстановената цигулка на Мара Чорбаджийска. В една от залите на музея ще бъде открита и изложба с Чудомирови оригинали „ Вариации на тема\".***Казанлък.В 17.30 часа в Литературно - художествен музей „Чудомир\" ще се състои концерт - класическа музика с участието на проф. Йосиф Радионов - цигулка и Зорница Радионова - пиано. Концертът е в памет на двукратния носител на наградата „ Чудомир\" за кратък хумористичен разказ Дамян Бегунов.***Казанлък.В 19.00 часа в Дома на културата ще бъде връчена 50 - та юбилейна награда за къс хумористичен разказ на Фондация „ Чудомир\" и в. „ Стършел\". Ще бъде представен и театралният спектакълът „ Три котки на покрива\" на Драматичен театър „ Никола Вапцаров\" - Благоевград.***Килифарево.От 11.00 часа в Градския исторически музей Младежката театрална група „Талантино\", Детската театрална група „Фъстъците\" и Групата по танци при Младежки дом ще пресъздадат празнични обреди и ритуали по повод Благовещение.***Кюстендил.От 14.00 в отдел „Изкуство\" на Регионална библиотека „Емануил Попдимитров\" ще се проведе лекция на тема : \" Изграждане на безопасност и доверие в технологиите чрез разработване на умения за киберсигурност\".***Пазарджик.От 11.00 часа в пресклуба на БТА ще се състои пресконференция на Благо Солов - общински съветник.***Пловдив.От 09.00 часа в 10 зала Окръжният съд ще заседава по делото срещу Атанас А. Той е обвинен, че в качеството на управител на фирма е избегнал плащането на данъци за над 143 хил. лева.***Пловдив.От 10.30 часа в 1 зала Апелативният съд ще гледа жалбата на Н. Н. и Г.С. Първият обжалва присъда от 15 години лишаване от свобода и глоба от 200 000 лева, а съучастникът му наказание от 16 години лишаване от свобода и глоба от 220 000 лева.***Пловдив.От 14.00 часа 20 наказателен състав на Районния съд ще гледа делото срещу Любка Д., обвинена от Софийска районна прокуратура за набеждаване в изнудване.***Разлог.От 09.00 часа в храм „Св. Благовещение\" митрополит Серафим ще оглави Архиерейска света литургия.***Сливница.В 12.30 часа депутатът от ГЕРБ Васил Цветков ще разговаря с кмета на Община Сливница Васко Стоилков. По-късно двамата ще посетят селата Гълъбовци, Гургулят и Ракита.***Сливен.От 9.30 до 16.30 часа общинските съветници от ГЕРБ Галя Вучкова и Здравко Костадинов ще се срещнат с граждани.***Смолян./с. Баните.От 10.30 часа в Общинска служба по земеделие Областната дирекция на Държавен Фонд „Земеделие\" - Смолян ще проведе среща със земеделски стопани.***Смолян./с. Загражден.От 11.00 часа в Клуб на инвалида \" Областната дирекция на Държавен Фонд „Земеделие\" - Смолян ще проведе среща със земеделски стопани.***Смолян./с. Гълъбово.От 13.00 часа в Народно читалище „Светлина\" Областната дирекция на Държавен Фонд „Земеделие\" - Смолян ще проведе среща със земеделски стопани.***Смолян./с. Давидково.От 14.00 часа в Народно читалище „Зора - 1927\" Областната дирекция на Държавен Фонд „Земеделие\" - Смолян ще проведе среща със земеделски стопани.***Смолян.От 15.00 часа на стрелбището на РУ-Смолян ще се проведе тържествено закриване на „Детска полицейска академия\".***Стамболийски.От 10.00 часа на площада пред паметника на Васил Левски (ул. „Търговска\") ОИЦ-Пловдив ще позиционира изнесена приемна.***Стара Загора.От 10.00 до 12.00 часа в офиса на ГЕРБ депутатът Маноил Манев ще се срещне с граждани.***Стара Загора.От 18.00 часа в РБ „Захарий Княжески\" ще се проведат Дни на планинарското кино.***Стара Загора.От 17.30 часа в зала „П. Р. Славейков\" ще се проведе публично обсъждане за поемане на дълг от общината от „Фонд за устойчиви градове\", предназначен за изпълнение на инвестиционни проекти.***Стара Загора.От 19.00 часа в Драматичния театър ще се играе постановката „Полет над кукувиче гнездо\" по романа на Кес Киси.***Търговище.От 11.00 часа в Славейковото училище ще се проведе празник за Благовещение.***Търговище.От 18.00 часа Женски хор „Златна лира\" към общината ще изнесе традиционния си концерт за Благовещение в Регионална библиотека „Петър Стъпов\".***Хасково.От 11.00 часа в залата на втория етаж на общината кметът Добри Беливанов ще се срещне с деца, родени след инвитро и инвиво процедури, подпомогнати от общината.*** Шумен.От 9.30 до 17.30 часа във фоайето на читалище \"Тодор Петков 1963\" се проведе изложба базар на пчелен мед.*** Шумен.От 10.30 часа в зала 203 на общината ще заседава ПК „Икономическа политика, общинска собственост и контрол по сделките с общинско имущество\".*** Шумен.От 12.15 часа в зала № 8, ет. 3 в сградата на Съдебната палата ще се проведе пресконференция, на която ще бъде даден отчет за дейността на Окръжен съд - Шумен и районните съдилища от Шуменски съдебен район за 2018 г. ", "date": "2019.03.25", "title": "Предстоящи събития на 25 март "}
{"url": "http://www.cross.bg/prokyror-prezidentut-mulur-1599968.html", "text": "/КРОСС/ Д окладът на специалния прокурор Робърт Мълър за руската намеса в президентските избори в САЩ през 2016 година не е открил връзки на кампанията на Тръмп с Москва, се казва в обобщение на доклада, публикувано тази вечер.Специалният прокурор отказва да се произнесе дали доказателствата сочат президентът Доналд Тръмп е възпрепятствал правосъдието.Главният прокурор на САЩ Уилям Бар изпрати обобщение на доклада на лидерите на Конгреса и до медиите.„Докладът не прави заключение, че президентът е извършил престъпление, но и той не го реабилитира\", цитира Бар докладът на Мълър.Главният прокурор и заместникът му Род Розенщайн за „заключили, че доказателствата, събрани по време на разследването не са достатъчни, за да се установи, че президентът е възпрепятствал правосъдието\".„Специалният прокурор признава, че доказателствата не подкрепят твърденията, че президентът е замесен в престъпление, свързано с руска намеса в изборите\", заяви още Бар.Заключението на Мълър е направено след продължило почти 2 години разследване. За тези 22 месеца, екипът на Мълър е изпратил 2800 призовки, разпитал е 500 свидетели, издал е почти 500 заповеди за обиск и повече от 230 заповеди за подслушване. Изпратени са били и 13 искания за информация към чуждестранни правителства.Екипът на специалния прокурор повдигна обвинения на 34 души, сред които шестима бивши сътрудници на Тръмп, на шестима руснаци и на три компании. Нито един от тях не е обвинен за връзки между кампанията на президента и Москва.„Заключенията на Министерството на правосъдието са пълна и цялостна реабилитация на президента на Съединените щати\", написа в Туитър говорителят на Белия дом Сара Сандърс. ", "date": "2019.03.25", "title": "Официално - не откриха връзка между Тръмп и Русия"}
{"url": "http://www.cross.bg/petrov-aleksandur-izkystvo-1600004.html", "text": "/КРОСС/ Националната галерия представя 190 живописни произведения, рисунки, литографии и ескизи на големия български художник Александър Петров - Лавандулата. Той е един от авторите, които изграждат облика на българското изкуство през втората половина на 20 век.Вдъхновен от красотата и багрите на Розовата долина Александър Петров създава големите цикли в творчеството си - \"Розобер\" и \"Плевене на лавандула\". Основни теми в творчеството му са трудът, любовта, майчинството и морето.\"Трудещият се български народ на фона на прекрасната българска природа. Това е българката с нейната красота, с чистотата и красотата на нейния труд. Той посещава много често Казанлък - Празника на розата, на Сливенските огньове. Той е непрекъснато в събитията, традициите, той ги изучава отвътре и се вдъхновява\", каза кураторът на изложбата Сузана Каранфилова.Петров изследва фолклора и народните носии, от които извлича багрите и духа, с които греят платната му.Темата за брането на лавандулата се превръща в негова емблема и неслучайно е наречен от колегите си Лавандулата.Наградата му е и тримесечно пътуване в Средния Изток. Екзотичните пейзажи и специфичното азиатско слънце променят колорита на неговата живопис към още по-светла, жизнена и топла.Петров е един от авторите, които изграждат облика на българското изкуство през втората половина на 20 век. ", "date": "2019.03.25", "title": "Националната галерия представя 190 платна на Александър Петров"}
{"url": "http://www.cross.bg/live-nikolina-nina-1599985.html", "text": "/КРОСС/ Любо Киров и Свилен Ноев са специални гости във втория концерт „Нина Николина Live\" на 29 март в Sofia Live Club. Нина Николина и Свилен Ноев ще представят акустично изпълнение на хит сингъла на група „Остава\" -  \"Мъничко човече \" преплетено с \"Руфинка болна легнала\". С емблематичното име на българската поп и рок сцена Любо Киров в дует с Нина Николина ще чуем „Море пиле, славей пиле\" в аранжимент на етноджаз формацията. Проектът  „Нина Николина Live\" е с неподражаем стил, който включва български народни песни, които са погледнати по различен от традиционния начин, събиращ фолклор, етноджаз, фламенко и вокални и инструментални импровизации. \"С проекта  „Нина Николина Live\" си поставям за цел да покажа как една самобитна, национална музика може да бъде направена разбираема и близка за хора от различни страни и  култури. Желанието ми на артист е да покажа, че в музиката премахването на границите, всъщност само сближава хората и ги кара да откриват общото в своите култури, да се разбират и приемат по-добре едни с други.\" , споделя изпълнителката. На сцената с Нина Николина ще се качат виртуозните музиканти -  Калин Вельов  барабани и перкусии, Мартин Ташев тромпет и вокал, Ясен Велчев клавишни, Таня Първанова вокал. Концертът е с ефектна мултимедия.Нина Николина  Live , 29 март, 22 часа, Sofia Live ClubБилети в мрежата на www.eventim.bg и на входа на Sofia Live Club в деня на концерта. video: https://youtu.be/ewPGYYdfxhw ", "date": "2019.03.25", "title": "Нина Николина със специален концерт в Sofia Live Club (видео)"}
{"url": "http://www.cross.bg/kyrymbashev-evropa-paketa-1599982.html", "text": "/КРОСС/ \"Видимите резултати на ГЕРБ стигат до това да имат частен асансъор до апартаментите си. Жените се държат като мъже и си подадоха оставките. Сега идва въпросът дали г-н Цветанов изобщо има място в политиката.\" Това каза в сутрешния блок на БТВ евродепутатът от БСП Петър Курумбашев за скандала с апартаментите на властта.По повод новото гласуване на пакета \"Макрон\", евродепутатът заяви: \"За съжаление, председателски съвет миналия четвъртък потвърди пакета за разглеждане. Днес в Страсбург ще се направи опит да се предложи тази точка да отпадне от дневния ред\".  По думите му съществуването на точката в дневен ред не означава, че тя трябва да бъде приета по време на гласуването. Той изразни мнение, че дебатите около пакета обаче са крайно недостатъчни.\"От една страна, нашият транспортен сектор нарасна благодарение на това, че станахме член на Европейския съюз\", коментира Курумбашев. Той изрази мнение, че в момента има едно \"любезно предложение\", тиха отрова, която върви към превозвачите от Централна и Източна Европа - да си пререгистрират фирмите в Западна Европа. \"Какво се случва тогава? Хората спират да плащат данъци в България и ги плащат в Западна Европа - същото важи и за вноските в НЗОК и пенсионната ни ситема. Благодарим за европейската солидарност\", иронично коментира Курумбашев. ", "date": "2019.03.25", "title": "Курумбашев: Видимите резултати на ГЕРБ стигат до това да имат частен асансъор "}
{"url": "http://www.cross.bg/baiikal-samo-zavoda-1599978.html", "text": "/КРОСС/ В десетки градове на Русия природозащитници излязоха на протест срещу строежа на завод за питейна вода в непосредствена близост до езерото Байкал. Те са убедени, че ще бъдат нанесени непоправими щети на уникалната екосистема в района на най-дълбоководното езеро в света.Най-многолюден беше протестът в центъра на град Иркутск. В него се включиха и жители на селището Култук, където се строи заводът. Ето какво сподели един от тях - Станислав Филипов:\"Искаме да обърнат внимание на това, че в момента Байкал се намира в опасност и се унищожава такава уникална природна територия, каквато са Карталовите блата.\"Орнитологът Виталий Рябцев обясни, че проблемът не е само в строителството на завода за питейна вода:\"Проблемът не е само в завода в Култук. Това е само един от примерите за целия комплекс от проблеми. Гигантски територии на Байкал са разпродадени и се застрояват или очакват застрояване. Въпреки закона. Всичко това е в нарушение на съществуващото законодателство.\"Китайски инвеститор започна да строи завода в началото на годината. Планира да го завърши през декември, като вложи в проекта над 20 милиона евро. Възнамерява да продава 20% от питейната вода в Русия и 80% - в Китай, Южна Корея и Монголия. Съдът в Иркутск спря временно строежа, прокуратурата проверява случая. ", "date": "2019.03.25", "title": "Природозащитници протестираха срещу строеж на завод до езерото Байкал "}
