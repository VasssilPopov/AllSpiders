{"url": "http://www.cross.bg/lideri-svetovnite-godina-1592647.html", "text": "/КРОСС/  Шамани в Перу с предсказания за новата година и заклинания към световните лидери.По стара традиция в края на годината шамани от Андите извършиха специални ритуали с цветя, билки и аромати и дори змийска отрова върху портретите на световните лидери - на американския президент Тръмп, руския му колега Путин и севернокорейския лидер Ким Чен Ун.Според предсказанията на потомците на инкитея през 2019 година тримата лидери отново ще определят посоките на световните процеси. ", "date": "2018.12.28", "title": "Шамани направиха заклинания към световни лидери за новата година "}
{"url": "http://www.cross.bg/apolon-krazhbata-medikys-1592659.html", "text": "/КРОСС/ МВР показа бронзовата статуя на Аполон Медикус, която бе открадната от площада пред бившата Централната баня в столицата и намерена в двор в същия район. Статуята бе задигната на 14 декември, а сигналът за кражбата е подаден до органите на реда на следващия ден.Дръзкото посегателство бе заснето от разположени в района видеокамери. Тя бе намерена в изоставено дворно мястоМВР показа бронзовата статуя на Аполон Медикус, която бе открадната от площада пред бившата Централната баня в столицата и намерена в двор в същия район. Статуята бе задигната на 14 декември, а сигналът за кражбата е подаден до органите на реда на следващия ден.Дръзкото посегателство бе заснето от разположени в района видеокамери.„Иззели сме записите, на които се вижда как едно лице, което оприличаваме на мъж, откъртва статуята. Отнася я на около 5 метра, но явно нещо го притеснява и я хвърля. Нашите предположения са, че същият ден се връща, взима я и я поставя в черен найлонов плик. С помощта на бдителни граждани я намерихме на 26 декември в изоставено дворно място, през две пресечки от мястото на кражбата. Снели сме обяснения от човека, който ни подаде сигнала. Уведомили сме и Столичната община\", уточни комисар Николай Василев, началник на Пето районно управление на МВР, съобщава БГНЕС.Все още задържан по случая няма.Разследващите обаче имали предположение за това кой е вероятният извършител на кражбата. По неофициална информация той предлагал статуята на купувачи за 3000 лева. И не се възползва от предложението на бизмесмен да награди човекът, който върне Аполон на мястото му.„Имаме съмнения към едно лице, но след като го задържим и в зависимост от неговото държане и от това, което каже, ще преценяваме нататък с прокуратурата\", обясни ком. Василев.Видимо статуята не е сериозно повредена. От МВР са категорични, че целта е била кражба, а не просто вандалска проява.От общината обещаха да предприемат по-сериозни мерки, за да опазят монумента от бъдещи посегателства.Статуята на Аполон Медикус е дело на скулптора Георги Чапкънов. Тя бе поставена след реконструкцията на площад „Бански\" през 2003 г. Тогава бяха направени още 42 каменни чешми, кръгли пейки от камък, водна площ със скулптура на Аполон Медикус и вградено ефектно осветление. Като част от реконструкцията на триъгълната градинка бяха поставени още рампа за хора с увреждания и зелени площи. ", "date": "2018.12.28", "title": " МВР: Има заподорян за кражбата на статуята на Аполон"}
{"url": "http://www.cross.bg/stroitelstvo-dogovora-dragoman-1592654.html", "text": "/КРОСС/  Председателят на Управителния съвет на Агенция „Пътна инфраструктура\" инж. Светослав Глосов подписа договора за проектиране и строителство на 16,98 км от път I-8 Калотина - Софийски околовръстен път в участъка между Драгоман и Сливница от км 15+500 до км 32+447,20 и етапни връзки. Предвижда се строителството да започне през следващата година и да завърши в края на 2021 г. Изпълнител на отсечката ще е ГБС „Инфраструктурно строителство\" АД. Стойността на договора е 97 800 298,60 лв. без ДДС. Участъкът ще бъде изграден изцяло със средства от републиканския бюджет. Отсечката ще бъде с по две ленти за движение в посока и лента за аварийно спиране. Срокът на договора е 910 календарни дни, от които 180 дни са за изработването на техническия проект, а 730 дни са за строителство. На 15 ноември 2018 г. беше подписан и договорът за проектиране и строителство на 14,5 км от път І-8 в участъка от ГКПП „Калотина\" до пътния възел при Драгоман (от км 1+000 до км 15+500). Тази отсечка ще се изгражда от „СТРАБАГ БПА\" ДЗЗД, с участници: „Щрабаг\" ЕАД, „Страбаг Сп. з.о.о., Полша\" и „Битумина ГмбХ-България\" ЕООД. Стойността на договора е 137 491 883.28 лв. без ДДС. Част от средствата за финансиране са осигурени по Механизма за свързване на Европа на ЕС, а останалите са от републиканския бюджет. Отсечката ще бъде с по две ленти за движение в посока и лента за аварийно спиране. При км 12+520 ще бъде изграден вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли „Калотина\" и „Драгоман\".  Път І-8 е част от основната трансевропейска транспортна мрежа. Трасето е по направлението Лондон - Будапеща - Белград - София - Пловдив - Истанбул - Калкута и е най-краткият път, свързващ Западна Европа с Близкия и Средния Изток. Участъкът ГКПП „Калотина\" - София осигурява връзка към трансевропейски коридор „Ориент/Източно Средиземноморски\".Модернизацията на пътния участък ще подобри трансграничната връзка между България и Сърбия и завършеността на магистралната мрежа по направлението запад-изток на българска територия. С изграждането на отсечката ще се намали времето за пътуване и ще се осигурят удобни и безопасни условия за движение", "date": "2018.12.28", "title": "Подписан е договорът за изграждането на 17 км път  между Драгоман и Сливница"}
{"url": "http://www.cross.bg/lynata-povurhnost-godini-1592633.html", "text": "/КРОСС/  Само 12 мъже са стъпвали на Луната. Това обаче може да се промени през следващото десетилетие, благодарение на редицата проекти за изпращане на сонди, роботи и хора към най-близкия съсед на Земята, предаде ДПА, цитирана от БТА.Преди близо 50 години - на 20 юли 1969 г., астронавтът от САЩ Нийл Армстронг става първият човек, стъпил на Луната. И въпреки че историческото постижение пленява въображението на хората по света, през следващите няколко години интересът към най-близкия ни съсед отслабва. Последната мисия с кацане на Луната е осъществена през 1972 г. Сега, десетилетия след края на космическата надпревара по времето на Студената война, съревнованието за завръщане на Луната отново се нажежава.Ето преглед на някои от космическите програми в тази посока:Въпреки че от години погледът на НАСА е устремен към достигането на Марс, в последно време американското космическо ведомство отново насочи взор към Луната. В началото на следващото десетилетие НАСА предвижда да се завърне в лунна орбита, за да започне изграждането на космическа станция, наречена \"Гейтуей\". В края на десетилетието се очаква хора отново да кацнат на лунната повърхност. Предприемачът Илон Мъск има планове да стигне до Луната първи - през 2023 г. компанията му \"Спейс Екс\" трябва да отведе японския милиардер Юсаку Маедзава на пътешествие около Луната.Първите космонавти трябва да кацнат на естествения спътник на Земята в началото на 30-те години на века. Плановете предвиждат те да останат на Луната 14 дни. Съветският съюз прекъсна своята лунна мисия през 70-те години на миналия век след няколко технологични проблема. Космическата агенция Роскосмос планира и участие в проекта за изграждане на космическата станция под ръководството на САЩ.В една от най-амбициозните си космически мисии, Китай наскоро изстреля апарата \"Чанъе-4\", който ще кацне на слабо познатата обратна страна на Луната. През май китайският спътник \"Цюецяо\" трябва да пристигне на позиция, така че да може да получава сигналите от сондата, която ще кацне в близост до лунния южен полюс. Китай планира и друга мисия до Луната през 2019 г., по време на която се надява да събере скални проби и да ги върне на Земята. Първият китайски астронавт трябва да стъпи на лунната повърхност до 2030 г.Генералният директор на Европейската космическа агенция (ЕКА) Йохан-Дитрих Вьорнер наскоро успя да привлече вниманието, когато представи идеята си за Лунно селище - база на Луната, плод на съвместно сътрудничество, а не на нова космическа надпревара. Европейската космическа агенция обикновено оказва технологична помощ на други космически ведомства. Разработваният от НАСА космически кораб \"Орион\", например, използва сервизен модул на ЕКА, без който не би могъл да лети никъде. Европа е помагала и на Китай за космическата сонда \"Чанъе-5\", и на Русия за сондите \"Луна-25\" и \"Луна-27\". ЕКА се \"стяга\" и за собствена кампания за лунна мисия, която първо ще изпрати на Луната робот с надеждата да се подготви за скорошно изпращане на екипаж. Конкретни планове обаче не се очаква да бъдат обявени до края на 2019 г.Частната израелска компания \"Спейс Ай Ел\" се готви да изпрати сонда на Луната в началото на 2019 г. Сондата - най-малката, кацала някога на лунната повърхност, ще бъде транспортирана с ракета-носител \"Фалкон-9\" на компания \"Спейс Екс\". Ако мисията се увенчае с успех, Израел ще стане едва четвъртата нация, осъществила кацане на Луната.Населението на Индия наброява 1,3 милиарда души, а космическата програма на страната предвижда един от тях да бъде изпратен в космоса. През август, по време на празненствата за Деня на независимостта, министър-председателят Нарендра Моди обяви, че до 2022 г. \"син или дъщеря на Индия ще лети в космоса с нашия трибагреник в ръка\". Това всъщност няма да е първият индийски астронавт в космоса, а първият, изпратен в космически кораб, произведен в Индия. Страната планира също да изстреля втората си лунна сонда \"Чандраян-2\" през 2019 г. Сондата ще достави луноход, който ще изследва скалистата повърхност на естествения спътник на Земята.Република Корея иска да изпрати до края на 2020 г. своя орбитиращ апарат KPLO (Korea Pathfinder Lunar Orbiter), разработен съвместно с НАСА и предназначен да картографира лунната повърхност. Следващата цел на страната е скоро след това да изпрати втора сонда без чужда помощ. ", "date": "2018.12.28", "title": " Роботи, сонди и хора: Започва новата надпревара за Луната "}
{"url": "http://www.cross.bg/bondi-gradysa-blizo-1592644.html", "text": "/КРОСС/  В Австралия преживяват най-горещото лято от близо век насам. Средните температури са с около 14 градуса над нормалното и на места надхвърлят 40 градуса.За четвърти пореден ден температурите в щатите Нов Южен Уелс, Виктория и Южна Австралия, надхвърлят 40 градуса, което е значително над средните месечни показатели. Според статистиката подобно явление се е наблюдавало за последно преди близо век. В редица щати са издадени и предупреждения за опасност от избухване на пожари. По традиция януари е най-горещият месец на континента-държава, но според синоптиците декемврийската гореща вълна вещае природни катаклизми още преди началото на Новата 2019 г.Австралийците и гостите на Зеления континент търсят разхлада на един от знаменитите плажове край Сидни - Бонди.Харун, турист от Англия: Чудесно е да дойдеш тук от студената Англия и да се порадваш на прекрасното слънце! Фантастично е! Страхотен плаж!Анил Пиано, сърфист: О, вижте, тук е прекрасно, защото има лек бриз, а ако отидете малко навътре е много, много горещо! Мисля, си, че разхладата ни води на Бонди.Спасителите на плажа не са подготвени за наплива от хора.Брус Хопкинс, спасител: Горещото време ще доведе много хора, които ще искат да се порадват на слънцето, водата и прекрасното небе, тук на плажа Бонди.Синоптиците не очакват понижаване на температурите в следващите дни. ", "date": "2018.12.28", "title": "Най-горещо лято от близо век насам в Австрали"}
{"url": "http://www.cross.bg/ivan-laskin-kruv-1592660.html", "text": "/КРОСС/ Колеги, състоянието на Иван Ласкин е много тежко, спешно се нуждае от преливане на кръв. Който има възможност и желае - да дари кръв в кръвен център на Военна болница. Това гласи обява, която е закачена на таблото за съобщения в Народния театър, цитирана от Dir.bg. По-рано сайтът съобщи, че 48-годишният Иван Ласкин е постъпил преди дни във ВМА заради влошаване на здравословния проблем, заради който преди време лежа в столичната Втора градска болница.Въпреки тежкото състояние, той е контактен и е запазил присъствие на духа.Иван Ласкин страда от чернодробна недостатъчност. ", "date": "2018.12.28", "title": "Иван Ласкин се нуждае от преливане на кръв"}
{"url": "http://www.cross.bg/ivan-otetz-manolova-1592646.html", "text": "/КРОСС/  Търговски вериги и производители откликнаха на призива за дарения на омбудсмана Мая Манолова в социалните мрежи, предназначени за приюта на отец Иван от Нови хан.До момента са доставени близо 2 тона картофи и цитруси, 500 кг. брашно и 250 кг. варива и млечни продукти. Хранителните помощи ще осигурят прехраната на 150-те деца в най-студените зимни месеци. Мая Манолова ще посети дома на отец Иван и ще дари лакомства за малчуганите.", "date": "2018.12.28", "title": "Десетки откликнаха на призива на омбудсмана за дарения за дома на отец Иван"}
{"url": "http://www.cross.bg/mesta-prevalyavaniya-oblachno-1592650.html", "text": "/КРОСС/  В периода до Нова година дневните температури ще са малко над нулата, в низините на Южна и Северна България до 4-5 градуса, а на Северозапад и по високите полета на Западна България - между 1 и 3 градуса през деня и отрицателни температури през нощта. Това сочат средносрочните синоптични модели, представени в \"Дарик кафе\".Днес и утре ни очаква отчасти - главно на Изток и Североизток, облачно време с превалявания предимно от дъжд, а в по-високите места в Източна и Североизточна България и по Черноморието е възможно да превали и слаб сняг.  В неделя, 30 декември, ще има временно затишие, без валежи като цяло над страната.В неделя срещу понеделник над Гърция ще се формира средиземноморски циклон, който ще окаже влияние над Балканите и над страната, показват средносрочните прогнози.В понеделник над страната ще е облачно и ще има превалявания. Над повечето райони в страната ще бъде облачно и на места ще превалява, над по-високите места сняг, в по-ниските - дъжд. Валежите ще бъдат по-обилни в крайните южни райони, в Родопите най-вероятно ще има повече валежи, но и на други места в страната и през нощта срещу 1 януари, както и отчасти през деня, ще има превалявания главно от сняг, на места и от дъжд. Няма да са много интензивни, ще бъде облачно, ще духа североизточен вятър и ще превалява сняг на места. Новогодишната нощ ще посрещнем с облачно време и не сериозни превалявания. Температурите в новогодишната нощ ще бъдат около нулата, в по-високите западни полета -1, -2 градуса, на Юг-Югоизток - малко над нулата. На 1 януари тези превалявания ще спират бързо, най-късно на Югоизток и на 2 януари не се очаква да има валежи. След 3-4 януари отново на места ще имаме облачно време с превалявания предимно от сняг. От 2-3 януари застудяването ще е по-сериозно, с по-ниски дневни температури, като на Запад-Северозапад ще бъдат отрицателни.", "date": "2018.12.28", "title": "Новогодишната нощ ще посрещнем с облачно време и превалявания "}
{"url": "http://www.cross.bg/sssr-otbor-rysiya-1592649.html", "text": "/КРОСС/  Русия скърби за 71-годишния Евгений Зимин, който почина рано тази сутрин.Хокейната легенда е един от първите, приет в Залата на славата на този спорт в бившия СССР, а днес - скаут за Русия на Филаделфия Флайърс от Националната хокейна лига.Зимин бе част от великия отбор на СССР в хокея от 60-те и 70-те години, като има във визитката си две Олимпийски и две Световни титли.Автор е на историческият първи гол за \"Сборная\" срещу Канада в прословутите \"Серии 1972\", в които осем мача между двете страни определят кой е най-добрият отбор в света в този момент. Канадците отиват на тези двубои с професионалистите от НХЛ, които не играят на Олимийските турнири.  ", "date": "2018.12.28", "title": " Русия скърби за легенда от непобедимия хокеен отбор на СССР"}
{"url": "http://www.cross.bg/podgotovka-atentati-letishte-1592652.html", "text": "/КРОСС/  Британската полиция задържа на лондонското летище Лутън 32-годишен мъж, заподозрян в подготовка на атентати, предаде БТА.\"В четвъртък, 27 декември, около 20:30 ч. местно време сътрудници на антитерористичния отдел на лондонската полиция задържаха 32-годишен мъж, пристигнал с полет на летище Лутън. Той е задържан по подозрение за подготовка на атентати \", се казва в изявлението.Арестуваният в отведен в полицейски участък и се намира под стража. Разследването продължава. \"Задържането е свързано със Сирия, а не с нарушения, извършени на летището\", се уточнява в изявлението на Скотланд ярд. ", "date": "2018.12.28", "title": " На летище в Лондон задържаха мъж по подозрение в подготовка на атентати"}
{"url": "http://www.cross.bg/stolichna-obshtina-zaplashtat-1592653.html", "text": "/КРОСС/  С решението си да включи Северната скоростна тангента към републиканската пътна мрежа правителството поставя жителите на столицата в ситуация да заплащат винетки, за да отидат на работа. Сега вариантите да се реши този проблем са или да се разширят границите на Столична община, или да се постигне споразумение между местната власт и държавата, в което хората да бъдат освободени от такси. Това каза в предаването „Плюс Минус\" общинският съветник от „политическа група 5\" Симеон Славчев.„Преди да бъде взето това решение на министерския съвет трябваше всички тези страни - Столична община, Агенция „Пътна инфраструктура\" и представители на правителството да седнат на една маса и да се види какви проблеми могат да възникнат от присъединяването на Северната скоростна тангента към магистралата от София до Калотина\", каза Славчев.Днес стана ясно, че преговорите между АПИ и Столична община ще продължат през първия работен ден от новата година, а за януари се обсъжда леките автомобили, преминаващи през тангентата да не бъдат проверявани за винетки. Тепърва ще се търси решение обаче.„Тежкотоварните автомобили така или иначе заплащат винетка, тъй като те не се спускат с парашут на тангентата. Но се получава така, че натоварваме столичани. Според закона жителите на всички населени места, които са част от територията на Столична община - Кремиковци, Нови Искър и селата около него, Банкя, не трябва да заплащат винетки в границата на общината\", каза още общинският съветник. ", "date": "2018.12.28", "title": "Симеон Славчев: ТИР-овете не кацат на Северната тангента с парашут"}
{"url": "http://www.cross.bg/rysiya-sport-agentziya-1592630.html", "text": "/КРОСС/ Водеща фигура в руския спорт призова за неговото спасяване президента Владимир Путин. Трогателното обръщение бе публикувано и на сайта на Руската антидопингова агенция (RUSADA) три дни преди края на календарната година и на срока, който световният спорт даде на Москва.До 31 декември Русия трябва да предаде цялата информация от RUSADA за това как е било организирано системното допингиране на спортисти, което наложи наказанията от МОК и Световната антидопингова агенция (WADA) за атлетите от страната в последните 3 години.Ако бъде изпълнено това условие, функциите на RUSADA ще бъдат възстановени, а Олимпийското наказание на Русия ще падне. Засега обаче WADA не е получила нищо от исканите документи.\"Като директор на антидопинговата агенция и гражданин на Русия, аз изразявам своето притеснение от последствията, ако не успеем да отговорим на условията - пише в обръщението си до президента Путин Юри Ганус, шефът на RUSADA. - Не искам нашите спортисти отново да бъдат отстранени от международни състезания, да загубим правото да организираме такива, както и да сме изолирани от спортния живот. На ръба на пропастта сме.Обръщам се към вас с молба да защитите настоящето и бъдещето на руския спорт, на чистия спорт, както и цели поколения спортисти. Ситуацията не търпи отлагане, има нужда от спешни мерки. Русия заслужава да е представена на международната спортна сцена, имаме нужда от победи, които никой да не ни отнема.\"  ", "date": "2018.12.28", "title": " Призоваха Путин да спаси спорта в Русия "}
{"url": "http://www.cross.bg/kompaniya-metra-kyla-1592655.html", "text": "/КРОСС/  Започва строежът на 30-метровата сцена, която ще бъде издигната на бул. „Цар Борис III Обединител\". Тази сутрин в Пловдив пристигнаха първите 6 от 30 тира с частите за кулата, на която на 12 януари ще се състои спектакълът „Ние сме всички цветове\". На пътното платно вече са разтоварени материалите, с които тя ще бъде построена. Днес и утре ще бъдат положени основите, които разпределят тежестта, така че да не навреди на пътната настилка. След това ще бъдат издигнати поетапно шестте нива на сцената.На място минават почистващи машини, а работата се координира между немската компания организатор \"Phase7\" и представители на местните институции. Лично артистичният директор на германската компания Свен Сьорен Байер наблюдава работата на екипите, заедно с техническия ръководител Щефън Фукс. В началото на януари ще пристигнат останалите части и съоръжения, от които ще бъдат изградени два подиума с дължина 100 метра, височина 3 метра и широчина 4 метра. Материалите са на швейцарска компания, но пристигат от Германия.Зашеметяващата 30-метрова кула, осигуряваща видимост от 360 градуса, тежи 200 тона заедно с участниците. Параметрите й са съобразени с всички изисквания за безопасност и съгласувани със съответните органи. 360 градусови екрани ще бъдат разположени на сцената и допълнени от мултимедийни елементи по подиумите. Кулата има капацитет да побере едновременно 1500 участника и да предостави на зрителите добра видимост към зрелищния спектакъл.Тази сложна конструкция е единствена по рода си и е подготвена специално за откриването на Пловдив - Европейска столица на културата 2019. Техническото обезпечаване е поверено на българската компания Joker Media Rental. С помощта на 350 осветителни тела, кулата ще бъде превърната в своеобразен светлинен символ. За строежа й са ангажирани 200 човека.", "date": "2018.12.28", "title": "Започва изграждането на 30-метровата кула за откриването на Пловдив- Европейска столица на културата 2019"}
{"url": "http://www.cross.bg/srok-yvrezhdaniya-elektronna-1592631.html", "text": "/КРОСС/  Приемът на заявления за безплатни електронни винетки за хората с трайни увреждания започва от януари 2019 г. съобщиха от Агенцията за социално подпомаганелТова предвижда Наредбата за изменение и допълнение на Наредба №Н-19 от 2.12.2008 г., издадена от министъра на транспорта и министъра на труда и социалната политика, която предстои да бъде обнародвана в Държавен вестник. Наредбата не предвижда промяна в условията за освобождаване от заплащане на винетна такса. Правоимащи са хората с 50 и над 50 на сто намалена работоспособност или вид и степен на увреждане и лица или семейства, отглеждащи деца с трайни увреждания до 18-годишна възраст и до завършване на средно образование, но не по-късно от 20-годишна възраст. Тези групи хора имат право да получат безплатно една годишна винетна такса за един собствен или съпружеска имуществена общност лек автомобил с обем на двигателя до 2000 куб. см и мощност до 117,64 kW (160 к.с.).  Дирекциите „Социално подпомагане\" (ДСП) в цялата страна имат готовност да приемат заявления за получаване на безплатна електронна винетка от 2 януари 2019 г. До отпечатването на новия формуляр ще се ползва действащият образец на заявление-декларация. Документите може да се подават лично в ДСП по настоящ адрес, по електронен път или с универсална пощенска услуга с известие за доставяне - обратна разписка.   До 1 април 2019 г. към заявленията лицата прилагат: 1. Копие на ЕР на ТЕЛК/НЕЛК в случаите, в които същото не е налично в ДСП и оригинал за справка; 2. Копие на пълномощно (когато заявлението се подава чрез пълномощник); 3. Копие от свидетелството за регистрация на лекия автомобил част I - лице и гръб и оригинал за справка;\t До 1 април 2019 г., при постъпване на заявление-декларация с приложени копия от посочените документи чрез лицензиран пощенски оператор или по електронен път, справка за достоверност на документите ще се извършва отново по служебен път.От 1 април 2019 г. няма да се изискват копия от ЕР на ТЕЛК/НЕЛК  и от свидетелството за регистрация на лекия автомобил, като проверката на тези документи ще се извършва по служебен път. Предоставените винетни стикери на лица с увреждания чрез ДСП през 2018 г. са валидни за срок от една година, считано от датата на валидизирането им. Препоръчително е лицата с увреждания да проверят срока на валидност на предоставения им винетен стикер и да подадат заявление-декларация в ДСП по настоящия си адрес около 10 дни преди изтичането му. В случай, че винетният стикер е със срок на валидност до месец февруари, март и т. н., не е необходимо да се подава заявление през месец януари 2019 г. В Наредбата е предвиден 7-дневен срок за обработване и одобрение на документите, считано от датата на подаването им. Когато са констатирани пропуски в изискуемите документи, срокът, който се дава на заявителя за отстраняването им, е 3-дневен. Агенцията за социално подпомагане (АСП) ще изготвя и изпраща в Агенция „Пътна инфраструктура\" дневна заявка с всички одобрени лица за съответния ден. В срок до края на работния ден, следващ този на изпращане на заявката, Агенция „Пътна инфраструктура\" издава безплатна годишна електронна винетка със срок на валидност 1 (една) година и до края на работния ден, следващ издаването на винетките, връща в АСП информация по електронен път.Лицата могат да извършват проверка за издадената електронна винетка на място в ДСП, в Областните пътни управления, в пунктовете за продажба, по електронен път - чрез електронната страница на „Национално тол управление\" и мобилно приложение, както и по телефон на Центъра за обслужване на клиенти на „Национално тол управление\".В случаите на подадени заявления-декларации, в които се установи, че едно лице има предоставен винетен стикер с неизтекъл срок на валидност за същия автомобил, на лицето няма да се отказва издаването на електронна винетка.  В деня на одобряване на документите, лицето ще бъде включвано в заявка до Агенция „Пътна инфраструктура\", която ще издава електронна винетка с валидност една година, до края на следващия ден.До влизане сила на Наредбата от 1 януари 2019 г. заявленията-декларации се обработват по стария ред и на всички правоимащи лица се издават винетки със срок до 31 декември 2019 г. През 2018 г. АСП е предоставила над 228 хиляди безплатни винетки на хора с трайни увреждания. ", "date": "2018.12.28", "title": "От 1 януари започва приемът на заявления за безплатни винетки за хора с увреждания"}
{"url": "http://www.cross.bg/chyma-afrikanska-silistra-1592656.html", "text": "/КРОСС/  Българската агенция по безопасност на храните (БАБХ) констатира нов случай на Африканска чума при дива свиня в община Алфатар, област Силистра. Животното е отстреляно в ловно поле, част от Държавно горско стопанство - Силистра, дивечовъден участък - Алеково, отдаден на концесия. Изпитването на взетите проби потвърди наличие на вируса на Африканска чума по свинете (АЧС).Поредният случай на Африканска чума при дива свиня е установен в инфектираната зона, обявена през месец октомври тази година на територията на област Силистра.БАБХ ще извършва постоянни клинични прегледи за Африканска чума при домашни свине и ще се вземат проби от всички умрели или показващи клинични признаци диви и домашни свине", "date": "2018.12.28", "title": "Нов случай на Африканска чума в област Силистра"}
{"url": "http://www.cross.bg/avtomobili-taksa-polzvane-1592636.html", "text": "/КРОСС/  Електронната уикенд винетка ще е 10 лева, а заради въвеждането от 16 август 2019 г. на тол системата, за тежкотоварните автомобили не се продават годишни и тримесечни е-винетки. Това предвиждат промени в Тарифата за пътните такси, събирани от Агенция \"Пътна инфраструктура\". Те са обнародвани в днешния брой на „Държавен вестник\" заедно с Наредбата за условията и реда за събиране на таксите за специално ползване на републиканските пътища или на части от тях и за ползване на отделни съоръжения по републиканските пътища, както и с измененията в Правилника за прилагане на Закона за пътищата.С трите нормативни акта окончателно е готова законодателната база за въвеждане от 1 януари 2019 г. на смесената система за таксуване при ползване на платената републиканска пътна мрежа - чрез електронни винетки и чрез тол такси за тежкотоварни автомобили от 16 август 2019 г. Уикенд винетката ще важи от 12 часа в петък до 23:59 часа в неделя. Така за леките автомобили ще може да се купуват уикенд, седмична, месечна, тримесечна и годишна, а за тежкотоварните - дневна, седмична и месечна. Цените на всички видове винетки остават същите.От 1 януари 2019 г. се въвежда и компенсаторна такса за шофьорите, които не са платили за придвижване по платената пътна мрежа. За водачите на леки автомобили тя ще е 70 лв. За шофьорите на тежкотоварни автомобили с обща технически допустима максимална маса от 3,5 до 12 тона - 125 лева, а за тировете с тегло над 12 тона - 175 лева.Компесаторната такса ще може да се плаща или на място при тол контрола с карта, или до 14 дни от установяване на нарушението по банков път.  С таксата се дава възможност на нарушителите да си спестят издаване на акт за установяване на административно нарушение. Водачите, които напускат страната, трябва първо да платят компенсаторната такса на граничния контролно-пропускателен пункт.", "date": "2018.12.28", "title": "Електронната уикенд винетка за леки коли ще струва 10 лв."}
{"url": "http://www.cross.bg/mikrobysa-nelegalni-gorivo-1592627.html", "text": "/КРОСС/  Служители от отдел „Митническо разузнаване и разследване\" към митница Столична разкриха две нелегални мобилни станции за зареждане с гориво без документи. Съоръженията са били в два микробуса, паркирани в кв. „Младост\". Разкрити са и два гаража, превърнати в складове за нелегални горива. Иззети са общо 9500 литра петролни продукти с мирис на дизелово гориво.На 27.12.2018 г. митническите инспектори извършват проверка на двата микробуса, паркирани в близост един до друг. В товарния отсек на единия микробус са установени 2 PVC куба, всеки с вместимост по 1000 литра, съдържащи петролен продукт.В товарното помещение на втория е установен идентичен PVC куб, съдържащ също течност с мирис на петролен продукт. Към съдовете за съхранение са монтирани и пистолети с брояч, позволяващи зареждането на автомобилни резервоари.В хода на проверката са установени следи от автомобилни гуми, по които е имало разлято гориво. Същите водели към 2 гаражни клетки. В шофьора на микробуса са открити ключове, чрез които са отворени вратите към гаражните клетки. В едната клетка митническите инспектори установяват 6 броя 1000-литрови PVC куба, пълни с нефтопродукти.  Във втората клетка е установен само един PVC куб, съдържащ около 500л от същата течност.От задържаните  горива са взети проби за лабораторен анализ. До приключване на  проверката не са представени документи, които удостоверяват заплащането,  начисляването или обезпечаването на акциза.", "date": "2018.12.28", "title": " Разкриха две нелегални мобилни станции за зареждане с гориво"}
{"url": "http://www.cross.bg/petrova-stadoto-bolyarovo-1592637.html", "text": "/КРОСС/  ПГ на \"БСП за България\" дари средства на Ана Петрова от Болярово, с които да финансира вземането на кръвни проби от своето стадо за изследване от независима лаборатория, тъй като заповедта за унищожаване на животните в стопанството й още не е отменена. В писмо до депутатите социалисти, Ана Петрова припомня, че заповедта на директора на БАБХ е от 18.07.2018г. Тя добавя, че с нова заповед, този път на директора на ОДБХ-Ямбол, от 10.10.2018г., се иска заличаване на обекта, с мотив - „груби нарушения\", както и умъртвяване на животните, заради болест, без обезщетяване на загубите. И в двете заповеди се твърди, че на основание протокол от 18.07. 2018г. в стадото има чума по дребните преживни животни. Въпреки резултатите от пробите, в стадото на Ана Петрова в Болярово няма нито едно почитало от чума  животно, а отскоро то се е увеличило с шест нови агънца. В писмото си тя добавя, че към момента има  заведени две дела - към БАБХ и ОДБХ-Ямбол, оспорвайки въпросните заповеди.", "date": "2018.12.28", "title": "ПГ на \"БСП за България\" дари средства на Ана Петрова от Болярово, за да изследва проби от стадото си в независима лаборатория"}
{"url": "http://www.cross.bg/bstv-televiziyata-signal-1592638.html", "text": "/КРОСС/  Тестовият сигнал на Българска свободна телевизия (БСТВ) вече се разпространява на четири големи платформи NetIX, BIXBG, NETERRA и CORES. От тези платформи сигнал вземат над 200 кабелни телевизии, които осигуряват почти 100 % покритие на страната. Телевизията ще може да се гледа от българите в чужбина, живеещи в Европа и Америка. БСТВ е качена и на сателита на Виваком, откъдето разпространителите също могат да вземат сигнал, който не е кодиран. Разпространението на БСТВ е безплатно за всички. Клиентите на Виваком ще могат да гледат телевизията във всички пакети.Към този момент БСТВ има сключени договори за разпространение с 246 кабелни оператори. Преговорите за разпространение продължават с още над 120. Преди старта на телевизията ще информираме зрителите-  къде могат да открият БСТВ.Предвижда се телевизията да стартира през януари 2019 година. Изграден е нюзрум, в момента се оборудват телевизионните студиа, монтажните и ефирни помещения. Днес ръководството на телевизията и председателят на БСП Корнелия Нинова обсъдиха техническата готовност и програмната схема за стартирането на медията през януари. ", "date": "2018.12.28", "title": "Телевизията на БСП вече е качена на сателит и има покритие в цялата страна"}
{"url": "http://www.cross.bg/blizo-putyvaniyata-noemvri-1592639.html", "text": "/КРОСС/  Повече от 8,834 млн. са посещенията на чуждестранни туристи в България в периода януари- ноември тази година. Ръстът, който се отчита е 4,9 на сто в сравнение със същия период на 2017 г. Това показват данните на Националния статистически институт, публикувани днес.  За 11-е месеца на 2018 г. пазар Румъния е водещ за входящ туризъм, като пътуванията от съседната страна надвишават 1,3 млн., достигайки ръст от 23,3 на сто. Визитите от Гърция са над 1,020 млн., от Германия близо 833 хил., а от Турция - 580 хил. Македония заема 5-то място в класацията на топ пазарите с близо 520 хил. туристически посещения и 3,2% нарастване. Чуждестранните туристически посещения от Полша са близо 418 хил., нарастването е със 7,5%.  Повече от 390 хил. са пътуванията от Сърбия, отчитайки ръст от 8,3 на сто спрямо януари - ноември 2017 г. Пътуванията от Великобритания са 375,6 хил., ръстът е 14,6%, а визитите от Украйна са близо 369 хил., с увеличение от 25,1 на сто. С 18,8 на сто повече са пътуванията от Израел в периода януари- ноември 2018 г. спрямо същите месеци на предходната година.", "date": "2018.12.28", "title": "НСИ: Над 8,834 млн. са визитите на чуждестранни туристи в България "}
{"url": "http://www.cross.bg/sistema-shengenskata-sistemata-1592640.html", "text": "/КРОСС/  От днес в ЕС влизат в сила нови правила за работата на Шенгенската информационна система, съобщи Европейската комисия.Промените предвиждат държавите от ЕС да въвеждат задължително в системата данни за извършителите на престъпления, свързани с тероризъм. До края на 2019 г. ще бъде въведено задължението държавите да съобщават на Европол, когато системата е засякла терористи.В следващите три години в Шенгенската система постепенно ще започне подаването на данни за престъпления, чиито извършители са неизвестни. Ще бъдат въвеждани решенията на държавите от ЕС за прогонването на чужденци без право на законен престой. Държавите ще бъдат задължени да подават към системата данни за граждани на държави извън ЕС, на които е било забранено да влизат в Шенгенското пространство.ЕК отбелязва, че с промените ще бъдат запълнени празнотите при проследяването и предотвратяването на дейността на престъпниците. Уточнява се, че миналата година в Шенгенската система европейските служби за сигурност са извършили над пет милиарда проверки. ", "date": "2018.12.28", "title": "ЕС въвежда нови правила за работа на Шенгенската информационна система"}
{"url": "http://www.cross.bg/vodata-stotinki-poskupva-1592641.html", "text": "/КРОСС/ Комисията на енергийно и водно регулиране (КЕВР) прие новите цени на ВиК услугите за 2019 г. С решението актуализираните цени влизат в сила от 1 януари.С 12 стотинки се повишава цената на водата във Варна, в Пловдив услугата поскъпва минимално със стотинка и половина на кубик. В столицата водата ще поскъпне с 13 стотинки от 2,35 стотинки на 2,58 стотинки на кубик. В Кърджали ще има поевтиняване на водата, защото водното дружество там не е изпълнило изискванията за инвестиции в района. В Бургас от 2,72 стотинки водата скача до 3 лева.Общо 27 ВиК дружества ще актуализират цените си. Природният газ също поскъпва с 3,51%.По-рано днес около 20 души се опитаха да осуетят заседанието на комисията, като безуспешно протестираха срещу повишаването на цените и настояваха членовете на КЕВР да дадат обяснение пред тях. ", "date": "2018.12.28", "title": "КЕВР прие и поскъпването на водата "}
{"url": "http://www.cross.bg/momcheta-zavet-vuzpitatelnoto-1592645.html", "text": "/КРОСС/  В навечерието на Коледа 4 момчета от Възпитателното училище в град Завет са избягали и извършили серия от кражби. Откраднали автомобил, обрали два магазина и заплашили продавачка. Едно от момчетата вече е върнато в интерната, друго е в ареста, а останалите две все още се издирват.Във Възпитателното училище в град Завет има близо 20 момчета с противообществени прояви на възраст между 14 и 18 години. Младежите са на свободен режим и с тях работят специалисти.В момента в интерната са останали само 4 момчета. Останалите за празниците са пуснати да се приберат по домовете си.Четирите момчета избягали още на 23 декември, откраднали кола, но я зарязали в покрайнините на Завет, разбили магазин и взели 90 лева, а по-късно в Разград обрали друг магазин и прибрали телефона на продавачката. Хората в Завет казват, че момчетата често нарушават правилата. Според тях трябва да има по-строг контрол, а може би и различен подход, за да има наистина промяна в поведението им.От полицията в Разград казаха, че няколко дни по-рано тези младежи са откраднали друг автомобил, който е обявен за национално издирване. А в основата на тези противообществени прояви са три от тях, които увличат и други. От училището отказаха коментар, защото по случая се води следствие, но обясниха, че с момчето, което вече е върнато в интерната, работи психолог. ", "date": "2018.12.28", "title": "Издирват две момчета, избягали от Възпитателното училище в Завет "}
{"url": "http://www.cross.bg/detzata-praznitzite-ychilishte-1592643.html", "text": "/КРОСС/  3500 лв. дариха на детската онкохематология в ИСУЛ децата от основното училище „Максим Горки\" в град Левски. Преди празниците малчуганите в града организираха благотворителен базар и коледно фото студио в града. Освен това децата от основното училище са записали и видео обръщение към връстниците си, които ще прекарат празниците в болницата.С изработване на коледни играчки, сувенири и лакомства учениците от основно училище „Максим Горки\" в града успяват да съберат сумата от 3500 лв., разказа директорката на школото Даниела Георгиева: \"Те бяха главните действащи лица. Ние учителите просто не бяхме в центъра на вниманието. Аз съм възхитена като човек от отношението на децата\".Парите, събрани от благотворителния търг, вече са преведени по сметката на клиниката по детска онкохематология в ИСУЛ. Освен дарението малчуганите записват и изпращат коледно обръщение към техните връстници, които се налага да изкарат празниците в болницата.\"Коледа е вълшебно време, затова не спирайте да мечтаете и чудото ще се случи. Бъдете силни, бъдете смели. Нека надеждата никога да не ви напуска, а любовта да е във вашите сърца. Весела Коледа и щастлива Нова година\", пожелаха учениците на децата в лечебното заведение.", "date": "2018.12.28", "title": "Ученици дариха 3500 лв. на детската онкохематология в ИСУЛ"}
{"url": "http://www.cross.bg/chobanov-praseta-godina-1592618.html", "text": "/КРОСС/  Днес изтичат европейските ограничения, наложени на България заради чумата по дребните преживни животни. Д-р Георги Чобанов от Българската агенция по безопасност на храните (БАБХ) отчете пред БНР, че са унищожени 2800 животни в стадата, в които е доказано заболяването.„Това са стадата, в които е доказано заболяването. Там са унищожени животните, които са били положителни за заболяването, и контактни с тях - всички животни, които са отглеждани в тези ферми. Нямаме нови огнища след това време, освен тези, които са доказани. Надзорът който проведохме в тези три области, показва, че има наличие на животни, които имат антителата. Това е на практика ситуацията\".Заради отказа на собствениците на ферма в Болярово да допуснат ветеринарните власти да ликвидират огнището, се отлага процедурата по възстановяване на статута ни на страна свободна от чума, допълни Чобанов в предаването \"Преди всички\" по \"Хоризонт\".„Възстановяването на статуса на държавата става шест месеца след унищожаването на последното болно или контактно животно. Тоест, шест месеца изтекоха, но не сме още в ситуацията да имаме претенции да се възстанови статутът. Надяваме се на една по-благоприятна ситуация, за което сме в постоянна комуникация с Европейската комисия. Разговорите с ЕК и обсъждането на мерките, които са необходими в тази територия, вече вървят, така че се надявам следващия месец да стане ясно\".В момента текат „интензивни преговори за износ в трета държава\", но изискването ѝ е да се докаже липсата на заболяване. Това налага допълнително изследване на животните за износ, допълни той Чобанов.Според д-р Георги Чобанов следващата година ще е по-тежка по отношение на африканската чума по свинете.„Хубаво е, че я позабравихме малко, защото все пак са дни за празници, но те ще свършат и през януари месец ще си спомням за тази чума. Появиха се няколко огнища миналата година и при домашни, и при диви свине. Надяваме се хората вече да са запознати. Следващата година очакваме доста по-тежка ситуация, особено по отношение на дивите свине. Надяваме се хората да възпрепятстват разпространението, особено „прескачането\" на заболяването между дивата и домашната популация.Тежката ситуация тепърва започва. Лятото приканвахме хората, които отглеждат прасета в задните дворове, да ги изколят по-навреме. Тогава те протестираха, че е топло времето. Сега е точно времето за клане на прасетата. Имам още един призив към тях - ако може следващата година да пропуснат отглеждане на прасета в задните дворове, защото ситуацията ще е доста напрегната. Не можем да кажем къде ще бъде следващото огнище при домашните прасета.Има достатъчно свинско месо в магазинната мрежа, а и цената му, на този етап, е доста добра, така че, по възможност, да не гледат прасета следващата година, за да не създават и на себе си неприятни емоции\", допълни Георги Чобанов. ", "date": "2018.12.28", "title": "Агенцията по храните призовава да не се гледат прасета в задните дворове "}
{"url": "http://www.cross.bg/domakinstvata-restorant-protzenta-1592648.html", "text": "/КРОСС/  Разходите на българските домакинства за посещение в ресторант и отсядане в хотел са средно под 7 процента от общия доход, показват данни на Евростат. Средното ниво за ЕС по този показател е близо 9 на сто.В Малта е най-големият дял от разходите на домакинствата за ресторанти и хотели - близо 20 на сто, следван от Кипър и Испания. На другия полюс са Румъния и Полша съответно с 3 и 3,6 на сто. Според данните на Евростат България е страната в Европейския съюз с най-висок разход на домакинствата за комуникационни услуги - 4,8 на сто от всички разходи, а за това перо са най-малки харчовете на домакинствата в Люксембург - 1,4 процента. ", "date": "2018.12.28", "title": "Българските домакинства харчат за ресторант и хотел под 7 % от общия си доход "}
{"url": "http://www.cross.bg/lada-granta-chast-1592620.html", "text": "/КРОСС/  Търговските версии на Lada Granta стават вече неотделима част от фамилията с това име. За нуждите на дребни и среден бизнес АВТОВАЗ е подготвил няколко модификации на модела Lada Granta - бордова платформа, изотермичен и фургон варианти с товарен обем до 4000 л, фургони с хладилна и хладилно-загряваща система, както и няколко типа фургони с възможност за допълнително монтиране на хладилно оборудване.При тези търговски варианти е променена предната част на купето и сега се вижда по-добре принадлежноста им към моделната гама на новото поколение на гамата на Lada. Предните фарове са вписани органично в горната част на радиаторната решетка, а типичната нова \"Х-графика\" на марката е подчертана визуално с хромирани елементи във формата на бумеранг.В новите търговски изпълнения седалките имат по-силно изазена странична подръжка на тялото, а автомобилите с 8-клапанови мотори имат вече предавателна кутия с ново главно предаване 3,9 вместо старото 3,7. Това подобрява динамиката на машините и осигурява по-уверено ускоряване дори с пълно натоварване.Търговските модели на фамилията Lada Granta се различават от стандартните с полурамнаконструкция на купето и ресорно окачване отзад. Това повишава надеждността и товароподемността, която е нараснала в сравнение с пътническия вариант с 50% до 850 кг. В списъка на оборудването влиза предпазна въздушна възглавница за водача, електропакет на стъклата, въздушен филтър на салона, аудиоподготовка, лека атермична тонировка на стъклата и централно заключване.Цената в Русия тръгва от 648 000 рубли /16 170 лева/за бордовата платформа. Габаритите на автомобила са - (дължина/ширина/височина, мм): 4450/1710/1500, размерът на товарния отсек са 1860/1620/330, товарният обем 1000 л, товароподемността е 850 кг, разходът на гориво на 100 км е 9 литра. ", "date": "2018.12.28", "title": "Нови версии на Lada Granta"}
{"url": "http://www.cross.bg/sofiya-vinetki-reshenie-1592626.html", "text": "/КРОСС/ Разбрахме се за северната част на Околовръстния път на София да не се изискват винетки, за южната и до сега не се изискват. Търсим начин до всяко населено място на територията на Столична община да има път, по който хората на пътуват без да е необходимо да се закупуват винетки. Това обяви зам.-кметът на София Дончо Барбалов, съобщава БГНЕС.Относно плащането на пътни такси за ползването на Северната скоростна тангента, която е свързваща пътна артерия за транзитния трафик от автомагистралите „Хемус\", „Тракия\", „Струма\" и Калотина, Агенция „Пътна инфраструктура\"ще продължи да води разговори със Столична община.„Имаме много добра комуникация, търсим приемливо за всички и в рамките на закона решение\", увери Барбалов. Целта е да се намери работещо и ефективно решение, което не ощетява шофьорите на леки автомобили, ползващи тангентата за бърза връзка между северозападните и югоизточните квартали на София.За момента, ако водач шофира автомобила си по Сверената скоростно тангента и няма винетка, той подлежи на санкция. На 2 януари догодина между общината и АПИ ще се проведе още една среща, на която въпросът отново ще бъде повдигнат. ", "date": "2018.12.28", "title": "Решено: Без винетка по Околовръстното на София"}
{"url": "http://www.cross.bg/plovdiv-ychenitzite-yanyari-1592624.html", "text": "/КРОСС/ Зимната ваканция на учениците в Пловдив се удължава с 2 дни заради транспортния ад, който блокира града от вчера заради откриването на Европейската столица на културата. Така вместо на 3 януари, учениците ще влязат в класните стаи на 7 януари 2019 г., понеделник.Причината е подготовката за откриващото събитие на домакинството на Пловдив като Европейска столица на културата, което ще се проведе на 12.01.2019 г., уточняват от общината.В момента на булевард „Цар Борис III Обединител\" са в ход строително-монтажните дейности по изграждане на сцената. Очакват се над 30 тира, които да доставят елементите на сцената и цялата техника, необходима за обезпечаване на мероприятието.В тази връзка е създадена и временна организация на движението в Пловдив.Снимка  ФейсбукТака изглеждаше Пловдив в първия ден на въвеждането на ограниченията", "date": "2018.12.28", "title": "Транспортната блокада на Пловдив удължи ваканцията на учениците"}
{"url": "http://www.cross.bg/priroden-prirodniya-lvmwh-1592623.html", "text": "/КРОСС/ Комисията за енергийно и водно регулиране (КЕВР) прие решение във връзка с подаденото от „Булгаргаз\" ЕАД заявление за утвърждаване на цена за I-то тримесечие на 2019 г., по която общественият доставчик продава природен газ на крайните снабдители на природен газ и на клиенти, присъединени към газопреносната мрежа. Това съобщиха от пресцентъра на КЕВР.В утвърдената цена на природния газ от 44,80 лв./MWh лв. (без акциз и ДДС) са включени компонента „цена на природния газ на входа на газопреносните мрежи\" в размер на 44,08 лв./MWh, компонента за дейността „обществена доставка\" по чл. 17, ал. 6 от НРЦПГ в размер на 0,59 лв./MWh и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ от 0,13 лв./MWh, покриваща разходите на \"Булгаргаз\" ЕАД за съхранение на количества в газохранилището Чирен в изпълнение на задължения по Плана за действие при извънредни ситуации, съгласно Регламент на ЕС № 994/2010. В цената на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД. Компонентата „цена на природния газ на входа на газопреносните мрежи\" се образува от обществения доставчик като среднопретеглена стойност при отчитане на последно заявените прогнозни количества природен газ от внос за вътрешния пазар, от местни добивни предприятия и от запаси природен газ с цел продажба през следващия период, условията по договорите за доставка и за достъп и пренос на природен газ до българската граница и осреднен валутен курс на Българската народна банка на лева спрямо чуждестранната валута, в която се заплаща внасяният в страната природен газ за период от четиридесет и пет дни, предхождащи месеца на внасяне на предложението за утвърждаване на цени и при отчитане движението на цената на петрола и на алтернативните на природния газ горива на световните пазари за последните 9 месеца. В правомощията на КЕВР е да установи единствено дали заявлението на обществения доставчик \"Булгаргаз\" ЕАД отговаря на изискванията на Наредба № 2 за определяне цените на природния газ и на договора за доставка между \"Булгаргаз\" ЕАД и ООО \"Газпром Експорт\". Независимо от повишението с 3,51%, реалното увеличение за битовите и за стопанските клиенти, ползващи природен газ, ще бъде под 2%, тъй като цените за достъп, пренос, разпределение и снабдяване, не се променят. Промяната на цената на природния газ няма да се отрази на цените на топлинната енергия.  ", "date": "2018.12.28", "title": "Цената на природния газ поскъпва с 3,5% от 1 януари 2019 г.  "}
{"url": "http://www.cross.bg/subranie-narodnoto-resheniya-1592622.html", "text": "/КРОСС/ През 2018 г. Народното събрание е приело 146 закона и 138 решения. Това сочи справка, подготвена от парламентарния пресцентър и дирекция „Пленарни заседания, парламентарен контрол и финални текстове\" на Народното събрание.От 1 януари до 21 декември 2018 г. в Народното събрание са постъпили 177 законопроекта, като 91 от тях са внесени от народни представители. Предложените проекти за решения са 161, от които 134 са на депутати.През годината 44-ото Народно събрание е провело 131 пленарни заседания, седем от които извънредни. ", "date": "2018.12.28", "title": "През 2018 г. Народното събрание е приело 146 закона и 138 решения"}
{"url": "http://www.cross.bg/putya-intzidenta-boltove-1592651.html", "text": "/КРОСС/  От мантинела, прикрепяна със свински опашки, до подновено съоръжение, закрепено с развиващи се лесно с ръка болтове - това е промяната в района на тежката катастрофа в Своге четири месеца след инцидента. Със снимков материал Институтът за пътна безопасност демонстрира как всеки минаващ през участъка от пътя човек може отвие и вземе няколко от прикрепящите мантинелата болтове със себе си. Това би могло да се случи, докато пешеходците в района преминават през опасното платно, тъй като според Института хората трудно могат да стигнат до тротоар в този участък. Освен болтовете обаче, лесни за пренасяне се оказват и прикрепените с тел пътни знаци. След инцидента през август, в който загинаха 20 души, все още не е ясно коя институция носи отговорност за въпросните съоръжения.Именно заради това, а и заради некачествените промени, от Института поискаха оставките на Управителния съвет на АПИ. От катастрофата, взела живота на 20 души в Своге, минаха повече от 4 месеца. Затова бяха поискани оставките на трима министри - вътрешния, транспортния и регионалния. Бяха извършени огледи, направени експертизи и създадени работни групи. Бяха повдигнати и обвинения за инцидента, но единствено на шофьора на автобуса Григор Григоров. Над четири месеца беше задаван един въпрос, който така и не получи отговор, а именно коя институция носи отговорност за мантинелата в участъка от пътя. Агенция „Пътна инфраструктура\" категорично отрече ангажиментът да е техен. След месеци наред без промяна на опасния участък, обаче, от агенцията подчертаха, че ще направят жест и те ще оправят опасните съоръжения. Така и стана. Методи Стелиянов от Института по пътна безопасност обаче разказа, че заменената с по-нова мантинела е закрепена с болтове, които човек може да развие дори без инструменти.„Това, което се случи и аз констатирах и бях шокиран, е, че аз имах възможността да разглобя болтовите сглобки с два пръста, без никакви усилия. Трябва да кажа, че аз не съм проверил от край до край мантинелата. Проверих произволни места и ето така тези болтове ми се разглобиха в ръцете. Констатирахме също така, че при много от болтовите съединения липсват шайби. Съгласно коя нормативна уредба това е допустимо? А същевременно намираме шайби и гайки, за които е плащано, по земята\", обясни Стелиянов. По думите му, в участъка от пътя пешеходците отново са принудени да вървят по платното в частта от пътя, която така или иначе Институтът определя като опасна. Освен това лесно преносими са и пътните знаци, тъй като са прикрепени само с тел.„Тук е време да се покаже прозрачност - кой отговаря в случай на провал на тази система? Аз имах възможност да местя знаците на ръка, защото са хванати с тел. Не успях да намеря в наредба 18 за сигнализацията на пътищата къде точно такава инсталация е разрешена\", каза той. Така над четири месеца след инцидента - кой е отговорен за нередностите по пътя тогава, а и сега, не е ясно. Промени има, а по думите на Стелиянов мантинелата и знаците са по-добри от предишните. Те просто не са закрепени както трябва.Заради това и заради всички неясни подробности покрай инцидента в Своге и отговорността за пътя от Института поискаха оставките на управителния съвет на АПИ.„И накрая, видите ли, излизаме по телевизията и казваме: Направихме го, свършихме! Не е наша отговорност, но сме направили услуга. Пътят чий е? Ваш ли е? Мой ли е? Пътят е на Агенция „Пътна инфраструктура\", те отговарят за безопасността на съоръжението като цяло\", допълни още Методи Стелиянов от Института по пътна безопасност.", "date": "2018.12.28", "title": "Институт за пътна безопасност: Мантинелата край Своге е с развиващи се на ръка болтове "}
{"url": "http://www.cross.bg/mynk-godina-stenersen-1592642.html", "text": "/КРОСС/  В Норвегия са изчезнали шест графични творби на експресиониста Едвард Мунк /1863-1944/ от колекцията на музея Стенерсен, съобщава в. \"Дагбладет\", който проведе журналистическо разследване по случая.Липсата на графиките била открита, когато сътрудници на вестника завършили инвентаризацията на сбирката на Стенерсен, включваща 900 работи от различни майстори. От 1952 година част от колекцията се намирала в стаите на студентско общежитие в гр. Согн, тъй като тя не разполагала с музей до 90-те години.Миналата година музеят на Мунк, който е отговорен за съхранението на картините му от 2010 година, съобщи само за 26 изгубени негови творби. Но техният брой се е увеличил към днешна дата.Сред изгубените картини на Мунк фигурират \"Смъртта на Марат\", \"Омега плаче\", \"Плачеща девойка край легло\", \"Тиргартен-Берлин\", \"Портрет госпожа Р.\" и \"Оге Кристиан Гирльоф\". Не се съобщава дали ще бъде възбудено дело относно изчезването на творбите на Мунк. ", "date": "2018.12.28", "title": "Изчезнали са 6 графики на Едвард Мунк"}
{"url": "http://www.cross.bg/godini-raboti-antuni-1592657.html", "text": "/КРОСС/  Най-старият работещ бръснар в света се грижи клиентите му да изглеждат и да се чувстват по най-добрия начин през празничните дни.Той работи в малкия град Уиндзор, в северната част на щата Ню Йорк и е най-старият жител на града, който все още работи, разказва Си Би Ес.\"На колко години съм? - 107\", заявява гордо Антъни Манчинели.Той е част от Книгата на рекордите на Гинес като най-стария бръснар в света.Антъни все още работи на пълен работен ден, по 40 часа седмично. Неговият съвет за толкова дълъг живот е хората да не спират да работят.\"Бъдете заети. Някои се пенсионират твърде рано и така се състаряват\", смята Манчинели.Столетникът започва да подстригва коси и оформя бради на 11-годишна възраст. Прави го вече 96 години.\"Исках да помогна на семейството си\", обяснява той.Антъни бил женен цели 69 години.\"Тя ми липсва. Ходя на гробището всеки ден, преди да отида на работа\", казва той.Пенсионирал се, когато бил на 81. За баща си споделя, че е в по-добра форма от него.Антъни Манчинели няма планове да забавя темпото, възнамерявайки да държи \"под око\" младото поколение.През март той ще навърши 108 години. Гинес рекордьорът живее сам и всеки ден шофира самостоятелно до работата си. ", "date": "2018.12.28", "title": "Най-старият бръснар е на 107 г. и работи 40 часа седмично"}
{"url": "http://www.cross.bg/kardashiyan-miliona-dolara-1592634.html", "text": "/КРОСС/  Модният бранд \"Hypebae\" изчисли състоянието, което е натрупала риалити звездата Ким Кардашиян през отминаващата 2018 година - около 350 милиона долара.Козметичната марка на 38-годишната Кардашиян KKW Beauty ѝ е донесла приходи от 100 милиона долара. Мобилното приложение на звездата - \"Ким Кардашиян Холивуд\" също се е оказало доста доходоносно, като е увеличило авоарите ѝ през 2018 г. с 45 милиона долара. От участия в семейното ѝ телевизионно ѝ риалити шоу тя е закръглила сметките си с допълнителни 20 милиона долара.През годината Кардашиян е сключила и няколко успешни сделки с недвижимости, като продаде частния си дом в Лос Анджелис за 9 милиона долара. Всеки рекламен пост в страницата в Инстаграм на телевизионната прима ѝ носи 1 милион долара. Допълнителни приходи Кардашиян си докарва от участия в рекламни клипове на големи компании и други проекти. ", "date": "2018.12.28", "title": "Колко милиона натрупа Ким Кардашиян през 2018 г."}
{"url": "http://www.cross.bg/lotomaniya-chisla-leva-1592629.html", "text": "/КРОСС/  Добрите новини от  продължават. Двама играчи на  разбраха какво е да си роден под щастлива звезда, след като отнесоха чудесни печалби.Супер късметлия от Бургас спечели  лева от. 62-годишният играч споделя, че досега е опитвал шанса си с едни и същи числа, но този път е решил да ги промени. Всичко се оказва в негова полза и веднага дава резултат, а именно печалбата от 20 000 лева. Страхотна сума зарадва и още един играч на . Нейният собственик е Пламен Павлов от град Плевен, който вече се радва на 5 000 лева. При Пламен късметът явно работи по различен начин, защото той никога не е имал постоянна комбинация и предпочита винаги да играе с различни числа. „Много съм щастлив, защото успях да уцеля точните числа в точния момент“, споделя щастливият Пламен.Тегленията на играта  можете да следите в пунктовете на  и онлайн на .", "date": "2018.12.28", "title": "Страхотни печалби в играта „Лотомания“ на „Евробет“"}
{"url": "http://www.cross.bg/boltove-svoge-ruka-1592658.html", "text": "/КРОСС/  По повод разпространена от  информация, в която се твърди, че мантинелата край Своге е с развиващи се на ръка болтове, Агенция „Пътна инфраструктура\" заявява, че изложените твърдения са категорична лъжа и разпространените от неправителствената организация снимки с отвити болтове са провокация. Демонтирането на елементи и нарушаването на целостта на ограничителната система, в търсенето на медийни сензации, е забранено и подлежи на наказателна отговорност, тъй като застрашава безопасността на движение на всички шофьори.", "date": "2018.12.28", "title": "АПИ: Болтовете на мантинелите на пътя Своге - София не могат да се развият на ръка"}
{"url": "http://www.cross.bg/avtovoza-palezhut-tazi-1592628.html", "text": "/КРОСС/  Три автовоза бяха опожарени тази нощ в Дупница. Палежът е станал в двора на бившата МТС на „Софийско шосе\", предаде БГНЕС.Горящите автомобили са загасени от два екипа огнеборци, спасени са два товарни и 6 леки автомобила, съобщиха от полицията.Двигателите и кабините и на трите автовоза са изгорели напълно, върху тях не е имало леки коли.Палежът е умишлен, тъй като третият горял автовоз е паркиран на 50 м от останалите два. Открити са и доказателства в тази посока. ", "date": "2018.12.28", "title": "Запалиха три автовоза в Дупница"}
{"url": "http://www.cross.bg/vodata-nyama-kudeto-1592617.html", "text": "/КРОСС/  Протестиращите пред сградата на Комисията за енергийно и водно регулиране (КЕВР) направиха днес опит да влязат в сградата на регулатора и да участват в провеждащото се заседание, на което комисията обсъжда увеличаването на цената на природния газ и на водата в 26 града в страната. Те поискаха техен представител да бъде допуснат за участие в заседанието.В протестната акция бе обявено, че граждани ще попречат на служителите на КЕВР да влязат на работните си места.„Водата компанията я взима за 36 стотинки, а ни я продава за 2.68. Представяте ли си какъв грабеж в момента се извършва от тези, които са в Комисията за енергийно и водно регулиране\", каза един демонстрант.„Отворете вратата. Това е комисия на българските граждани\", добави друг.„Там трябва да влезем всички ние. Аз предлагам да влезем вътре. Трябва да влезем със сила, тъй като мирно не става. Мафия!\", каза трети протестиращ.Разчетите на КЕВР сочат, че цените на ВиК услугите трябва да се повишат с до 10 на сто, а скокът на синьото гориво да е с 3,5%.С изключение на Кърджали, където ще има малко поевтиняване, от 1 януари 26 ВиК дружества ще продават водата по по-високи цени.Най-голям скок е предвиден в Бургас и в София - с 10 на сто.Най-скъпа обаче ще е водата в Шумен, където от нова година за кубик ще се плащат 3 лева и 40 стотинки.Над 3 лева ще струва водата и в Добрич, Силистра, Варна и Враца.Във Враца и Монтана няма да бъде постановена реалната цена, а за пръв път поскъпването ще бъде ограничено до прага на социалната поносимост за двата града.За Видин скокът може да стигне до 22 процента, но това ще стане само ако бъде въведена новата услуга „пречистване на вода\". В противен случай увеличението ще от 6 на сто.Тези цени са пределните, каза председателят на регулатора Иван Иванов и обясни:„Ние определяме пределни цени на водата, за да няма някакви още по-големи скокове. Самите кметове и общински съвети могат в диалог с ВиК операторите да поискат отлагане на увеличението или то да бъде по-малко.\"През следващата година може да има поскъпване на водата и в други градове в страната, където ВиК дружествата все още нямат одобрени бизнес планове, прогнозира пред БНР председателят на Българската асоциация по водите Иван Иванов.Поскъпването на природния газ ще е с 3,5%. През следващите три месеца един мегаватчас синьо гориво ще струва близо 45 лева без такси и налози. Това няма да доведе до промяна в цените на парното, топлата вода и тока.Снимка: Иван Григоров, Dir.bg", "date": "2018.12.28", "title": "Протестиращи щурмуваха заседанието на КЕВР за поскъпването на водата "}
{"url": "http://www.cross.bg/zavod-okolnata-nyama-1592619.html", "text": "/КРОСС/  Цялото количество трихлоретан е вече транспортирано от територията на бившия завод „Полимери\" в Девня и няма опасност за околната среда, съобщи областният управител Стоян Пасев.Той обясни и в какво ще се превърне бившият завод, след като опасното вещество вече е изнесено.„Има две инвестиционни намерения, от които по-голямото е да се произвежда метал от скрап. Не е опасен за околната среда. Плюсът при тях е, че теренът е със сменено предназначение, тоест няма да имат никакви проблеми за комплексно разрешително. Може би чисто времево, до шест месеца ще започнат инвестициите\", каза Стоян Пасев.Операцията по преместването на веществото бе предприета след няколко регистрирани случая на изтичане на трихлоретан, заради което в общината бе обявявано частично бедствено положение. ", "date": "2018.12.28", "title": "Изнесоха трихлоретана от бившия завод „Полимери“ в Девня "}
{"url": "http://www.cross.bg/roman-hubul-nasa-1592613.html", "text": "/КРОСС/  Американката Нанси Роман, която работи по създаването на телескопа \"Хъбъл\", почина на 93-годишна възраст, предадоха световните агенции. По данни на нейни близки, Роман е починала след продължително боледуване на 25 декември.Както се съобщава в сайта на НАСА, Роман започва работа в космическото ведомство през 1959 г. и става първата жена, заела ръководен пост в НАСА. Наред с други проекти, Роман е работила по конструирането на известната орбитална обсерватория, за което започват да я наричат \"майката\" на телескопа \"Хъбъл\".Роман се пенсионира от НАСА през 1979 г., но продължава да сътрудничи на Центъра за космически полети \"Годард\" в Грийнбелт (в щата Мериленд). Тя беше активна радетелка за участието на жените в науката и стана известна със своята научна и обществена дейност. В чест на Роман е кръстен един от астероидите - 2516 Roman. През 2017 г. датската корпорация \"Лего\" - по молба на любителите на световно известния конструктор - пусна серия \"Жените от НАСА\", като една от петте героини е Нанси Роман.Телескопът \"Хъбъл\" носи името на американския астроном Едуин Пауъл Хъбъл (1889-1953).", "date": "2018.12.28", "title": "Почина Нанси Роман - „майката” на телескопа „Хъбъл” "}
{"url": "http://www.cross.bg/stroezha-avariya-sofiya-1592614.html", "text": "/КРОСС/  Авария със строежа на метрото в София тази нощ. Бетонова пяна от строежа тръгна под налягане под асфалта на булевард \"Евлоги и Христо Георгиеви\". По непотвърдена информация това е пяната, която инжектира къртицата, която прокопава тунела за новата метролиния. На място снощи са пристигнали прадставители на общината и Гражданска защита. Булевардът е бил затворен за автомобили до отстраняване на аварията.В началото на декември миналата година подобна авария имаше в подлезът на булевардите \"България\" и \"Иван Гешов\". Тогава стана ясно, че строителната смес не е опасна за здравето на хората, успокоиха от Столичната община.\n\t\t\t\t\t", "date": "2018.12.28", "title": "Авария със строежа на метрото в София (видео)"}
{"url": "http://www.cross.bg/sofiya-kazahstan-astana-1592621.html", "text": "/КРОСС/ \"Наименоването на улица \"Астана\" в центъра на София е символичен акт, но той безспорно ще укрепи още повече приятелските отношения между България и Казахстан и ще допринесе за икономическото, културното и научното сътрудничество между столиците на двете държави\". Това каза председателят на Политическа партия МИР и общински съветник в СОС инж. Симеон Славчев след официалното откриване на ул.\"Астана\" в София. Улицата носи името на столицата на Казахстан и се намира в началото на Южния парк, в непосредствена близост до моста на влюбените на НДК, между х-л „Хилтън\", музей „Земята и хората\" и Музея за съвременно българско изкуство. Предложението за наименованието беше внесено в Столичния общински съвет от инж. Симеон Славчев и кметът на район „Триадица\" и беше прието през м.март, т.г. Името на улица \"Астана\" в София е по повод на 25-годишнината от установяването на дипломатически отношения между Република България и Република Казахстан. От своя страна посолството на Казахстан у нас направи проект за визията и модернизацията на улица \"Астана\", като в него влизат монтирането на пейки и беседки за отдих, залесяване на дървета и озеленяване на района около улицата. Проектът на новата улицата включва и поставянето на интерактивен информационен екран, на който ще се излъчват клипове и информация за Казахстан и столицата ѝ. Предвидено е и на пешеходната част от \"Астана\" да бъде изграден и българо-казахстански културно-информационен център, в който ще бъдат представени културите на двете държави, ще се организират изложби и други културни мероприятия. Освен Н.пр. посланикът на Р.Казахстан в България г-н Темиртай Избастин и инж. Симеон Славчев, на откриването присъстваха и посланикът на Русия, Н.Пр. Анатолий Маркаров, зам.-кметът на София Дончо Барбалов, областният управител на София област Илиан Тодоров, бизнесменът Герасим Герасимов, Кубрат Пулев, Мъри Стоилов, дипломати, общественици, представители на бизнеса и граждани. \"Астана е един от най-бързо развиващите се градове не само в Азия, но и в целия свят. Тя е обявена за столица на Казахстан преди 21 години и за много кратък период от време в града се издигат големи обществени, културни, жилищни и бизнес сгради, а заедно с това се наблюдава и бърз темп на растеж и развитие на градската инфраструктура и икономика. \"Силно се надявам, че София ще може да почерпи от опита на Астана и взаимства добрите практики, най-вече в инфраструктурните и архитектурните решения, които да направят градска среда в столицата привлекателна и достъпна за всички. София от своя страна може да се превърне в отворената врата на Казахстан към Европа във всяко едно отношение\", каза още инж. Симеон Славчев пред медии след откриването.  ", "date": "2018.12.28", "title": "Откриха официално улица “Астана” в София"}
{"url": "http://www.cross.bg/dronove-aparati-samo-1592615.html", "text": "/КРОСС/  Московските власти ще използват специални безпилотни летателни апарати за борба със злосторници, съобщава в. \"Известия\", цитиран от Би Би Си. Полицията вече е получила първата партида специализирани дронове, разказва шефът на столичния департамент за регионална сигурност и борба с корупцията Владимир Черников.Полицейските дронове ще се използват за наблюдение, патрулиране и оглед на местопроизшествия. Освен това ще бъдат снабдени с техника, способна да обезврежда безпилотни апарати, които правят незаконни видеозаписи или доставят забранени товари.Новите апарати ще се базират в две полицейски коли с висока проходимост. Те ще могат да неутрализират всеки дрон, управляван дистанционно или използващ Джи Пи Ес, смята Михаил Липатов, генерален директор на компанията \"Ем индъстрис\" (M-Industries), разработваща дронове и роботизирани системи.Засега системите действат в изпитателен режим. Небето над Москва в рамките на околовръстната магистрала е затворено за полети, като изключение се прави само за спешните служби. Отвъд шосето може да се пускат дронове, но само с разрешение от властите на Москва. ", "date": "2018.12.28", "title": " Московската полиция ще бори престъпноста с дронове"}
{"url": "http://www.cross.bg/hiryrgiya-trenazhor-klinika-1592616.html", "text": "/КРОСС/ Клиниката по хирургия на университетската спешна болница получи като дарение специален тренажор, за да могат младите лекари да усвояват специфичните детайли при лапароскопските операции.  4 групи млади лекари от хирургията на \"Пирогов\" имаха възможност да посещават специални курсове във ВМА. 3 от тях бяха в Клиника по жлъчно-чернодробна и панкреатична хирургия - с ръководител Проф. Никола Владов и една от групите-в Клиника по Ендоскопска хирургия - с ръководител Доц. Пламен Иванов.С тренажора младите специалисти могат да упражняват и развиват умения като лапароскопски манипулации, хирургически шевове, координация на ръцете в лапароскопски условия и т.н. Този тренажор е само първата стъпка в дългия обучителен процес по миниинвазивна хирургия. ", "date": "2018.12.28", "title": "Хирурзите от „Пирогов“ се обучават със специален тренажор "}
{"url": "http://www.cross.bg/proverki-vreme-zimnite-1592625.html", "text": "/КРОСС/ Започват масови проверки в зимните курорти в началото на годината, съобщават от НАП. Стотици инспектори на агенцията ще извършват скрити и явни наблюдения, инвентаризации на наличните стоки и проверки за отчитане на оборотите. Ще се следи и движението на стоки към хотели, ресторанти и други търговски обекти. На постоянно наблюдение са подложени също борси и тържища в близост до курортите. По време на кампанията инспекторите от „Фискален контрол\" ще използват и дистанционната връзка на всеки касов апарат със сървърите на НАП, като софтуерът ще посочва обекти, чиито обороти се различават значително от средните за съответния регион.В кампанията отново ще бъде използван и подходът на т.нар. открито наблюдение, при който в рамките на дни или седмици в обекта присъства явно проверяващ екип на НАП, като оборотите, отчетени по време на наблюдението, се сравняват с минали периоди и при значима разлика, приходната агенция може да започне ревизия. По време на зимната кампания от НАП ще изследват и имущественото състояние на физически лица собственици или управители на фирми с обекти в зимните курорти, допълват от приходната агенция.„Главният ни фокус през тази зимна кампания е отчитането на приходите от продажби на стоки и услуги. Важно е да напомня, че неиздаване на касова бележка дори за малка сума освен глоба, води и до запечатване на обекта за срок до един месец. Опитът от последните 2 години показва, че броят на нарушенията намалява, т.е степента на спазване на правилата расте. Очаквам и през този сезон тенденцията не само да се запази, но и да продължи в посока доброволното спазване на задълженията от страна на икономическите оператори\", каза по повод началото на зимната кампания Спас Шишков, главен директор на „Фискален контрол\" в НАП.", "date": "2018.12.28", "title": "Над 15 000 проверки ще направи НАП в зимните курорти до края на сезона"}
{"url": "http://www.cross.bg/fakyltet-plovdiv-avtomatika-1592602.html", "text": "/КРОСС/  Колектив от 7 учени от катедра „Компютърни системи и технологии\" на Техническия университет - филиал Пловдив започна да разработва система за софтуерна сигурност на икономически данни в счетоводството. Екипът включва един професор, трима доценти, един доктор и двама млади учени - докторанти.  Двугодишният проект се финансира по оперативна програма „ Иновации и конкурентоспособност\" и е на стойност 900 000 лева. Възложител е фирма  АММС-София. „Целта е икономическата информация да се съхранява чрез облачни услуги, като всички клиенти на компанията ще работят в защитен канал. Това означава много висока сигурност на информацията, така че до нея няма да има нерегламентиран външен достъп, включително и от страна на държавната администрация. Най-общо защитата се осъществява чрез интелигентна система за документооборот.\" - обясни проф. Гриша Спасов, декан на факултет „Електроника и автоматика\". Работата на учените от факултет „Електроника и автоматика\" е оценявана високо и търсена от бизнеса.  Често, за да решат свои технически и софтуерни проблеми, големите компании даряват апаратура и през 2018 година тук са получени дарения от EVN, VMWare и Вистеон Електроникс България. Даренията са от оборудване за облачни услуги.  С тях се създават условия дипломанти и докторанти от Техническия университет - филиал Пловдив да работят в ценни научни направления.  Вистеон Електроникс България например целево подари компютри и лаптопи за Лабораторията за изкуствен интелект на вуза. Мисля, че ни престои ползотворно сътрудничество в насоката, в която компанията има световни амбиции - създаване на изкуствен интелект за автономен автомобил. Екипът на компанията, който разработва това е от експерти, които за завършили Техническия университет - София и филиала в Пловдив. От нас преподавателите се очаква да мотивираме студентите ни да разработват дипломни работи в тази насока.  През 2019 година учените от факултет „Електроника и автоматика\" започват работа в направление интелигентен транспорт. Искаме да създадем интелигентна транспортна система, при която всичко, което е залепено на предното стъкло на автомобила да се идентифицира и разчита автоматично. Чрез системата ще се следи в реално време трафика и много важни параметри като брой на автомобилите, размери и тегло, без да е необходимо например тировете да преминават през кантар. Публична тайна е, че значима част от тировете в България са претоварени и това е една от причините за повреждане на магистралите и пътищата, защото те са проектирани да издържат до определено тегло на камионите.", "date": "2018.12.28", "title": "Изкуствен интелект разработват учени от ТУ"}
{"url": "http://www.cross.bg/beshe-vanya-vleze-1592601.html", "text": "/КРОСС/  Камери заснеха въоръжен грабеж на хранителен магазин във Варна. На видеото се вижда как млад мъж насочва пистолет срещу две продавачки и отнема оборота от 500 лева. Една от продавачките - Ваня Кръстева, се опитва да спре обирджията.С колежката отчитахме касата, когато влезе маскирания мъж. Той хвърли торбичка на масата и каза да слагаме оборота вътре. Опитахме се да то „забаламосаме\" малко, да го разубедим по някакъв начин, обаче той беше много настоятелен. Каза да слагаме парите в торбата. Когато колежката ми се обърна, той посегна към чекмеджето с парите и аз се опитах да го спра, обаче той беше много бърз и избяга. Исках да му хвана ръцете, да го спра, но не успях. Оръжието му остана в ръцете ми, но се разглоби и част от него падна на земята, разказа Ваня Кръстева в сутрешния блок на БТВ „Тази сутрин\". Преди него влезе друг мъж, взе си една вафличка, личеше си, че е наркозависим. Той гледаше също към чекмеджето, след няколко минути влезе другият - с маската, след като в магазина вече нямаше други клиенти, спомня си още продавачката. Тя обясни, че е успяла да види само очите му и няма да може да разпознае обирджията. Дадох си сметка, че съм в опасност след това. В първия момент не мислиш а действаш, каза още Ваня Кръстева.Случаят е от преди месец, но едва сега беше оповестен от полицията заедно със записи от камерите, в опит извършителите да бъдат открити. От полицията отправят апел всеки, който разпознае някой от двамата мъже, да сигнализира в най-близкото полицейско управление. ", "date": "2018.12.28", "title": "МВР издирва по видеозапис обирджии на магазин"}
{"url": "http://www.cross.bg/koprivshtitza-benkovski-georgi-1592603.html", "text": "/КРОСС/ Стотици българи се отзоваха на призива за спасяването на паметника на Георги Бенковски в Копривщица. Монументът се руши, а парите за укрепването му не са малко.Преди 3 месеца стана ясно, че един от символите на Копривщица паметникът на Георги Бенковски - не само се руши, но е и опасен за хората, решили да се поклонят пред него. „Всичко се разпада. Паметникът е опасен, защото се посещава от много хора\", каза Генчо Герданов, кмет на Копривщица.Скулптурата на Георги Бенковски е издигната над Копривщица по случай 100 години от обявяването на Априлското въстание. Заради обилните валежи през  пролетта на 1976 г., строителите не успяват да осъществят първоначалния замисъл - отделните части да бъдат свързани със скоби, налети с олово. Вместо разтопен метал - наливат смола. Затова 40 години по-късно - паметникът е опасен.„Проектът е на архитект Петко Татаров, а скулпторът е Христо Танев, който преди 2 години алармира, че паметникът се нуждае от спешна реставрация. Това наистина е така, тъй като за 42 години вече паметникът не е реставриран нито веднъж\", посочи Кунка Неделева , „Дирекция на музеите\", гр. Копривщица.За спешното укрепване и реставрация на паметника стартира дарителска кампания. В началото на октомври кметът на Копривщица Генчо Герданив призна пред bTV, че сумата, с която разполагат не е достатъчна.3 месеца по-късно сумата е събрана с помощта на много родолюбиви българи. Още в началото на 2019 г. ще започне работата по спасяването на паметника на Георги Бенковски. Към момента са събрани близо 70 хил. лв.Снимка:  \t\t\t\t\t\t\t\t\tbtvnovinite.bg", "date": "2018.12.28", "title": "Родолюбиви българи спасиха паметника на Георги Бенковски в Копривщица"}
{"url": "http://www.cross.bg/trysut-magnityd-predizvika-1592604.html", "text": "/КРОСС/  Ново земетресение в Индонезия. Трус с магнитуд 5,8 разтърси източната индонезийска провинция Западна Папуа.По информация на индонезийските власти трусът е бил с магнитуд 6,1 и е „бил усетен доста силно за няколко секунди\".Засега няма данни за жертви или разрушения. Районът е рядко населен. Индонезийската метеорологична служба заяви, че трусът няма потенциала да предизвика цунами.Той обаче предизвика паника сред индонезийците близо седмица след цунамито, което отне живота на над 400 души западната част на индонезийския архипелаг ", "date": "2018.12.28", "title": "Ново земетресение удари Индонезия"}
{"url": "http://www.cross.bg/broyat-vitro-bolnitzi-1592605.html", "text": "/КРОСС/  Общественият фонд е финансирал общо 2710 ин витро процедури.  Общо 679 от тях или 25% са завършили с раждания, а броят на появилите се бебета е 820, тъй като някои от бременностите са били многоплодни. Това показват анализите на „Индекс на болниците\". Данните са за 2016 г и са разпространени от „Галъп ИнтернешънълВ 32 болници са извършени манипулациите, броят на процедурите, които са извършени в тях обаче варира значително, както и процентът на успеваемост.Процентът на успеваемост за отделните клиники варира от 0 до 50%, като достига над средното ниво от 25%, само в 9 или по-малко от 1/3  от всички 32 болници.", "date": "2018.12.28", "title": "Всяка четвърта ин витро процедура, финансирана от държавата, е успешна"}
{"url": "http://www.cross.bg/mesta-snyag-predimno-1592607.html", "text": "/КРОСС/  Днес ще духа слаб до умерен вятър от запад-югозапад и ще продължи да се затопля. Преди обяд над по-голямата част от страната ще е предимно слънчево. Следобед облачността ще се увеличава и вечерта на места в Североизточна България ще превали дъжд. Максималните температури ще са между 5 и 10 градуса.Над планините преди обяд ще е слънчево, но в следобедните часове облачността ще се увеличи. На отделни места ще прехвърчи сняг. Ще духа умерен и силен северозападен вятър. Максималната температура на височина 1200 метра ще е около 4 градуса, на 2000 метра - около минус 2 градуса.Тази нощ и утре, с усилване на вятъра от северозапад, в Източна България - от север, температурите ще започнат да се понижават. На места ще има и слаби превалявания, предимно от дъжд, в планините - от сняг. В неделя ще е почти без валежи, но ще остане предимно облачно. Вятърът ще отслабне. На 31 декември на много места в страната ще има превалявания- и от дъжд, и от сняг. В новогодишната нощ на места ще превалява слаб сняг и вятърът отново ще се усили. На 1 януари ще е ветровито и студено, без съществени валежи.  ", "date": "2018.12.28", "title": "До обяд- слънце, следобед- облаци"}
{"url": "http://www.cross.bg/avtobysa-sofiya-stolitzata-1592609.html", "text": "/КРОСС/  30 автобуса на газ тръгват от днес по линия 111 в София. Това е част от програмата за модернизирането на градския транспорт в София. От следващата година се очаква средната възраст на автобусите в столицата да е около 6 години. Това са първите 30 от общо 60 автобуса с най-висок екологичен стандарт евро 6. Този месец в столицата тръгнаха и първите електробуси с нулеви вредни емисии, предстои и купуването на 13 нови трамвая.", "date": "2018.12.28", "title": " 30 автобуса на газ тръгват от днес по линия 111 в София "}
{"url": "http://www.cross.bg/krediti-praznitzite-mlrd-1592608.html", "text": "/КРОСС/  За хората с по-ниски доходи е още по-важно да харчат разумно по празниците. Ние така сме свикнали, че цяла година се стискаме и по празниците или на почивка сe отпускаме финансово. Това коментира финансистът Стойне Василев в сутрешния блок на БНТ. Миналата година бяха 1,5 млрд, а тази се очакват да бъдат близо 2 млрд. лева. Това изобщо не е малко като последните дни преди Коледа и Нова година на ден се харчат по 250-300 млн. лева за подаръци за посрещане на празниците, коментира финансистът.Трябват ни 10 минути, за да си направим финансова равносметка на това колко пари сме изхарчили, колко ни остават и как да разпределим наличните, за да не се стигне до тежки финансови положения. За да си спестим тревогите през януари, можем да планираме всички коледни и новогодишни празници.Стойне Василев: От тези 2 млрд., които споменах около 20% ще дойдат от кредити - бързи кредити, потребителски кредити, кредитни карти. Тоест, 400 млн. ще дойдат от кредити. Хората, които не могат да си позволят, прибягват до тегленето на кредити.Стойне Василев съветва да прибягваме до бързи кредити само в краен случай. На първо място да се обърнем към приятели за заем, ако това не е възможно - да се обърнем към банкова институция. Най-добрият вариант е оувърдрафт към нашата заплата, защото той може да се погаси веднага със следващата ни заплата и да не е нужно разпределение по вноски за период от време. ", "date": "2018.12.28", "title": " Очаква се по празниците да бъдат похарчени около 2 млрд лева "}
{"url": "http://www.cross.bg/apolon-banya-statyya-1592611.html", "text": "/КРОСС/  Откриха статуята на Аполон, открадната пред Централната баня в София, съобщих за NOVA от СДВР. Статуята е намерена близо до банята.Все още не е ясно дали тя е повредена по време на кражбата. От полицията уточниха, че е открита по сигнал на граждани.Бронзовата статуя на Аполон Медикус изчезна на 19 декември. Освен нея, липсваха и почти всички месингови чучури от чешмите на бившата минерална баня. Кражбата беше заснета от видеокамери. ", "date": "2018.12.28", "title": "Откриха бронзовата статуя на Аполон от Централна баня "}
{"url": "http://www.cross.bg/plovdiv-godishen-ybit-1592612.html", "text": "/КРОСС/  63-годишен мъж е убит снощи в Пловдив, съобщиха от полицията. Инцидентът е станал около 23:00 часа, когато е подаден и сигнал на телефон 112 за убийството. По случая са задържани двама души.Служители на Областната дирекция на МВР в Пловдив изясняват обстоятелствата около тежкото криминално престъпление. На местопроизшествието е извършен оглед.В Четвърто Районно управление е образувано досъдебно производство. Процесуално-следствените действия продължават под ръководството на Окръжна прокуратура.", "date": "2018.12.28", "title": "63-годишен мъж е убит снощи в Пловдив "}
{"url": "http://www.cross.bg/raketa-pytin-avangard-1592586.html", "text": "/КРОСС/ Русия се похвали днес, че новата ѝ хиперзвукова ракета достига скорост над 30 000 км/ч и прави всякаква противоракетна отбрана ненужна, предаде АФП.Президентът Владимир Путин проследи в сряда последния тест на новото оръжие „Авангард\", като каза, че то може да преодолее всички съществуващи системи за противоракетна отбрана (ПРО).Когато Путин разкри разработката на тази ракета в годишното си обръщение през март тази година, той каза, че тя лети със скорост 20 пъти тази на звука.Но руският вицепремиер-председател Юрий Борисов каза днес по телевизионния канал „Россия-24\", че при последните изпитания хиперзвуковата ракета „Авангард\" е достигнала скорост 27 пъти по-голяма от скоростта на звука или около33 000 км/ч.Принципната разлика при ракетния комплекс „Авангард\" е в това, че е невъзможно да се прогнозира къде ще бъде той във всеки следващ миг, добави вицепремиерът, визирайки, че ракетата може и да маневрира по височина.При вчерашният опит ракетата бе изстреляна от ракетния полигон „Домбаровски\" в южната част на Урал. Според Кремъл тя успешно е поразила цел на полигона \"Кура\" на полуостров Камчатка (на разстояние от 6000 км).Руското интернет издание The Bell - независима медия, твърди, че Путин бил толкова въодушевен от изпитанието на ракетата, че казал на руски бизнесмени по-късно в сряда, че вече никой не може да заплашва Русия, защото има такова оръжие.Неотдавна Путин заяви, че Москва ще разработва ракети със среден обсег, забранени от договор със САЩ от времето на края на Студената война, ако Вашингтон денонсира споразумението, както неотдавна обяви президентът Доналд Тръмп. ", "date": "2018.12.28", "title": "Русия се похвали със скоростта на новата си ракета"}
{"url": "http://www.cross.bg/bulgarski-pasporti-mond-1592591.html", "text": "/КРОСС/ Един от най-авторитетните европейски вестници,  публикува обширна статия за трафика с български паспорти у нас.\"Около 115 000 души са се възползвали от натурализация за десетина години и са получили български паспорти. Между 150 и 200 заявления са подавани всеки ден от чужденци. Те са плащали между 500 и 1500 евро за разглеждане на техните документи\", пише изданието и подрбно описва показанията в Брюксел на бившия ръководил на Дирекцията за гражданство в Министерството на правосъдието Катя Матева.\"Матева лично е спряла няколко хиляди заявления. Тя е блокирала натурализациите, когато е открила, че около 60 чуждестранни престъпници са се възползвали от обикновена декларация, за „принадлежност\" към България. Тези удостоверения се търсят от македонци, молдовци, украинци или албанци. Те може да се получат срещу няколко стотин или няколко хиляди евро\", пише още френското издание.\"Монд\" припомня и скандала от преди няколко месеца когато в САЩ бяха задържани етнически албанци с български паспорти заподозрени в терористична дейност. Вестникът обръща внимание и на друг международен скандал свързан с трафика на български паспорти -задържането през октомври 2017 г. в Гърция на двамата бивши ръководители на македонските спецслужби Горан Груевски и Никола Бошковски. Те се издирват в Република Македония за незаконно подслушване.Двамата бяха задържани на летището в Солун след близо три месечно бягство от македонското правосъдие. Те се опитаха да напуснат Гърция с български паспорти с фалшиви имена. Изданието съобщава и за ареста на директора на Държавната агенция за българите в чужбина Петър Харалампиев, който е разследван за участие в организирана престъпна група. \"Монд\" припомня, че в сейфа на главния секретар на агенцията са открити 265 000 евро в брой.\"Монд\" обръща внимание и на публикацията в специализирания брюкселски сайт Euractiv, според която министър от правителството на Борисов е замесен в трафика ", "date": "2018.12.28", "title": "Вестник \"Монд\" публикува обширна статия за трафика с български паспорти у нас"}
{"url": "http://www.cross.bg/ploshtada-godina-kontzert-1592585.html", "text": "/КРОСС/ От 30 до 500 лв. струват кувертите за новогодишната нощ в столичните заведения и клубове.Алтернатива за домакинствата с ограничен бюджет е безплатният концерт на пл. „Княз Александър I\", който организира Столична община.Паркингът на площада ще бъде затворен за автомобили от събота.За всички желаещи да посрещнат Нова година на площада общината е подготвила богата музикална програма. Сред участниците са: Стефан Вълдобрев, Рут Колева, Марияна Попова, Балет „Арабеск\".Новогодишният концерт започва в 22 ч. и ще завърши в 1 ч. през нощта. В първите минути от 2019 г. ще има заря и традиционното дунавско хоро.По повод събитието в последния ден от годината част от централните улици на София около площад \"Княз Александър І\" ще бъдат затворени за престой и паркиране.И тази година на площада ще бъдат изградени контролно-пропускателни зони за празнуващите. На концерта няма да бъдат допускани пияни и посетители с опасни предмети.Метрото и част от наземния транспорт ще работят през цялата нощ.През нощта ще се движат трамваите, обслужващи линии 5, 7, 8, 12, 18, 20 и 22, тролеи с номера 1, 2, 4 и 9, както и автобуси по линиите 83, 102, 85, 285, 310, 213. Нощните автобуси ще се движат по променен маршрут. ", "date": "2018.12.28", "title": "Куверт за Нова година в София – от 30 до 500 лв"}
{"url": "http://www.cross.bg/praznitzite-baiikova-prof-1592593.html", "text": "/КРОСС/ По празниците всички се престараваме и определено прекаляваме с храненето, това каза в сутрешния блок на БНТ специалистът по здравословно хранене проф. Донка Байкова. Тя обаче призна, че със сигурност и днес пак би приготвила кулинарните шедьоври за Бъдни вечер, както и би се изкушила да опита от ястията на трапезата. Проф. Байкова препоръча да опитваме от гозбите по празниците, но да го правим умерено и с малко повече информираност. Ако сервираме видовете шедьоври поетапно, така даваме възможност на храносмилателната система поне малко да придвижи отделните видове храни. Даваме възможност храносмилателните сокове с техните ензимни системи прицелно да се насочат към компонентата, за която са предназначени да обработят. Така не натоварваме изведнъж всички свои храносмилателни ензимни системи и предпазваме най-натоварената храносмилателна система от риск да възникне болестен процес.Проф. Байкова обясни, че рязкото преминаване на диета, веднага след празниците, също не е подходящ начин да се справим с тежестта на тези хранителни съставки, които сме приели. По този начин организмът се поставя в нов вид стрес. Първите един или два дни в зависимост от нашата натовареност, да минем на по-леки белтъчни храни, които ще спомогнат на храносмилателната система да се справи с обработката и доизлъчването на всичко, което е консумирано ", "date": "2018.12.28", "title": "Проф. Байкова: Рязкото преминаване на диета веднага след празниците не е препоръчително"}
{"url": "http://www.cross.bg/fidzhi-subitiya-kyltyrniya-1592594.html", "text": "/КРОСС/ Младоженци от Фиджи, Канада, Швейцария и най-много от Великобритания и Германия се врекоха във вечна вярност в \"Двореца\" в Балчик през отиващата си година, съобщи директорът на държавния културен институт Жени Михайлова. По думите й над 80 сватбени тържества на двойки от цялата страна, както и от Румъния, Латвия, Холандия са се вписали в календара със специални събития на \"Двореца\".На най-екзотичната сватба - на Дейвид Онисимо от Фиджи и Благея Ангелова от София, островитяни от Фиджи са танцували с характерни за общността облекла. Тазгодишният сватбен сезон, който бе открит на 1 април и продължи до 8 декември, е най-дългият в историята на специалните събития в културния център, разказаха от \"Двореца\".Отсега има потвърдени заявки за 22 сватби догодина сред пейзажа на архитектурно-парковия комплекс, а запитванията от кандидат-младоженци са многобройни, добавиха от културния институт.", "date": "2018.12.28", "title": "Младоженци от Фиджи, Канада, Швейцария се врекоха във вярност в \"Двореца\" в Балчик"}
{"url": "http://www.cross.bg/bileti-london-stranata-1592595.html", "text": "/КРОСС/ Много българи пътуват извън страната за ноледните и новогодишни празници, а други се връщат в родината, за да бъдат със своите близки. Кои са предпочитани дестинации и откъде се прибират най-много наши сънародници. Анализ на нискотарифна компания е на база закупени самолетни билети за период на пътуване 21-31 декември, като не се отчитат билетите по вътрешни полети в България, които също са значителен брой.Най-много пътувания със самолет извън страната, също както и през миналата година, ще има до Лондон, Великобритания - дестинация с пет летища и няколко авиокомпании, опериращи полети от София, Варна, Бургас и Пловдив. На второ място по посещаемост по време на празниците е Рим, Италия, следван от Германия с най-много закупени билети до Франкфурт и Берлин.При пътуванията към България Лондон отново е фаворит с най-много закупени билети до страната, което се дължи и на големия брой българи, живеещи там. Много са и сънародниците ни, които пътуват от Германия, Италия и Испания.Ако все още има хора, които се колебаят дали да не заминат някъде в последния момент за Нова година, все още има доста добри цени на самолетни билети до дестинации като Париж, Лондон, Брюксел, Берлин, Мадрид, а дори и град Акаба в Йордания.", "date": "2018.12.28", "title": "Най-често се лети до Лондон по Коледа и Нова година, според анализ"}
{"url": "http://www.cross.bg/hristova-beshe-antoaneta-1592596.html", "text": "/КРОСС/ 2018 беше година на българското европредседателство, но и година на междуинституционална война. Политическият психолог Антоанета Христова и политологът Татяна Буруджиева коментираха политическите събития в България през годината в сутрешния блок на БНТ.Европредседателството даде самочувствие на гражданите, че може от тях да зависи нещо, което се случва в Европа, че могат да задвижват процесите, отбеляза Антоанета Христова, като уточни, че не е ясно какъв ще бъде резултатът, че може процесите, които се задвижват, да срещнат такива пречки, че в крайна сметка да не се постигне целта, която беше формулирана - за Македония, за балканското обединение.Антоанета Христова коментира още, че въпреки всичко самочувствието, че тук, в България, имаше събития, които докараха фактори от Европа в страната и които направиха така, щото да имаме усещането, че нещо зависи от нас, а не сме в коридора на Европа и никога не можем да влезем в хола - това се е случило.Според Татяна Буруджиева самочувствието, че сме част от Европа, получиха по-скоро българите в чужбина, не тези в страната. Проблемът е, че българите в България имаха желанието европредседателството да бъде пречупено през личния му джоб - нещо, което не се случи достатъчно добре, каза Буруджиева. Според нея, през тези 6 месеца гражданите направиха крачка назад и оставиха на политиците терен да работят. И подчерта, че трябва да се отдаде заслуженото на работата на Лиляна Павлова - нейната беше една от най-важните.След председателството проблемите сякаш изплуваха на повърхността - особено в малката коалиция на патриотите.Антоанета Христова отбеляза, че още при съставянето на правителството патриотите са били една голяма въпросителна как тези три формации ще могат да се стиковат като работа, предвид лидерите и историята на формациите. Видяхме, че наистина там се крие проблем, там се крие нестабилност, но факт е, че конструкцията на политическите партии в момента, подкрепата им не предполага промяна, коментира Христова.  И поясни, че българинът се страхува да подкрепи друг вид конфигурация и в момента се пази статуквото, защото промяната носи напрежение, неизвестност и несигурност. Патриотите нямат интерес именно заради тази нагласа да направят промяната.Татяна Буруджиева уточни, че се притеснява да прогнозира как ще се явят патриотите на предстоящите европейски и местни избори. Бих казала, че няма да се променят нещата от гледна точка, че не се задава нов проект, отбеляза тя. И подчерта, че е трудно да се прогнозира дали самите патриоти ще успеят да разберат, че единствено и само в конфигурация заедно имат някакви шансове за евроизборите. ", "date": "2018.12.28", "title": "Политолози: 2018 беше година на междуинституционална война"}
{"url": "http://www.cross.bg/taksimetrovi-kolite-koli-1592592.html", "text": "/КРОСС/ Над 10 таксиметрови коли са разбити за една нощ в столичните квартали \"Хаджи Димитър\" и \"Сухата река\". Задържани са трима малолетни на 11,12 и 14 години.Оставихме си колите и като се събудихме на обяд, колите бяха счупени. Реално са взели нещата, с които работим. Щетите са около 500-600 лв. на кола. Полицията реагира бързо, но трябва да се минат процедурите, за да могат да ни ги върнат, каза един от потърпевшите таксиметрови шофьори.Същевременно, негов колега бе категоричен, че трябва да се предприемат мерки, които да предотвратят появата на такива случаи за в бъдеще. ", "date": "2018.12.28", "title": "Малолетни крадци изпочупиха и обраха над десет таксиметрови коли"}
{"url": "http://www.cross.bg/plovdiv-bila-godishna-1592632.html", "text": "/КРОСС/  48-годишна жена и нейният син са задържани за  в Пловдив, съобщиха местни медии.Сигналът на тел. 112 е подаден около 23 ч. Жертвата е 63-годишен мъж. Той е бил убит в жилище, в което живеел от няколко години под наем на ул. \"Родопи\".Вчера мъжът, 48-годишната му любовница и нейният син празнували Стефановден, но избухнал скандал. При извършения оглед по тялото на убития са открити множество прободни рани, но фатална била рана на шията му от счупена стъклена чаша. Най-вероятно е била засегната сънната артерия на 63-годишния мъж и той е починал от остра кръвозагуба.Жената и синът й са арестувани. Материалите по случая са докладвани на Окръжната прокуратура в Пловдив.Разследването продължава. ", "date": "2018.12.28", "title": "48-годишна жена и синът й са задържани за убийството в Пловдив"}
{"url": "http://www.cross.bg/rysiya-skripal-merkel-1592635.html", "text": "/КРОСС/  С какво все пак ще запомним 2018 година? Категорично с много взривоопасни събития. Ето някои от тях.*Шест поредни съботи досега \"жълтите жилетки\" протестираха във Франция. Гражданското движение първоначално бе насочено срещу планираното повишаване на данъците върху горивата, от което правителството вече се отказа. Постепенно движението, което няма национални лидери поне засега, прерасна в по-широк опозиционен фронт срещу президента Еманюел Макрон, като издигна по-общи искания, сред които увеличаване на заплатите, орязване на данъци и промени в конституцията, за да могат гражданите да инициират референдуми по политически въпроси.Протестите доведоха до размирици и сблъсъци с полицията, до погроми в много френски градове. Те станаха причина и за смъртта на десет души, повечето от които загинаха при автомобилни злополуки заради блокирани от демонстрантите пътища.Преди дни френският парламент одобри закон с мерки за успокояване на демонстрантите. Макрон се закани правителството му да действа твърдо срещу хората, които са извършили погроми по време на демонстрациите.Същото това правителство, което хората, почувствали се забравени от глобализиращия се свят, наричат елитарно и изгубило връзка с народа. \"Не сме забравили 2008 г. Върнете ни парите\", гласи надпис на стената на банка в близост до булевард \"Шанз Елизе\", станал сцена на бунтове. Много от протестиращите се се фокусираха върху миналото на Макрон като инвестиционен банкер и предполагаемия му елитизъм и го призоваха да подаде оставка.\"Проблемите, които изведоха французите на улицата, са същите, както във всички времена. Бедните не искат повече да обедняват, а богатите - да споделят богатството си. Това е диалог между глухи. Изходът е да се печели, а след това да се споделя - в това е същността на демокрацията. Но хората днес искат нещо да е другояче: да се споделя с тях, още преди някой да е спечелил. Не е възможно да започнем да живеем по-добре още от утре\", коментира наскоро за руското списание \"Огоньок\" френският политтехнолог Жак Сегела.В опит за излизане от задънената улица, президентът Макрон призна, че е допуснал грешки и обяви мерки за повишаване на покупателната способност, които според икономисти ще струват между 10 и 15 милиарда евро (заради тях френският бюджетен дефицит може да надвиши максимално допустимия праг в ЕС от 3% от БВП).Той възложи надежди на \"Голямата национална консултация\", която да ликвидира разногласията и да осигури необходимия ред и съгласие.\"Във връзка с това новата стратегия на Еманюел Макрон беше тъкмо в това - да се договори за правилата на борбата срещу глобалното затопляне, която сме готови да водим, и за цената, която сме готови да платим за това. Ако отхвърлим емоциите, цялата история с цената на горивата е свързана изключително с политиката за климата. И не е сложно да се намери компромис: трябва само да се отложи с няколко години датата за начало на борбата с изменението на климата, за да се помогне първо на онези слоеве на френското общество, които нямат с какво да си платят сметките в края на месеца. Като в Русия. Не бива да се мисли, че Франция е страна на богатите\", казва още Жак Сегела.Движението на \"жълтите жилетки\" обаче изглежда губи импулс във Франция през последните седмици. За сметка на това готовност да облекат такива жилетки обявиха и недоволни от различни европейски страни, включително в България (собствениците на малки бензиностанции например).На планираната дата след 3 месеца - 29 март 2019 г., Великобритания ще напусне официално ЕС, но ще навлезе в етап на преход, който ще продължи 21 месеца, до 31 декември 2020 г. В този период страната ще остане част от единния пазар, митническия съюз и европейските програми, но вече няма да участва във вземането на решения.Страстите в преговорите се разгоряха по въпроса за т. нар. северноирландски \"предпазен механизъм\", който да не допусне връщането на твърда граница между британската провинция Северна Ирландия и Република Ирландия. Въпросът е как, след като Великобритания излезе от ЕС, да се избегне възстановяване на физическите проверки по границата между Ирландия и Северна Ирландия.Най-общо предпазната мрежа предвижда Обединеното кралство да остане в \"единна митническа територия\" с Европейския съюз. Това позволява да се гарантира \"безпрепятствен достъп\" на стоките от Северна Ирландия до останалия британски пазар.От получилите публичност обяснения се разбра, че става въпрос за \"минимален\" митнически съюз. В това пространство, където се прилага обща външна тарифа за вноса, квотите и митата са премахнати. Но това за британската провинция ще означава различен режим от този в останалата част на Великобритания - недопустима ситуация според критиците на споразумението с ЕС, което премиерът Тереза Мей налага.Британският парламент, включително и самата управляваща Консервативна партия, изразиха огромни резерви по въпроса. Опасенията са, че Обединеното кралство може да се окаже задържано за неопределено време в ЕС чрез този т.нар. предпазен механизъм. Предупреждава се, че той би поставил Великобритания в капан. Тази мярка би ограничила възможностите на Лондон да договаря търговски споразумения с трети страни, за голямо съжаление на привържениците на т.нар. чист развод с Брюксел.По всичко личи, че Мей е изправена пред задънена улица в парламента за своята сделка за напускане на ЕС, след като Брюксел не предложи никакви отстъпки, които да накарат британските законодатели да я подкрепят. Така се очертава \"твърд\" Брекзит - без сделка с ЕС, а премиерът няма план за действие при такъв, затова също я критикуват.Рисковете от Брекзит без сделка, назовани от самия премиер пред парламента, са: икономически хаос, справянето с който ще глътне държавно финансиране в размер на 2 милиарда британски лири; рискове за \"работните места, услугите и сигурността на хората, на които служим, като обръщаме гръб на споразумение (с ЕС)\". Каквото и да се случи - Обединеното кралство вече взе най-важното си решение след Втората световна война, от което по всичко личи, че няма връщане назад.В следобедните часове на 4 март 2018 г. 66-годишният бивш офицер от руското военно разузнаване и британски шпионин Сергей Скрипал и неговата 33-годишна дъщеря Юлия Скрипал са отровени в Солсбъри, Англия с нервно-паралитично вещество Новичок. Те са открити в безсъзнание на пейка в центъра на Солсбъри от лекар и медицинска сестра, които са минавали случайно.По-късно същия месец лекарите изтъкват, че Сергей Скрипал никога няма да може да се възстанови напълно. Юлия се възстановява сравнително бързо. Полицаят Ник Бейли, изпратен в дома на Скрипал, също се разболява сериозно. Великобритания обвинява Русия, че е отровила двамата Скрипал, твърдение, което Москва отрича. Лондон обвини задочно двама предполагаеми агенти на руското военно разузнаване за нападението. По руска телевизия двамата отрекоха да са замесени.Отравянето на Сергей и Юлия Скрипал породи дипломатическо противопоставяне, в което стотици руски дипломати бяха изгонени от западните държави и реципрочно - западни от Москва.На годишната си пресконференция съвсем скоро руският президент Владимир Путин определи реакциите на Запад по \"измислените шпионски скандали\" (включително за Мария Бутина - признала се в САЩ за руски агент, и предупреждения в различни страни за руски шпионаж) като опит да не позволят \"надигането на мощта\" на Русия, на \"възхода на Русия\". \"Ако не беше Скрипал, щяха да измислят нещо друго. Целта е проста: да се ограничи развитието на Русия, възприемана като потенциален конкурент\", каза Путин.От отравянето има и други потърпевши. 45-годишният Чарли Роули съвсем наскоро обяви, че има проблеми със зрението и движенията и е убеден, че до 10 г. отровата ще го убие. Роули, Скрипал и дъщеря му оцеляха, но партньорката на Роули - Доун Стърджис, която също беше в контакт с Новичок, почина през юли в болница. Роули и Стърджис са се отровили от замърсен с веществото предмет, останал от първото нападение.На 25 ноември три украински кораба нарушиха границата на Русия на път към Керченския проток. Москва съобщи, че корабите са маневрирали опасно и не са се съобразили със законните изисквания на руските власти. В резултат на това плавателните съдове с 24-мата моряци бяха задържани. Срещу моряците се води наказателно дело по обвинения за незаконно навлизане в териториалните води на Русия.Така светът си спомни за Украйна, която беше позабравил от известно време. И двете правителства имат роля за последвалата ескалация на напрежението, което си пролича още в първите часове след превземането на корабите. На 26 ноември Петро Порошенко въведе военно положение в няколко украински области за 30 дни. Той настоя за засилено военно присъствие на НАТО в Черно море, но му бе отказано.САЩ и ЕС призоваха Русия да освободи корабите и да позволи свободно преминаване през пролива от и към украински пристанища, както и да зачита суверенитета и териториалната цялост на Украйна. Москва отговори, че няма да пусне моряците, тъй като срещу тях се води наказателно дело. Путин заяви, че Русия не пречи на преминаването на кораби, включително военни, през Керченския проток.Без съмнение и двете страни искат да се нормализира ситуацията около Азовско море. Но това изглежда невъзможно заради \"присъствието на руски военни в Крим, което противоречи на националния суверенитет, политическата независимост и териториалната цялост на Украйна\" и строителството на мост през Керченския проток (по резолюция на ООН, внесена от Украйна и приета на 18 декември).Кремъл вижда във всичко това опит Порошенко да вдигне рейтинга си преди изборите на 31 март.През годината президентът на САЩ Доналд Тръмп хвърляше страната си от криза в криза - във вътрешен и международен план, с наглед хаотично взимани решения. Агресивно загърбваше протокола и порядките, с които са се съобразявали десетки негови предшественици.Тръмп оттегли страната си от Парижкото споразумение за климата, зачеркна ядрената сделка с Иран, мина през решение за анулиране на договора със СССР за неразпространението на ядрените оръжия и обявяването на споразумението със Северна Корея (засега неработещо - виж по-долу). Годината му приключи с решението да изтегли военните от Сирия и Афганистан и с отказ да подпише закона за финансирането на федералното правителство, одобрен от Сената, защото с него не се осигуряват 5-те милиарда долара, които искаше за стената по границата с Мексико. Така парализира работата на администрацията покрай финансирането на гранична стена.С всичките тези и други решения президентът демонстрира непридвидимост (меко казано нетипична за лидера на най-великата страна), която хвърля в смут и тревога дори най-близките му съветници.Влиятелният сенатор републиканец Линдзи Греъм обобщи: \"Ако продължим да следваме сегашния си курс, има опасност да загубим всичките си завоевания и да се стигне до нов 11 септември (заради изтеглянето от Афганистан)\".Повечето от ключовите решения на Тръмп биваха или отхвърляни от съюзници и партньори, или съпровождани от искания за повече яснота или време, за \"да се изчака да се види\". Преди да вземе всички горепосочени решения, той бе разубеждаван, но неуспешно.И всичко това на фона на продължаващото разследване срещу него за предполагаем сговор с Русия за изборите през 2016 г.Най-влиятелната жена в Европа, 64-годишната Ангела Меркел, обяви в края на октомври, че ще се оттегли от председателския пост в ХДС и че това ще бъде нейният последен канцлерски мандат. Това тя направи, след като нейният Християндемократически съюз (ХДС) се представи слабо на регионалните избори в провинция Хесен, а сестринската баварска партия Християнсоциален съюз (ХСС) загуби мнозинството си в местния парламент.Но залезът на Меркел, много наблюдатели използваха тази дума, започна през 2015 г., когато тя отвори границите на Германия за мигранти от воюващи страни от Близкия изток. В Германия тълкуваха решението й така: намерението на Меркел беше благородно - да спаси хората от войната, практично - да попълни недостига на работна ръка, но пагубно политически и хуманитарно за самите мигранти, тръгнали към неизвестното, и за традиционните партии, понесли удари от крайнодесни движения.Меркел успя да наложи съмишленица за свой приемник, но никой не може да гарантира, че Анегрет Крамп-Каренбауер ще следва нейните стъпки, ако я наследи и на канцлерския пост.Ангела Меркел заема канцлерския пост от 2005 г. Описват я като централна фигура в международната дипломация и усилията за разрешаване на кризи в Европа и извън нея.За осма поредна година сп. \"Форбс\" определи Меркел като най-влиятелната жена в света. Асоциация \"Фулбрайт\" пък обяви преди дни, че нейната награда за международно разбирателство за 2018 г. ще бъде присъдена на германския канцлер на церемония на 28 януари в Берлин.Източник Дир.бг  ", "date": "2018.12.28", "title": "10 събития, които разтърсиха света през 2018-а"}
{"url": "http://www.cross.bg/godina-bulgariya-beshe-1592599.html", "text": "/КРОСС/ Тримата най-добри футболисти на България за изминаващата 2018 година са Кирил Десподов (ЦСКА-София), Тодор Неделев (Ботев Пловдив) и Георги Петков (Славия). Така са решили българските спортни журналисти, които имат право на глас в ежегодната анкета, информира sportal.bg. Гласуването приключи на 21 декември, а официалното обявяване на победителя ще е на 6 януари.Все още не е ясен редът на подреждането, но и тримата играчи са от родната Първа лига. Това значи, че за първи път от 2014 година най-добрият играч на България ще е от българското първенство. За последно това беше вратарят на Лудогорец Владислав Стоянов. През последните три години неизменно №1 беше Ивелин Попов, който тази година ще бъде извън призовата тройка.  ", "date": "2018.12.28", "title": "Ясна е тройка за футболист на годината"}
{"url": "http://www.cross.bg/sistema-senzori-wwwmkru-1592600.html", "text": "/КРОСС/  В северната част на Крим е завършено изграждането на 60-километрова ограда със сложна система от алармени сензори и датчици. Това съобщава РИА Новости, цитирана от сайта www.mk.ru, позовавайки се на преслужбата за граничен контрол на Федералната служба за сигурност на Руската Федерация. Спецслужбата обяснява, че това изграждане на инженерните съоръжения е планирано, а документацията за него се подготвя още от 2015 година. Днес цялата работа е завършена, а комплексът на охранителната система е пуснат в експлоатация.Инженерният обект представлява бариера с дължина над 60 км. Няколко стотици различни сензори са скрити на различни места в оградата. Има инсталирана система за наблюдение на термични изображения, която позволява да се наблюдава защитената зона  дори при мъгла, снеговалеж, задимяване или при слаба светлина.Службата отбелязва, че в района на \"Перекопския провлак\" са монтирани и вибрационни сензори, които се задействат от подхода на нарушителя към оградата, и сензорите за радио лъчи се включват чрез камерите за наблюдение.\n\t\t\t\t\t", "date": "2018.12.28", "title": "ФСБ изгради в Крим 60 км ограда по границата с Украйна (видео)"}
{"url": "http://www.cross.bg/sred-selin-dion-1592606.html", "text": "/КРОСС/  Селин Дион и Джон Леджънд ще бъдат сред звездите, които ще пеят на голям концерт, подготвян в памет на Арета Франклин.Алиша Кийс, Кели Кларксън и Пати Лабел също ще изпълнят песни от репертоара на Кралицата на соула на музикалното възпоменание, което ще се състои на 13 януари в Лос Анджелис.Франклин, която е носител на 18 награди „Грами\", почина през август от рак на панкреаса на 76-годишна възраст. На 6-часовата церемония за погребението в родния й град Детройт присъстваха десетки прочути музиканти и политици, сред които Бил Клинтън, Стиви Уондър, Чака Кан и Ариана Гранде.", "date": "2018.12.28", "title": "Селин Дион и Джони Леджънд ще пеят в памет на Арета Франклин"}
{"url": "http://www.cross.bg/godini-ot-purvata-kinoprozhektziya-1592610.html", "text": "/КРОСС/  На 28 декември през 1895 г. в парижкото Гран-кафе е първата публична демонстрация на „движещи се фотографии\". Това става с помощта на кинематографа, изобретен от братята Антоан и Луи Люмиер. Пред 35 зрители братята прожектират „Пристигането на един влак\".", "date": "2018.12.28", "title": "123 години от първата кинопрожекция "}
{"url": "http://www.cross.bg/vestnik-leva-pishe-1592584.html", "text": "/КРОСС/Данък „градушка\" ще доведе до поскъпване на имуществените застраховки догодина - това прогнозира пред  главният секретар на Асоциацията на българските застрахователи Нина Колчакова. Идеята за новия налог е на министъра на земеделието Румен Порожанов и е залегнала в проектозакон, който трябва да бъде приет още през януари. Той предлага със събраните средства да се финансира държавното предприятие, което да поеме функциите по борба с градушките. цитира думи на министъра на земеделието Румен  Порожанов, който уточнява идеята си: „Със закон за градушките да бъде въведено задължение регистрираните земеделци да плащат по 50 ст. на дка, а застрахователите да отделят по 0,8 на сто от годишния премиен проход по застраховките „Автокаско\", което е около 5-6 млн. лева\".„Над 120 млн. лева раздаде кабинетът в края на годината на общини на ГЕРБ и ДПС без ясни правила\", пише . 17 млн. лева са получили други общини, а управляваните от БСП - едва 4 млн., пресмята изданието.„Коледа на рекордите\" - така икономисти определиха празника тази година, пише . Изчисленията показват, че българинът е пръснал над 2 млрд. лева за посрещането на Рождество Христово. Годината е рекордна и за изтеглените кредити. Отчита се 15-процентов ръст на потребителските и 10 на сто - на ипотечните, отбелязва „Стандарт\".„Евровот на 26 май 2019, местният ще е на 27 октомври\", пише в заглавие на първата си страница вестник . Изданието посочва, че макар датата на местните избори все още да не е официално уточнена, то първият им тур най-вероятно ще е в последната седмица на октомври - на 27-и. Това означава, че вторият тур там, където ще има такъв, ще е на 3 ноември, допълва „Монитор\".„АПИ иска винетки за околовръстното и за софиянците, общината - против\", съобщава . Всекидневникът обяснява, че идеята на пътната агенция е цялото околовръстно или поне северната скоростна тангента да станат платени, тъй като са част от републиканската пътна мрежа. Освен това тангентата, която скъсява пътя на коли и камиони, идващи от магистралите „Хемус\" и „Тракия\" и пътуващи към Сърбия и Западна Европа, от 1 януари вече ще бъде част от магистрала „Европа\", която започва от Калотина и завършва с тангентата. Столичната община е против, защото в момента околовръстното се използва за преминаване и от много софиянци, които живеят наблизо и отиват на работа в града, уточнява „24 часа\". ", "date": "2018.12.28", "title": "Преглед на вестниците на 28 декември"}
{"url": "http://www.cross.bg/chasa-zala-sofiyaot-1592578.html", "text": "/КРОСС/София.От 10.30 часа в Гербова зала на „Дондуков\" 2 държавният глава Румен Радев ще удостои български военнослужещи с висше офицерско звание.***София.От 10.00 часа до 14.00 часа се очаква блокада на КЕВР, с която протестиращи ще попречат на членовете на Комисията да влязат в сградата на „Дондуков\" 8. Протестната акция е срещу увеличаването на цената на водата. Очаква се на закрито заседание КЕВР да приеме окончателно цените на ВиК услугите за 2019 г. и на природния газ за първото тримесечие на следващата година.***София.От 11.00 часа се състои официалната церемония по случай откриването на улица „Астана\" (между хотел „Хилтън\" и музеите „Земята и хората\" и за съвременно изкуство).***София.В 13.00 часа на паркинга пред Националния исторически музей ще бъдат представени новите 30 автобуса на природен газ на Столичния автотранспорт. На събитието ще присъства кметът на София Йорданка Фандъкова.***София.От 19.00 часа в зала 1 на НДК ще се състои Новогодишен оперен бал на Националния музикален театър.***Благоевград.От 09.30 часа в зала „22-ри септември\" на Община Благоевград ще се проведе редовно заседание на Общинския съвет.***Бургас.От 11.00 часа в заседателната зала на Община Бургас ще се състои пресконференция, на която кметът Димитър Николов и заместниците му ще представят проектобюджета на общината за 2019 г.***Кюстендил.От 14.00 часа в заседателната зала на Община Кюстендил ще се проведе сесия на Общинския съвет.***Нови хан.От 11.00 часа в дома за сираци „Св. Николай\" в Нови хан омбудсманът Мая Манолова ще зарадва децата от дома с лакомства, плодове и сладкиши за Коледа и Нова година.***Пазарджик.От 09.00 часа, в параклиса „Св. Архангел Михаил\" в затвора в Пазарджик, Негово Преосвещенство Константийският епископ Яков ще отслужи света архиерейска литургия по повод Рождественските празници. ", "date": "2018.12.28", "title": "Предстоящи събития в страната на 28 декември"}
{"url": "http://www.cross.bg/maraya-keri-rekord-1592580.html", "text": "/КРОСС/ Коледният хит \"All I Want for Christmas Is You\" на певицата Марая Кери, издаден преди 24 години, се радва на популярност и до ден днешен и дори е поставил нов рекорд - за еднодневен стрийминг в платформата Спотифай.По данни на чарт дейта, хитовото парче от 1994 г. е стриймвано 10,8 милиона пъти в деня преди Коледа. С постижението \"All I Want for Christmas Is You\" подобрява досегашния еднодневен рекорд от 10,4 милиона стриймвания, поставен от парчето \"SAD!\" на рапъра Екс Екс Екс Тентасион ден след смъртта му през юни.Ден след отбелязването на рекорда Марая Кери го е определила като \"удивителен подарък за Коледа\" в публикация в Инстаграм. ", "date": "2018.12.28", "title": "Марая Кери постави нов рекорд с коледния си хит "}
{"url": "http://www.cross.bg/google-pixel-godina-1592581.html", "text": "/КРОСС/ Google са възприемани като софтуерна компания, но вече направиха сериозни стъпки в разработването на хардуер. Най-добрият пример за опитите им в тази сфера са смартфоните Pixel, които вече трета година разнообразяват предложенията с Android в премиум сегмента. Въпреки, че Google Pixel 3 не могат да се конкурират директно с устройства като Samsung Galaxy S9 или Huawei P20 все пак провокират интереса на доста потребители със своя дизайн и иновативни функции. Aнализатори от RBC Capital Markets публикуваха любопитни детайли за приходите на компанията от продажбата на смартфони по цял свят. Според изчисленията им Google ще генерират приходи от приблизително $8.8 млрд. от продажбата на хардуер през календарната година. От своя страна това е увеличение с внушителните 65%, спрямо същите резултати през 2017г. Това е най-категоричното доказателство за представянето на Pixel 3 на пазара. Имайте предвид, че в цифрите са включени и умните джажи от серията Google Home, както и устройствата с бранда Nest. През следващата година се очаква тази тенденция да се промени и Google Pixel серията да отчита по-малко продажби от тях. Общата печалба от продажба на хардуер за компанията през годината достига до почти $3 млрд., което представлява увеличение от 55%, в сравнение с предходната година. Прогнозите са, че този стабилен ръст ще продължи с двуцифрени стойности поне до края на 2021г.", "date": "2018.12.28", "title": "Приходите на Google от продажбата на хардуер ще достигнат $3 млрд. през 2018г."}
{"url": "http://www.cross.bg/putna-severnata-taksi-1592588.html", "text": "/КРОСС/ Агенция „Пътна инфраструктура\" води разговори със Столичната община относно въвеждането на пътни такси за ползването на Северната скоростна тангента. Въпросът ще бъде обсъден на среща днес между представители на двете страни.Срещата има за цел на уточни шофьорите на леки автомобили, ползващи тангентата за бърза връзка между северозападните и югоизточните квартали на столицата да не бъдат ощетени. И докато становището на общината е, че такси за столичани не трябва да се въвеждат, то според пътната агенция по части от Околовръстния път като Северната тангента, която е свързващата пътна артерия за транзитния трафик от автомагистралите „Хемус\", „Тракия\", „Струма\", такси трябва да има заради преминаващите тежкотоварни автомобили.От агенцията припомнят, че пътната такса е задължителна, когато превозното средство напуска населеното място и продължава по участък от републиканската пътна мрежа. За общинската пътна мрежа винетка не е необходима. ", "date": "2018.12.28", "title": "АПИ и Столична община обсъждат въвеждането на пътна такса за Северната тангента "}
{"url": "http://www.cross.bg/materiya-tumnata-svetlina-1592583.html", "text": "/КРОСС/ Тъмната материя е сред големите мистерии на Вселената. Въпреки това именно на малкото, което се знае за нея, се базира почти цялата космическа наука. Според учените тъмната материя съставлява до 85% от познатата на човечеството Вселена.Сега астрономи от Австралия и Испания смятат, че са открили нов начин как да проследяват движението на тъмната материя в пространството, съобщава онлайн изданието CNET. За целта те са използвали снимки на звездни купове, които са направени от телескопа \"Хъбъл\".Досега учените наблюдаваха ефектите на тъмната материя най-вече върху гравитацията. Новият метод обаче се вглежда в слабата светлина на звездните и галактическите купове. Взаимодействията между галактиките в тези купове води до различни последствия. Например отделяне на звезди от галактиките им, които след това се движат сами в междугалактическото пространство.Свелината от тези звезди се нарича \"вътрешнокупова светлина\". На снимката горе тя е синята светлина в средата на кадъра. Именно тя се оказва помощникът на астрономите да следят и движението на тъмната материя и как тя се разпределя в пространството.Досега учените разчитаха на използването на т.нар. гравитационни лещи, за да следят изкривяването на светлината от голеими гравитационни обекти и да разбират структурата на тъмната материя в куповете. Недостатък на метода е, че изисква внимателно и продължитлено наблюдение.Новият подход на учените от Испания и Австралия използва вече направени снимки на дълбокия Комос. Например кадри от телескопа \"Хъбъл\". С тяхна помощ астрономите са прецизирали своя модел на базата на знанията от гравитационните лещи за шест галактически купа. Така те откриват, че вътрешнокуповата светлина следва точно разпространението на тъмната материя.Тази светлина се оказва много добър индикатор за движението на тъмната материя и улеснява нейното проследяване в пространството. Учените вече са започнали и допълнителни анализи с още галактически купове, за да прецизират метода си още повече. ", "date": "2018.12.28", "title": "Учени откриха начин да \"наблюдават\" тъмната материя"}
{"url": "http://www.cross.bg/obrushtenie-elementi-stolevka-1592589.html", "text": "/КРОСС/ От днес в обръщение е нова банкнота с номинал 100 лева. Тя ще бъде валидна заедно със старата, чиято емисия е от 2003 г..От БНБ съобщават, че пускането на новата серия се налага с цел осъвременяване на защитните знаци и с новата столевка ще бъде поставено началото на отпечатване на нови банкноти от всички номинали.Столевката е единствената банкнота в обръщение, която до днес беше само с една емисия. Затова поетапното осъвременяване на защитните елементи ще започне именно от нея.Банкнотата отново е с лика на Алеко Константинов, който можем да видим и във водния знак. Обновени и по-модерни елементи има в холограмната лента и на много други места по банкнотата.Новата столевка ще бъде в обръщение заедно с тази, която вече всички сме виждали.В рамките на следващите три години ще бъдат пуснати в обръщение нови банкноти с модерни защитни елементи от 50, 20, 10 и 5 лева. ", "date": "2018.12.28", "title": "БНБ пуска в обръщение нова столевка с модерни защити "}
{"url": "http://www.cross.bg/otmeneni-byrya-zimna-1592590.html", "text": "/КРОСС/ Хиляди полети бяха отложени вчера в САЩ заради зимна буря, а стотици бяха отменени, предаде Ройтерс, цитирана от БТА. Причина за нарушенията във въздушния транспорт стана започнала още в сряда вечерта зимна буря. Над 1000 полета бяха отменени, докато броят на отложените полети достигна 4200. Близо 400 полета от и към международното летище Далас-Форт Уърт бяха отменени, а стотици бяха отложени.В резултат на бурята пътник и стюардеса пострадаха леко при турбуленция над същото летище на борда на пътнически самолет, идващ от Мексико. Впоследствие самолетът беше отклонен за Остин, където кацна безаварийно, и там на пострадалите беше оказана медицинска помощ в местна болница, след което бяха изписани.Метеоролозите съобщават, че бурята е донесла силни дъждове и гръмотевични бури и има риск от наводнения в югоизточната част на САЩ, включително в Тексас, Луизиана, Мисисипи и Алабама.Издадено е и предупреждение за риск от възможна поява на торнада в Централна и Югозападна Луизиана и в Югоизточен Тексас. Губернаторът на Канзас обяви извънредно положение. ", "date": "2018.12.28", "title": "Хиляди полети в САЩ бяха отложени заради зимна буря"}
{"url": "http://www.cross.bg/vodata-tzeni-nyama-1592587.html", "text": "/КРОСС/ Комисията за енергийно и водно регулиране ще реши окончателно днес с колко да поскъпнат водата и природния газ от Нова година. Разчетите на регулатора сочат, че цените на ВиК услугите трябва да се повишат с до 10 на сто, а скокът на синьото гориво да е с 3,5%.С изключение на Кърджали, където ще има малко поевтиняване, от 1 януари 26 ВиК дружества ще продават водата по по-високи цени.Най-голям скок е предвиден в Бургас и в София - с 10 на сто.Най-скъпа обаче ще е водата в Шумен, където от нова година за кубик ще се плащат 3 лева и 40 стотинки.Над 3 лева ще струва водата и в Добрич, Силистра, Варна и Враца.Във Враца и Монтана няма да бъде постановена реалната цена, а за пръв път поскъпването ще бъде ограничено до прага на социалната поносимост за двата града.За Видин скокът може да стигне до 22 процента, но това ще стане само ако бъде въведена новата услуга „пречистване на вода\". В противен случай увеличението ще от 6 на сто.Тези цени са пределните, каза председателят на регулатора Иван Иванов и обясни:„Ние определяме пределни цени на водата, за да няма някакви още по-големи скокове. Самите кметове и общински съвети могат в диалог с ВиК операторите да поискат отлагане на увеличението или то да бъде по-малко.\"Поскъпването на природния газ ще е с 3,5%. През следващите три месеца един мегаватчас синьо гориво ще струва близо 45 лева без такси и налози. Това няма да доведе до промяна в цените на парното, топлата вода и тока. ", "date": "2018.12.28", "title": "КЕВР решава окончателно с колко да поскъпнат водата и газът "}
{"url": "http://www.cross.bg/novi-bili-chisto-1592582.html", "text": "/КРОСС/ На находка в стил Саудитска арабия са се натъкнали от Център за борба в ръждата в Благоевград - 11 чисто нови „петици\" на BMW от 1994 г., зарязани в склад край града, информира сайта .Колите никога не са били регистрирани. Те са модели 520i и 525i, основно седани в черен и червен цвят, плюс едно комби. От снимките, разпространени на фейсбук страницата на Центъра за борба с ръждата, се вижда, че баварците са още с найлоните по седалките и производствените документи.В коментарите под качените снимки, потребители твърдят, че колите са били внесени за първия рент-а-кар в България. Твърди се още, че дилърът на BMW, който е доставил машините, се е грижил редовно да сменя течностите в двигателя. Хората коментират, че се очаква да бъдат продадени на търг за по 15 000 евро всяка, но евентуалните купувачи биха имали проблем с регистрирането им в КАТ.Причината е, че са чисто нови, т.е. не са били регистрирани досега, но не отговарят на съвременните еко стандарти. Според коментаторите в социалната мрежа единственият вариант е да се регистрират в Германия и след това да бъдат върнати обратно тук. Въпреки това хора заявяват готовност да ги купят всичките наведнъж. ", "date": "2018.12.28", "title": "11 чисто нови BMW Серия 5 от 1994 г. зарязани в Благоевград"}
{"url": "http://www.cross.bg/vsichki-tzurkva-stanalo-1592574.html", "text": "/КРОСС/  Когато Максимиан се върнал с победа от войната с етиптяните и пожелал да принесе благодарствени жертви на идолите, той изпратил навсякъде заповед да се съберат людете в Никодимия, за да се поклонят на езическите богове. Антим, еп. Никомидийски, като чул за тая заповед, събрал в църква всички християни и цяла нощ, срещу Рождество Христово, служел всенощно бдение и св. Литургия и поучавал народа на Христовата вяра. Като узнал това, Максимиан заповядал да натрупат от всички страни около голямата църква сухи пръчки и храсти и като ги подпалят, да изгорят всички християни, които се намират вътре. Щом това станало известно на епископа, той побързал да кръсти оглашените и като завършил божествената Литургия, причастил със св. Тайни всички християни.Това станало в 302 година. С това страшно събитие бил поставен венец на най-жестокото гонение против християните, което продължило десет  години и се свършило с възцаряването на император Константин.", "date": "2018.12.28", "title": "Свети 20 000 мъченици, изгорени в Никомидия"}
{"url": "http://www.cross.bg/rozhdenitzite-na-dekemvri-1592577.html", "text": "/КРОСС/ Георги Лапчев, кмет на община Царево Никола Белишки, кмет на ПанагюрищеМими Иванова, естрадна певицаИван Дреников, пианистЙордан Войнов, лекарМирослав Петков, бивш депутатД-р Пламен Кенаров, лекар, бивш директор на МБАЛ \"Царица Йоанна\"", "date": "2018.12.28", "title": "Рождениците на 28 декември"}
{"url": "http://www.cross.bg/tishina-samo-kakva-1592573.html", "text": "/КРОСС/  „Представете си само каква тишина щеше да настъпи, ако хората говореха единствено онова, което знаят\" - Карел Чапек", "date": "2018.12.28", "title": "Представете си само каква тишина"}
{"url": "http://www.cross.bg/tema-zhivota-nova-1592576.html", "text": "/КРОСС/Тема: Събитията на 2018. Поуките на 2018-та - коментират политолозитеТема: Горан Брегович пред БНТ. Новата година на Горан Брегович - една балканска звезда специално за БНТТема: На масата. Как да се справим с празничното преяждане - съветите на диетологаТема: Годината и технологиите.Технологиите: как променят живота - ползи и заплахиТема: Нашите пари. Как разумно да управляваме парите си по време на новогодишните празници?Тема: Здравни емигранти  - Родината или живота ,защо родителите на малкия Демир бяха принудени да напусната България?Тема: Призвание - как барета от специалните части свали униформата ,за да сложи расо?Тема: „Чети етикета\": Кои бяха най-коментираните теми през 2018 г.?Тема: Цената на успеха: специален гост - златното момиче на българската гимнастика Катрин ТасеваТема: Малолетни крадци изпочупиха и обраха над десет таксиметрови коли. На живо - разказват потърпевшите.Тема: Нови такси на пътя. Ще се плаща ли винетка за преминаване през столицата?Тема: Обиран в дома си пет пъти за един месец! Крадци нападнаха възрастен човек и взеха последните му пари.Тема: Празничен гръм или гръм от ясно небе: Румен Бахов с демонстрация как да не пострадаме от пиратки.Тема: Жертва и агресор в училище - история за двете лица на едно 10-годишно момче. Защитна преграда ли е насилието и има ли изход от нея?Тема: Живот в студ и лед. Ники Василковски разказва как се живее в най-студените места на света.Тема: Как да приготвим перфектната пържола? Новогодишно меню от шампионите по транжиране на месо.Тема: Новата звезда на българския тенис! Специално - Адриан Андреев пред NOVA.Тема:  Жега на терена. Кои са най-ярките спортни събития на годината?Тема: В края на годината думата имат Репортерите на NOVA в онлайн поредицата \"Истории от живота\". ", "date": "2018.12.28", "title": "Теми и гости в сутрешните блокове на телевизиите"}
{"url": "http://www.cross.bg/park-stava-zagivat-1592575.html", "text": "/КРОСС/  418 г. - Бонифаций I става папа.1065 г. - Осветено е Уестминстърското абатство.1308 г. - Започва управлението на Ханазоно, 95-ти император на Япония.1612 г. - Галилео Галилей става първия астроном, наблюдавал Нептун, като погрешно я възприема за звезда.1835 г. - Индианският вожд Оцеола повежда войните си срещу армията на САЩ.1836 г. - Испания признава независимостта на Мексико.1836 г. - Основан е град Аделейд в Австралия.1846 г. - Айова става 29 щат на САЩ.1867 г. - САЩ анексират първата си територия извън континента - атола Мидуей.1869 г. - Уилям Семпъл от Охайо патентова дъвката.1879 г. - Срутва се железопътният мост Тей Бридж в Шотландия по време на движение на влак по него, загиват 75 души.1895 г. - Братя Люмиер правят първата платена прожекция на филм в Парижкото Гранд Кафе.1908 г. - При земетресение в Месина, Сицилия, загиват над 75 000 души.1939 г. - Осъществен е първият полет на японския изтребител Мицубиши A6M.1944 г. - Втората световна война: Новата власт в Унгария обявява война на нацистка Германия.1950 г. - Във Великобритания е обявен първият национален парк (Пик Дистрикт).1965 г. - Основан е германския футболен отбор Ханза от град Рощок.1974 г. - Земетресение с магнитуд 6,2 по Скалата на Рихтер в Пакистан отнема живота на около 5 300 души.1981 г. - В Норфолк, Вирджиния, се ражда първото американско ин витро бебе - Елизабет Джордан Кар.1981 г. - Кабелният телевизионен канал HBO започва да излъчва денонощно.1987 г. - Започва излъчването на американския анимационен сериал Костенурките нинджа.1989 г. - Основана е Зелената партия в България.1991 г. - Якутска АССР е преименована на Република Саха (Якутия).1995 г. - CompuServe слага забрана за достъп до секс-ориентирани нюз-групи, в резултат на германски съдебни искове.1996 г. - На извънредно заседание 37 Народно събрание гласува оставката на правителството на Жан Виденов.1999 г. - Сапармурад Ниязов е провъзгласен за пожизнен президент на Туркменистан.2007 г. - Природният парк Беласица е обявен за национален парк.", "date": "2018.12.28", "title": "28 декември в историята"}
