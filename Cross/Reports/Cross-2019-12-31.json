{"url": "http://www.cross.bg/tazi-godina-foiierverki-1621614.html", "text": "/КРОСС/  Властите в белгийския град Брюж са решили тази нощ Новата година да бъде посрещната не с обичайните фойерверки, а с представление на дронове, съобщиха местни медии, цитирани от БТА.Отбелязва се, че това е новост за страната, а идеята е взета от Китай. Целта на властите първоначално е била да се устрои тържество без обичайния шум и тътен в полунощ.Медиите отбелязват, че при всяко посрещане на Новата година много животни умират от инфаркт заради уплахата от внезапните шумни изблици. Често животни се нараняват тежко в опит да избягат и да се скрият от суматохата.В Брюксел тази вечер общината е подготвила 18-минутна заря в покрайнините на столицата. Градският транспорт ще работи безплатно от полунощ до 5.00 ч. на 1 януари с движение на 30 минути. Полицията предупреди, че ще бъде навсякъде, за да засича водачи в нетрезво състояние. Още в началото на декември медиите съобщиха, че повечето белгийци са уредили как да се придвижват тази нощ законосъобразно. ", "date": "2019.12.31", "title": " Дронове вместо фойерверки за Нова година в Белгия"}
{"url": "http://www.cross.bg/godina-novata-byzlydzha-1621619.html", "text": "/КРОСС/  Екипажът на най-новия кораб на \"Параходство БМФ\" АД - 45 000-тонния \"Бузлуджа\" първи ще вдигне наздравица за посрещането на Новата 2020 година.Това съобщиха от пресслужбата на дружеството във Варна.Плавателният съд е в пристанище Каосиунг в Тайван, където приема товар.Последни за идването на Новата година ще се поздравят българските моряци от екипажа на кораба \"Хемус\". На 31 декември те ще приемат товар в порт Гуаймас, Мексико. ", "date": "2019.12.31", "title": "Корабът \"Бузлуджа\" посреща първи Нова година "}
{"url": "http://www.cross.bg/transplantatzii-prof-ekip-1621616.html", "text": "/КРОСС/  Две успешни бъбречни трансплантации извърши екип на Университетска болница „Лозенец\", ръководен от проф. Любомир Спасов. Реципиенти са двама мъже -  на 41 и 61 години. Трансплантационен екип от Военномедицинска академия (ВМА) под ръководството на проф. Никола Владов извърши успешна чернодробна трансплантация на 59-годишен мъж с чернодробно заболяване в крайна фаза.Трите трансплантации станаха възможни след реализираната на 29 декември в УМБАЛ „Д-р Георги Странски\" - Плевен донорска ситуация. Донор е 63-годишен мъж, изпаднал в мозъчна смърт след черепно-мозъчна травма.Министерството на здравеопазването и ИА „Медицински надзор\" изказват към близките на починалия мъж своите съболезнования и благодарност за хуманното решение да дарят неговите органи и по-този начин да дадат шанс за живот на нуждаещи се от трансплантация български граждани. ", "date": "2019.12.31", "title": "Три успешни трансплантации бяха извършени в навечерието на Нова Година"}
{"url": "http://www.cross.bg/pytin-rysiya-prezident-1621613.html", "text": "/КРОСС/  Единството на гражданите на Русия е основа за постигането на най-високите цели на страната, заяви руският президент Владимир Путин в новогодишното си послание, излъчено в руските региони на Далечния Изток, предаде БТА.\"Личните ни планове, мечтите ни са неотделими от Русия. От усилията и приноса на всеки от нас зависи нейното настояще и бъдеще, бъдещето на децата ни. Единствено заедно ще решим задачите, които стоят днес пред обществото и страната. Нашето единство е основа за постигане на всякакви най-високи цели\", каза Путин и добави: \"Тези ценности са ни предали предците ни - героично, непоколебимо поколение на победители\".Руският президент отбеляза, че съвсем скоро ще настъпи 2020 г. и светът вече е изправен на прага на третото десетилетие на 21 век.\"Живеем в бурно, динамично, противоречиво време, но можем и сме длъжни да направим всичко за успешното развитие на Русия, за това всичко в нашия живот да се променя само към по-добро\", подчерта Путин в посланието си.Всяко дете трябва да знае, че е обичано, заяви руският президент. \"Нека родителите бъдат здрави и винаги да чувстват вашето внимание, а всяко дете знае, че то е най-любимото\", добави Путин, който отбеляза също, че в навечерието на Нова година всички хора са обединени от топлотата на човешките отношения и приятелското общуване. ", "date": "2019.12.31", "title": "Путин: Единството на гражданите на Русия е основа за постигането на високи цели"}
{"url": "http://www.cross.bg/grip-dete-bolnitza-1621620.html", "text": "/КРОСС/  Втори случай на грип е регистриран в София, съобщиха от Националния център по заразни и паразитни болести, цитирани от БТВ.Две деца, на 4 и 12 години, са приети в Инфекциозна болница. При 4-годишното дете е изолиран свински грип, при 12-годишното дете - Б „Виктория\".Преди Коледа други две деца на 7 г. и 13 г. бяха настанени в Инфекциозна болница с грип от типа H3 - ваксинален щам „Канзас\".Първите случаи на грип бяха потвърдени преди това в Бургас, където резултатите от изследванията показаха грип щам H1, разновидност на „Брийзбейн\". ", "date": "2019.12.31", "title": "Нов случай на грип в София: 4-годишно дете е болно от свински грип "}
{"url": "http://www.cross.bg/gosti-hotel-protzedyri-1621622.html", "text": "/КРОСС/  В големите ни морски курорти през зимата повечето хотели са затворени. Работят само тези, които предлагат СПА процедури с минерална вода и лечебна кал. Със специални оферти за новогодишните празници те привличат освен българи гости от Румъния, Германия и Русия.Между 280 и 350 лв. излиза куверт с включена новогодишна вечеря и използване на спа-зоната в хотел в центъра на Поморие, а древният град се оказа най-оживеният зимен курорт по Южното Черноморие. Дългогодишният хотелиер Георги Тръпков отдава това на славата на града като балнеоцентър.Ани Андреева: Нашите гости добре знаят силата на лечебната лиманна кал от нашето Поморийско езеро, предлагаме лечебни процедури с кал, с луга, физиотерапия, масаж, разни спа процедури.Георги Тръпков - хотелиер: Заетостта на хотела за новогодишния празник се очерта още в края на октомври и почти в ноември нямаше места в хотела. Имаме гости главно от България, но имаме гости от Русия, от Полша, от Германия и от Турция.Не са много хотелите в курортите край Варна, които посрещат гости в новогодишната нощ. По-малко са и желаещите да празнуват край морето.Стела Деянова - управител на хотел в курорта \"Златни пясъци\": Различното от други години е, че тази година още откъм края на октомври бяха продадени пакетите, които бяхме оферирали за Нова година. В този смисъл интересът е много по-голям и не се наложи да даваме допълнителни отстъпки, за да може да се напълни хотела.Румънски туристи има и в единствения работещ хотел на територията на курортен комплекс „Слънчев бряг\" с капацитет от 400 легла.Антон Христов - управител: Тази година предлагаме и отопляем външен басейн, от който една част от гостите се възползваха по Коледните празници и мисля, че останаха доста доволни всички.Най-постижимото развлечение за зимните морски гости в Слънчев бряг остава разходка до Несебър, където също за новогодишните празници работи само един голям хотел. ", "date": "2019.12.31", "title": "СПА хотелите в морските курорти привличат гости от Румъния, Германия и Русия "}
{"url": "http://www.cross.bg/sezon-dimitrov-nachaloto-1621602.html", "text": "/КРОСС/  \"Правя много упражнения и се подготвям за силен старт на сезон 2020. Направеното във фитнеса много помага на корта. Изпитваш спокойствие, а останалото е въпрос на психика\", така Григор Димитров определи подготовката си за началото на сезона.След броени дни започва първото издание на турнира AТР Cup, в който участие ще вземе и отборът на България, предвождан именно от първата ни ракета. На 3 януари нашият тим в състав Димитров, Димитър Кузманов, Александър Лазаров, Александър Донски и Адриан Андреев ще се изправи срещу отбора на Великобритания, който обаче ще бъде без голямата си звезда Анди Мъри.В началото на декември Димитров позволи на АТР да надникне в лагера му в Монте Карло и да заснеме филм, посветен на физическата му подготовка за сезон 2020.Кондиционният му треньор - Себастиен Дюран, смята, че разнообразието в тренировките е ключово за успеха.Аз не искам Григор да има \"глупав мускул\", както обичам да казвам. Искам координация и перфектното движение - това, от което се нуждаем. Винаги има причина дадено нещо да се прави - искаме максимално да използва мозъка си. Аз предизвиквам не само тялото му, но и неговия ум\", казва Дюран.Във видеото българинът коментира последните няколко месеца и разкри как се е чувствал при пропадането си в световната ранглиста.\"Беше труден момент, особено когато започнах да се свличам в ранглистата. Не знаех дали ще успея да се завърна до края на годината. Имаше много въпросителни и съмнения.\"Бившият №3 обаче гледа с оптимизъм към бъдещето: \"Най-важното в момента за мен е да продължавам да работя и да оставя миналото зад себе си. Да, със сигурност ще анализирам случилото се, има още няколко дни до края на годината.\"\"Екипът е тук, всички са до мен. Безусловната им подкрепа през цялата година беше най-важното нещо за мен. Помогнаха ми да премина през някои много трудни периоди. Ще направим равносметка, ще видим какво е можело да направим по-добре, как искаме да започнем 2020 г., ще поставим нови цели... Вълнуващо време е.\", добави първата ни ракета.  ", "date": "2019.12.31", "title": "Гришо: Подготвям се за силен старт на новия сезон "}
{"url": "http://www.cross.bg/zhivotni-hora-kontrera-1621604.html", "text": "/КРОСС/   Общинският съветник от ВМРО и председател на \"Патриоти за София\" Карлос Контрера се обяви срещу пиратките и пищните зари по празниците. В пост в социалната мрежа Facebook той настоя, че хора и животни претърпяват емоционален стрес и физически наранявания, а някои дори губят живота си заради забавлението на други.Според него е крайно време за сериозни разговори на ниво общини и МВР, за да се вземат мерки спрямо тези непрестанни гърмежи, които съпровождат всеки един празник.Като пример той даде вандалското поведение на група младежи.\"Вчера вечерта около 19.45 три \"добре възпитани\" хлапета взривиха с бомбичка химическата тоалетна в градинката зад баня \"Мадара\" (градинка \"Буката\"). След това \"геройство\" тоалетната е тотал щета, а бомбаджиите избягаха някъде в тъмното, след като успяха да подплашат няколко кучета и котки с взрива и изкараха акъла на няколко баби\", започва публикацията на Карлос Контрера.По думите му на пазара се продават тонове пиратки и \"шашки\", ракети, фойерверки, батерии с неясно качество и произход, които генерират шумове далеч над допустимите от здравните норми.\"Продават се дори в хипермаркетите, които не отговарят дори на базовите изисквания за съхранение на пиротехника. Има статистика, че гърмежите освен емоционален стрес водят и до наранявания и смърт на уличните и на дивите животни, които живеят в близост до населени места. За домашните животни положението също е страшно. Хиляди са оплакванията на стопани, чиито кучета и котки след гърмежите се тресат от страх и с дни са неспокойни и стресирани. Не разбирам защо всяка година се говори по темата в новинарските емисии, а никой от т. нар. природозащитници до момента не се намеси и не повдигна въпроса? Но техните хора мълчат. Както обикновено правят, когато нямат пряк финансов интерес от действията си. Поредното лицемерие на червено-зелените либерали. Искам да използвам случая и да ги попитам също така дали ходят да броят животните, за които взимат пари да \"изследват в естествената им среда\", след една новогодишна канонада. И дали се интересуват колко домашни животни са избягали и не са се завърнали след това при стопаните си? Или колко кучета и котки са намерени мъртви по улиците, блъснати от коли, дезориентирани от гърмежи или обгорели от фойерверките? Силно се съмнявам!\", критикува Контрера.Той подчертава, че Нова година е празник и трябва да носи празнично настроение за всички.\"Сега пак новинарският поток ще се насити с информация за хора с откъснати пръсти, спукани тъпанчета, обгорели заради използване на пиротехника. Стресът върху децата (особено бебетата), както и върху възрастните хора, от тези канонади е голям. Не е нужно да се избиваме или за собственото си забавление да тормозим невинните животни, които не могат да се защитят. За това призовавам всички - нека се замислим преди да хвърлим поредната бомбичка и преди да изстреляме поредния залп от домашната заря. Това може да коства нечий живот\", завършва Карлос Контрера.   ", "date": "2019.12.31", "title": "Карлос Контрера срещу пиратките и фойерверките: Войната с пиротехниката трябва да спре! "}
{"url": "http://www.cross.bg/nankov-pernik-remont-1621605.html", "text": "/КРОСС/  Аварийният ремонт на старата пречиствателна станция и водопреносната мрежа в Перник се очаква да приключат до 2 месеца.Това съобщи заместник-министърът на регионалното развитие и благоустройството Николай Нанков в Перник.Ще бъдат изградени нови утаители, нови помпи и нова връзка между старата и новата пречиствателна станция.„Министерският съвет вече отпусна средства за цялостна реконструкция, за да може да гарантираме на перничани, че дори при мъртъв обем на язовир „Студена\", водата ще има всички необходими качества за питейно-битово водоснабдяване\", обясни заместник - министър Нанков.Той подчерта, че аварийният ремонт на пречиствателната станция  е продължение на ремонта, започнал преди една година. Със средства от Световната банка са били подменени филтрите на утаителите. Голяма част от предприетите действия са били предвидени да бъдат извършени по големия проект, финансиран с европейски средства, но сега тези дейности ще бъдат извадени от проекта и ще се направят аварийно, за да може перничани да имат подменена ВиК инфраструктура в спешен порядък.„Батановският водопровод\" също ще бъде изключен от големия проект и ще бъде финансиран с отпуснатите 35 млн. лева от правителството.ВиК - Перник трябва да спази ангажиментите си и големият проект - за 120 млн. лева, да бъде реализиран до 2 години, стана ясно от думите на Нанков. След изпълнението му Перник и Радомир ще имат изцяло нови водопроводи, канализация и пречиствателни станции за питейни води. Балансът на водните количества в язовира е ангажимент на други институции, уточни още заместник - регионалният министър.Той призова община Перник максимално бързо да възложи дейностите, начертани в аварийния план за излизане от кризата и да се помисли за по-оптимален режим, защото след първоначално въведения вариант на двукратно спиране на водата, авариите по и без това остарялата ВиК инфраструктура на града са се удвоили.„Едновременно с всички предприети действия по аварийния ремонт, се търсят и нови водоизточници по „Витошкия водосбор\" към язовир „Студена\", допълни Николай Нанков. Той уточни още, че направеният ремонт на стената на язовира е имал за цел да гарантира съществуването му и неговата безопасна експлоатация. По думите му ремонтът е направен изключително качествено при спазване на всички правила и стандарти.По повод предупреждението за намалени водни количества в язовир „Бебреш\", който водоснабдява Ботевград, заместник - министър Нанков подчерта, че към момента няма непосредствена опасност от режим на водата в града и в язовира има вода за около 120 дни, дори без никакъв нов приток. Ситуацията се следи всекидневно от компетентните институции и вече е начертан план за действие, каза Нанков.Няма опасност от въвеждане на воден режим в Шумен и Търговище. Водата в язовир „Тича\" е достатъчна поне за 10 месеца, показват разчетите на ВиК оператора. Проблемът е в неремонтирания повече от 50 години водопровод към двата града.Заместник - министърът съобщи, че ремонтът му е включен в големия воден проект, финансиран с европейски средства и се очаква да се реализира 2020-2021 година.Общо за страната загубите на вода заради остарялата ВиК инфраструктура са средно 59%.В сегашния програмен период 2 млрд лева европейско финансиране са насочени основно към питейно-битовото водоснабдяване - обновяване на водопроводната инфраструктура и ремонт на пречиствателни станции за питейни води,  допълни заместник-министър Нанков.  ", "date": "2019.12.31", "title": "До 2 месеца се очаква да приключат аварийните ремонти на ВиК мрежата в Перник"}
{"url": "http://www.cross.bg/sever-polyus-magniten-1621607.html", "text": "/КРОСС/  По-рано този месец британският Институт за геоложки проучвания и Националните центрове за екологична информация на САЩ пуснаха още една актуализация на световния магнитен модел, прогнозирайки, че магнитният полюс ще продължи своето преместване към Сибир със скорост около 40 км годишно.Геофизикът и геомагнитен специалист д-р Циаран Беган прогнозира, че компасите ще започнат да сочат на изток от географския, истинския Северен полюс в рамките на следващите 20 години. „До 2040 г. всички компаси вероятно ще сочат на изток от истинския север\", казва ученият, който участва в създаването на актуализирания световен магнитен модел, пред Business Insider.Използван от всичко - от приложения за компас за смартфони до системи за пренос на GPS и телекомуникации, Световният магнитен модел беше актуализира през изминалата година, като учените заместиха модела за 2015 г. по-рано от планираното, след като изчислиха, че той става толкова неточен, че може да причини навигационни грешки.Коментирайки най-новата актуализация от декември 2019 г. на Световния магнитен модел, Бегън обясни, че макар „магнитният север да е прекарал последните 350 години в скитане из една и съща част на Канада\", като започва през 80-те години, „скоростта, с която се движеше, скочи от 10 км годишно до 50 км\". Освен това, точно по това време Магнитният северен полюс започна да се движи извън района около северните острови на Канада и на север към най-северната част на Арктика и отвъд нея, към Русия.През септември Магнитният север премина на 390 км от истинския север (т.е. точката на Земята, където линиите на географската дължина се доближават на север) и премина през меридиана на Гринуич. Такова позициониране на магнитния север никога не е наблюдавано, откакто започва следенето на геомагнитния север през 16 в.Учените все още не са сигурни какво причинява движението на Магнитния северен полюс към Сибир през последните няколко десетилетия, въпреки че се смята, че е свързано с избиването на течен никел и желязо дълбоко във външното ядро на планетата, на около 2900 км под повърхността, и огромното електрическо напрежение, което това създава.Това отсъствие на сигурност и пълната липса на човешка способност да контролира процеса означава, че въпреки че се предвижда геомагнитният север да продължи движението си на изток, той може също толкова лесно да спре или дори да обърне хода си в бъдеще.Интересното е, отбелязва Бегън, че в сравнение със северния си колега, южният магнитен полюс остава сравнително послушен, намиращ се в район на юг от Австралия вече над 100 години. ", "date": "2019.12.31", "title": "Магнитният северен полюс продължава да се движи към Русия "}
{"url": "http://www.cross.bg/sidni-foiierverki-godina-1621606.html", "text": "/КРОСС/  Хиляди семейства се сбраха на пристанището в Сидни, за да гледат ранните фойерверки по случай настъпването на Нова година. Въпреки призивите Сидни да посрещне 2020 година без заря, градът се озари от празничната феерия.Сидни, макар и да се задушава от смога заради горските пожари, и тази година ще представи на света уникално светлинно шоу. Заради многото часови зони в Австралия ще празнуват 2020-та до 16.30.Хиляди призоваха в петиция да няма фойерверки, а парите да бъдат похарчени за борба с пожарите. Кметът на града обаче заяви, че шоуто е планирано 15 месеца предварително и бюджетът за него вече е похарчен.В 9:00 часа местно време фойерверките озариха пристанището на Сидни, въпреки силните ветрове. Зрелището завърши в 9:15 часа. ", "date": "2019.12.31", "title": "Новогодишните фойерверки вече озариха Сидни (СНИМКИ)"}
{"url": "http://www.cross.bg/otkriha-izcheznaloto-godishno-momiche-ot-kameno-1621612.html", "text": "/КРОСС/  Полицията е открила 17-годишната Михаела Иванова от Каменo, научи NOVA.Към момента от МВР не дават повече подробности. Предстои то да бъде върнато на родителите му.Момичето беше в неизвестност от неделя сутринта. ", "date": "2019.12.31", "title": " Откриха изчезналото 17-годишно момиче от Камено"}
{"url": "http://www.cross.bg/ykraiina-zelenski-razmyana-1621608.html", "text": "/КРОСС/  Президентите на Русия и Украйна Владимир Путин и Володимир Зеленски проведоха телефонен разговор и се споразумяха да започнат незабавно работа по нова размяна на затворници, предаде Ройтерс, като цитира изявление на украинското президентство.Путин и Зеленски се договориха да направят списъци на украинци, включително задържани в анексирания от Русия украински полуостров Крим, които да бъдат разменени за задържани в Украйна руснаци.Двамата президенти си размениха поздравления по случай Нова година и се обявиха за развитие на руско-украинските отношения през 2020 г., съобщава пресслужбата на Кремъл, цитирана от ТАСС.Путин и Зеленски приветстваха и извършената на 29 декември размяна на пленници между украинските власти и проруските сепаратисти в Източна Украйна, както и сключването на договора за транзит на руски газ през територията на Украйна, отбелязва пресслужбата на украинското президентство. Двамата са изразили надежда, че в най-скоро време ще започне пълно прекратяване на огъня в Донбас.Президентите Путин и Зеленски \"подчертаха значението на сключената \"пакетна\" сделка, предвиждаща продължаването на транзита на руски газ за Европа през територията на Украйна\", се казва в изявлението на Кремъл за телефонния разговор. Двамата са отбелязали също \"конструктивния характер на проведените преговори, резултатите от които създават благоприятна атмосфера за решаване на други двустранни проблеми\".Извършената размяна на пленници \"следва споразуменията, постигнати на срещата на върха на \"нормандската четворка\" на 9 декември в Париж и способства за укрепването на взаимното доверие\", се казва още в изявлението на Кремъл. Двамата президенти \"наблегнаха на необходимостта страните във вътрешноукраинския конфликт да продължават постепенната реализация на Минския \"комплекс от мерки\". ", "date": "2019.12.31", "title": "Путин и Зеленски си стиснаха ръцете за нова размяна на затворници "}
{"url": "http://www.cross.bg/foiierverki-chasovi-godina-1621610.html", "text": "/КРОСС/  Новата година вече настъпи в малки тихоокеански страни, предаде БТА.Кирибати - държава, разпростираща се върху 3200 коралови атола - бе сред първите, влезли в 2020 г. Тя е на предна линия в борбата срещу климатичните промени, заплашена от суша и повишаването на морското равнище.В Самоа посрещнаха Нова година в по-мрачно настроение от обичайното, въпреки че в полунощ небето над столицата Апия бе озарено от фойерверки. Тържествата бяха помрачени от епидемията от морбили, която отне живота на 81 човека, предимно малки деца. В страната с население от малко под 200 000 души бяха регистрирани над 5600 случая на заразата.В Сидни голямо множество вече се събра на пристанището, за да гледа пищната новогодишна заря. Тя се състоя въпреки призивите да бъде отменена на фона на гъстия смог, обвил най-многолюдния австралийски град заради опустошителните горски пожари, които бушуват в района.Заради многото часови зони в Австралия ще празнуват 2020-та до 16.30 ч.Малки части от Русия посрещат новото десетилетие заедно със жителите и гостите на Сидни. А в столицата Москва използват изкуствен сняг за тържествата тази вечер заради необичайно високите температури.Заради многото часови пояси жителите на Русия ще имат повод да гръмнат шампанското цели 10 пъти, но рекордьори са обитателите на Международната космическа станция. 5-членният екипаж - двама руснаци и американци и един италианец, ще имат повод да вдигат наздравици цели 15 пъти, но със сигурност няма да е със шампанско, тъй като на борда няма алкохол и консумацията му е забранена.Спиращи дъха фойерверки ще има в Лондон, Париж и Ню Йорк. Британците посрещат за последен път Нова година като членове на Европейския съюз. 12 хил. фойерверки ще озарят небето, веднага щом Биг Бен отброи първата секунда на 2020-та.В Париж 100 хил. полицаи ще следят за реда, а в Ню Йорк по традиция на \"Таймс Скуеър\" ще бъде спусната новогодишната топка. За първи път дронове ще следят за сигурността.38 часови зони се използват от различните държави по света, а новогодишните тържества продължават 26 часа по цялата планета. ", "date": "2019.12.31", "title": "Малките тихоокеански страни вече посрещнаха 2020 г."}
{"url": "http://www.cross.bg/prileput-teatur-shtrays-1621609.html", "text": "/КРОСС/  За първи път от години Музикалният театър посреща публика на 31 декември с представление. От 17:00 часа е началото на специалния новогодишен спектакъл на „Прилепът\" от Йохан Щраус, билетите за когото вече са разпродадени. За зрителите са подготвени много изненади, подаръци и шампанско, за да се заредят с празнично настроение в навечерието на Новата 2020-та година.По традиция най-популярната и обичана оперета на Йохан Щраус - „Прилепът\" - се изпълнява във всички големи оперни и оперетни театри по света в навечерието на Новата година.В тази класическа танцувална оперета темите за любовта и съпружеската вярност са разкрити с много остроумие и комизъм на фона на празничната музика на Щраус.  Действието в „Прилепът\" се развива в Новогодишната нощ, а кулминацията е Балът на Принц Орловски, където се разиграва шегата с главния герой, наречена „Отмъщението на Прилепът\".Забавните перипетии в сюжета са поднесени на фона на прекрасните мелодии на валса, полката и кадрила. Комедийният стил в съчетание с  музиката на Краля на валса, изключителните изпълнения на артистите и пищните декори и костюми създават неповторимо празнично настроение за публиката.Режисьор на  „Прилепът\" е Марияна Арсенова, която е и директор на Музикалния театър. Диригент-постановчик - Юли Дамянов, сценограф - Иван Савов, художник на костюмите - Яна Дворецка, хореограф - Йоана Стоянова. Участват солистите, хорът, балетът и оркестърът на Музикалния театър с диригент Юли Дамянов. ", "date": "2019.12.31", "title": "За първи път от години Музикалният театър посреща публика на 31 декември"}
{"url": "http://www.cross.bg/vinetki-elektronni-avtomobili-1621611.html", "text": "/КРОСС/  В първия ден на Новата година изтича валидността на 14 067 годишни електронни винетки за леки автомобили, съобщиха от Агенция \"Пътна инфраструктура\" /АПИ/. От там уточняват, че общо над един милион електронни винетки изтичат в първите два месеца на 2020 г. До днес - 31 декември 2019 г., са валидни последните хартиени винетни стикери.От пътната агенция информират, че и за следващата година цените на е-винетките остават непроменени. Уикенд винетката за леките автомобили е 10 лв., седмичната - 15 лв., месечната - 30 лв., а тримесечната - 54 лв. Годишната остава на цена от 97 лв. До въвеждането на тол системата камионите и автобусите с обща технически допустима максимална маса над 3,5 т ще продължат да ползват е-винетка, не по-късно от 1 март 2020 г., посочват от АПИ. За товарните автомобили цените на дневните, седмичните и месечните винетките също остават без промяна.От там напомнят, че хората, които имат право на безплатна винетка, трябва да подадат заявление в дирекция \"Социално подпомагане\" по настоящ адрес - лично, с писмо или по електронен път с електронен подпис. Социалните служби обработват документите в 7-дневен срок. Агенцията за социално подпомагане изпраща всекидневно обработените заявки на Агенция \"Пътна инфраструктура\", която издава е-винетката в рамките на следващия работен ден.От АПИ припомнят, че корекции заради грешно въведени данни в системата не се допускат, затова е необходимо потребителите внимателно да преглеждат и проверяват въведената от тях или от съответния служител информация преди да потвърдят финалното плащане за електронната винетка. Отговорността за попълване на коректна информация за номер на пътното превозно средство, категорията му и периода на валидност на винетката е на собственика или ползвателя му. В случай на неправилно декларирани данни се счита, че не е заплатена дължимата винетна такса за съответния автомобил. ", "date": "2019.12.31", "title": "Над 14 000 годишни електронни винетки изтичат в първия ден на 2020 г."}
{"url": "http://www.cross.bg/shymaher-sustoyanieto-formyla-1621615.html", "text": "/КРОСС/  Известният италиански неврохирург Никола Акчари коментира състоянието на легендата от Формула 1 Михаел Шумахер, пише Gong.bg. „Ясно е, че той никога няма да бъде същият човек. Не се изненадвайте, ако го видите един ден и е загубил мускулна и костна тъкан. Състоянието му е такова, че не трябват грижи само за мозъка, но и интензивна грижа за цялото му тяло. Намира се в много деликатна ситуация, която при хора с по-нисък икономически статус често води до смърт. Това е тъжната истина... Ако не е грижата, която се полага за него, щеше да е жертва на необратими последици\", заяви италианският лекар пред Motorsport.com.Наскоро и съпругата на Михаел Шумахер - Корина, се изказа лаконично за състоянието на легендарния пилот от Формула 1. На 29 декември се навършиха шест години от злополучния инцидент, при който Шумахер си удари лошо главата при падане, докато караше ски. След това той известно време беше в кома и претърпя няколко мозъчни операции.Оттогава процесът на лечението на 7-кратния световен шампион във Формула 1 се пази в пълна тайна и не се изнася никаква информация за състоянието му. През това лято 50-годишният германец претърпя новаторско лечение в Париж, а това беше разкрито от публикация на вестник „Паризиен\".„Големите неща започват с малки крачки. Много малки парченца образуват голяма мозайка. Заедно сме по-силни. Това, заедно с обединените сили на движението „KeepFighting\", окуражава всички\", коментира Корина Шумахер в обръщение към феновете на съпруга си.„KeepFighting\" е името на семейната фондация на Шумахер, която подкрепя жертвите на инциденти и инвестира в мозъчни изследвания и такива на гръбначния стълб. ", "date": "2019.12.31", "title": "Лекар разкри тъжната истина за Михаел Шумахер"}
{"url": "http://www.cross.bg/posolstvo-hero-dimitrov-1621618.html", "text": "/КРОСС/  Екипът на американското посолство поздрави българите за Нова година с изпълнение на новогодишния хит \"Нова година\" на български език.Песента, по музика на Стефан Димитров и текст на Маргарита Петкова, навърши четвърт век, разказа репортаж на NOVA, а от него стана ясно, че Херо Мустафа подготвя изненадата и пее заедно с Богдана Карадочева, Васил Найденов и Стефан Димитров. Американската посланичка репетирала в самолета от Ню Йорк до София, а когато видяла Васил Найденов, възкликнала \"А, Васко Кеца\".По обед на 31 декември Херо Мустафа публикува видеото с песента на страницата на щатското посолство като честитка за българите.\"В началото на декември посолството на САЩ се свърза с българския композитор Стефан Димитров, за да пита дали можем да изпеем песента му „Нова година\" във видеоклип на празничното ни тържество. Той не само се съгласи, но предложи да се присъедини към нас! Заедно със себе си доведе и Богдана Карадочева, и Васил Найденов! Какво невероятно изживяване! Насладете се на видеото и ЧЕСТИТА НОВА ГОДИНА от всички нас в американското посолство в България\", честити ни в аванс и на български език  2020 г. посланичката на САЩ у нас. ", "date": "2019.12.31", "title": "Херо Мустафа честити на българите, пее с Васко Кеца и Богдана Карадочева"}
{"url": "http://www.cross.bg/dekemvri-zavedenie-pleven-1621603.html", "text": "/КРОСС/  В навечерието на Нова година специалисти от Военномедицинската академия (ВМА) извършиха поредна чернодробна трансплантация на 59-годишен мъж, в крайна фаза на чернодробно заболяване, съобщиха от лечебното заведение.Донорът е мъж на 63 години, изпаднал в мозъчна смърт вследствие на черепно-мозъчна травма, информират от ВМА.Съобщението за възникналата донорска ситуация в гр. Плевен е получено на 29 декември от Изпълнителна агенция \"Медицински надзор\", уточняват от лечебното заведение. Веднага е бил сформиран екип, който заминава за Плевен още в 7 часа сутринта на 30 декември, където е осъществил експлантацията на черния дроб.Професор Никола Владов, ръководител на Клиника по чернодробно-панкреатична хирургия и трансплантология съобщава, че към момента пациентът е контактен и адекватен и продължава лечението му. Той обобщава, че технически трансплантацията е била трудна, с продължителност около шест часа, но е станала добре, посочват от пресцентъра на ВМА.Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията на органите. ", "date": "2019.12.31", "title": "Шанс за нов живот: Екип на ВМА извърши поредна чернодробна трансплантация "}
{"url": "http://www.cross.bg/kokain-petrich-politziyata-1621617.html", "text": "/КРОСС/  Полицаи иззеха над 87 г кокаин при спецоперация срещу наркоразпространението в Петрич, съобщиха от полицията.В действията, проведени на 30 декември, са се включили служители на „Противодействие на криминалната престъпност\" при ОД на МВР-Благоевград и на полицията в Петрич.При извършени проверки, от 36-годишен мъж от село Ключ е иззет 1,15 г кокаин, а от 32-годишен петричанин - 0.60 г от същия наркотик. В хода на оперативно-издирвателни действия е установен и задържан 55-годишен от Петрич, от когото двамата се снабдили с дрогата.След  извършен личен обиск у мъжа са намерени: около 1,74 г кокаин, 1250 евро и около 1090 лева. Последвало претърсване на пристройка в дома на 55-годишния, откъдето са иззети 83.75 грама кокаин и електронна везна.Тримата са задържани за срок до 24 часа. Работата по случая продължава под надзора на Окръжна прокуратура-Благоевград. ", "date": "2019.12.31", "title": "След спецакция: Иззеха над 87 г кокаин в Петрич "}
{"url": "http://www.cross.bg/snyag-poleti-abonati-1621590.html", "text": "/КРОСС/  Зимна буря доведе до анулирането на стотици полети и остави десетки хиляди абонати без ток в Източна Канада в навечерието на Нова година.Близо 200 полета бяха отменени в тази част от страната заради комбинация от сняг и леден дъжд, съобщи БТА, като цитира събрана информация от различни летища.Най-много полети, над 100, са били анулирани от и до международното летище на Монреал. Повечето от тях са били от и до летища в провинция Онтарио и североизточната част на САЩ.Отменени са и полети от и до летищата в Квебек, Отава и Торонто.Очаква се до тази вечер в южната част на провинция Квебек да падне до 15-20 сантиметра сняг, заяви канадското министерство на околната среда.Монреал посрещна Рождество Христово без сняг - нещо, което се случва веднъж на пет години. От началото на декември в града са паднали само около 13 сантиметра сняг при средна норма за месеца от 49 сантиметра, отбелязва Франс прес.Лошото време остави над 55 000 абонати без ток в Източна Канада, най-вече в провинция Онтарио, предаде ТАСС, като се позова на местния електроенергиен оператор.Леденият дъжд и силният вятър със скорост на поривите до 80 километра в час са причинили много повреди по електропреносната мрежа.Електроснабдяването вече е възстановено на повече от 39 000 клиенти. 16 000 абонати обаче остават без ток. ", "date": "2019.12.31", "title": "Буря спря стотици полети и остави хиляди без ток в Канада "}
{"url": "http://www.cross.bg/vuzdyha-godini-prof-1621591.html", "text": "/КРОСС/  „Застудяването ще е краткотрайно - днес и утре, а после около Йордановден и Ивановден, когато ще вали и сняг. Поне до средата на януари не се виждат сериозни снеговалежи\". Това каза пред БНР климатологът проф. Георги Рачев.В предаването \"Преди всички\" по програма \"Хоризонт\" той коментира и чистотата на въздуха в София:„Софиянци днес дишат доста по-чист въздух от това, което е било преди 20-30 години. Първо, защото изчезна „Кремиковци\". Второ, защото има наченки на гражданско общество - хората са недоволни от всяко едно управление, така трябва да бъде. Гражданите дори не разчитат на институциите, а правят, макар и елементарни, изследвания за чистотата на въздуха. Ние се борим за по-чист въздух\".Той уточни, че преди години никой не се е интересувал какво има във въздуха. „От август месец преживяваме в доста по-топло и по-сухо време\", посочи проф. Рачев.„Не е възможно в 21 век да разполагате с язовир като \"Студена\" и 100 хиляди души да са без вода. Това е едногодишен изравнител, т.е. язовирът е трябвало да бъде пълен поне 5 пъти повече, както е било в предишните години\", категоричен беше той. „Не е проблемът в природата\", добави климатологът и уточни, че една трета от населението на страната живее на постоянен или временен на воден режим, а половината от българите нямат канализация. ", "date": "2019.12.31", "title": "Климатолог: Не се очертават сериозни снеговалежи до средата на януари "}
{"url": "http://www.cross.bg/godina-zarya-foiierverki-1621584.html", "text": "/КРОСС/  Светът е в очакване на новата година. По традиция посрещането ѝ е съпътствано от зрелищни фойерверки и пищни тържества.Хонконг ще изпрати 2019 г. с множество протести, които имат за цел да се попречи на празненствата. Голямо шествие е планирано и в първия ден на новата година. Заради продължаващите повече от 6 месеца протести и опасения за сигурността за първи път от десетилетие прочутата новогодишна заря ще бъде заменена от мултимедийно светлинно шоу върху фасадите на най-високите небостъргачи.В Сидни въпреки че хиляди призоваха в петиция да няма фойерверки, а парите да бъдат похарчени за борба с пожарите, зрелището ще се състои. Кметът на града заяви, че шоуто е планирано 15 месеца предварително и бюджетът за него вече е похарчен.Заради загриженост към животните и опасения от пожари заря няма да има в зимната столица на Полша - град Закопане.Пиротехническите средства са забранени и в много германски градове и търговски обекти.В Лондон ще има новогодишната заря, при това придружена от звън на камбаните на часовниковата кула \"Биг Бен\", която от 2 години е в процес на реставрация. След началото на ремонта камбаните биеха само при важни събития.В Ню Йорк, както всяка година, на фона на внушителна заря, от покривите на високите сгради на \"Таймс скуеър\" ще се изсипят близо 1400 килограма разноцветни конфети, а сред тях и листчета, на които са изписани пожелания от хора от цял свят. А в последните 60 секунди на отиващата си година над празнуващите ще се спусне блестяща топка, покрита с над 2600 кристални триъгълника.Над 2000 полицаи ще се грижат за сигурността по време на посрещането на Нова година на прочутия плаж Копакабана в Рио де Жанейро. Очаква се в тържеството да се включат тази вечер близо 3 милиона жители и гости на града, предаде \"Франс прес\".В целия щат Рио ще бъдат разположени близо 15 000 служители на силите за сигурност.На плажа Копакабана ще бъдат инсталирани седем огромни екрана, на които зрителите ще проследят концертите, с които ще се отбележи настъпването на Новата година. Инсталирани са и 800 химически тоалетни и четири медицински пункта.Очаква се новогодишната заря в Рио и тази година да бъде зрелищна, като от 10 платформи в морето ще бъдат изстреляни 16,9 тона фойерверкиНа следващия ден 120 чистачи ще се заемат с почистването на плажа. Миналата година след тържествата бяха събрани 385 тона отпадъци. ", "date": "2019.12.31", "title": "Как светът посреща Нова година "}
{"url": "http://www.cross.bg/arabadzhiev-pokypki-potrebitelite-1621595.html", "text": "/КРОСС/  По-големият поток от клиенти в магазините през този период може да стане причина за разместване на стоките и объркване за характеристиките и цените им или до нарушаване целостта на опаковките, което да доведе до влошаване качествата на продукта. Затова трябва да бъдем внимателни, когато четем информацията и избираме своите покупки. Това каза по телевизия „Европа\" Константин Арабаджиев, член на Комисията за защита на потребителите.Добре е да премислим и офертите за малотрайни продукти, които са били приготвени в магазините или доставени в по-големи количества за Коледните дни и сега се предлагат на промоция, тъй като са със скоро изтичащ срок на годност. Важно е при вземането на решение за покупка да не се подвеждаме по намалената цена, а да преценим дали ще можем да ги употребим, докато още са годни за консумация, като имаме предвид и останалата храна у дома от посрещането на празниците.Трябва да се внимава и при покупките от електронни магазини, особено в случаите, в които държим стоките да пристигнат при нас до определена дата. „Немалко онлайн магазини в това време от годината, когато срещат проблеми с доставките в обичайните за тях срокове, предупреждават на сайта си, че е възможно пратките да пристигнат със закъснение\", отбеляза Арабаджиев. Затова той предупреди преди покупка потребителите да проверяват дали има подобни послания, за да са информирани и да преценят дали удължените срокове за доставка ги устройват.В студиото на „Европа сутрин\" Константин Арабаджиев посочи още, че най-честите оплаквания от отминалите Коледни празници са за дефектни стоки и отказ да бъде приета рекламацията за тях, както и за забавени доставки на онлайн покупки. „Нашите екипи се опитват максимално бързо да реагират на сигналите, които получаваме. На горещия телефон на потребителя 0700 111 22 даваме и консултации\", каза Арабаджиев. „Имаме и телефон за търговците - *2211. Според статистиката, с която разполагаме, 70-80% от търговците добросъвестно изпълняват своите ангажименти, но не всички познават в детайли потребителското законодателство. Целта е с тази гореща линия и с обученията, които осъществяваме в цялата страна, да се повиши информираността им за техните задължения по съществуващата нормативна уредба, което пък да доведе до намаляване броя на жалбите на потребителите\", добави той.На финала на разговора Арабаджиев припомни, че при проблеми със самолетни полети пасажерите могат да се обръщат към Европейския потребителски център, който работи към КЗП и е част от мрежа бюра в ЕС. Той съдейства и при настанявания и покупки с трансграничен характер.  ", "date": "2019.12.31", "title": "КЗП: „Внимателно избирайте покупките при пазаруването за Новогодишните празници“"}
{"url": "http://www.cross.bg/blusnat-kola-nova-1621597.html", "text": "/КРОСС/  Българин загина в Нова Зеландия, след като бе блъснат от кола, съобщи електронното издание NZ City, цитирано от БТА. Злополуката станала в петък вечерта.44-годишният Николай Андреев, който работел във винения сектор в областта Марлборо, бил блъснат от кола на улица в град Бленъм. На водача на автомобила, 29-годишен местен жител, са повдигнати обвинения в опасно шофиране, причинило смърт. ", "date": "2019.12.31", "title": "Кола прегази българин в Нова Зеландия "}
{"url": "http://www.cross.bg/cordzerothinq-pochistvane-robotic-1621600.html", "text": "/КРОСС/  LG Electronics (LG) увеличава залога на CES 2020 с нови почистващи уреди без кабели с нови възможности. LG CordZeroThinQ A9 Stick Vacuum осигурява ефективно почистване на суха и мокра повърхност от едно устройство тип пръчка, докато новият CordZeroThinQ Robotic Mops комбинира робототехниката и знание на LG в компактен пакет, който може да премахне дори най-трудните за премахване мръсотии.Собствената технология на LG Power Drive MopTM превръща CordZeroThinQ A9 и CordZeroThinQ Robotic Mobs в перфектните инструменти за поддържане на безупречно чисти подове. Благодарение на усъвършенстваната автоматична система за водоснабдяване, двете бързо въртящи се подложки за моп винаги имат точното количество вода за почистване, без да оставят локва зад себе си. За да могат да се съобразят с различните видове настилка и сила на почистване, потребителите могат сами да изберат да увеличат, намалят или напълно да изключат потока на вода.LG CordZeroThinQ A9 с Power Drive MopС напълно сменящи се дюзи LG CordZeroThinQ A9 може лесно да се превключи от прахосмукачка към моп и отново. Накрайникът на захранващото устройство премахва прах от килими и твърди подове с мощно засмукване благодарение на Smart Inverter Motor  на LG. Същият този мотор осигурява страхотни резултати при използване като моп, когато се използва с приставката за моторно захранване. Контрол с едно докосване, две бързо сменящи се батерии и подвижни, миещи се филтри повишават ефективността на този уред с двойна функция. Включена мулти-тип зарядна стойка предлага удобно презареждане и съхранение на място както за вакуума, така и за аксесоарите. Собствениците на оригиналния CordZeroThinQ A9 могат просто да закупят ъпгрейд комплекта на Power Drive Mop, който включва накрайници за дюзи и мопове.LG CordZeroThinQ Robotic MopLG CordZeroThinQ Robotic Mop извежда автоматичното почистване на пода на друго ниво с мощния си двоен въртящ се моп, подобрен с технологията Dual Eye. Регулируем за работа в три режима, количеството вода може да се контролира за всяка задача за почистване. По-тихи от хладилник, когато се използват, останалите членове на семейството дори няма да знаят, че работи през повечето време. Със своята предна камера Dual Eye, CordZeroThinQ Robotic Mops може точно да разпознае околностите си, за да избегне сблъсъци с домакински мебели и домашни любимци. Чрез достъп до My Zone чрез приложението LG ThinQ, потребителите могат да определят кои конкретни зони от къщата да бъдат почистени.Собственици, които притежават CordZeroThinQ R9 Robotic Vacuum могат да свържат двете устройства чрез Wi-Fi мрежата, за да създадат още по-умен дом, който да е повод за завист у съседите. Веднъж приключил почистването R9 дава сигнал на мопа с информация за зоните, които имат нужда от още почистване.„С все повече потребители с твърди подови настилки, ни беше ясно, че прахосмукачките няма да са достатъчни,\" казва Дан Сонг, президент на LG Home Appliance & Air Solution Company. \"Наблягайки на технологичен напредък, експертиза и познаване в дълбочина нуждите на потребителите, ние развихме CordZeroThinQ Power Drive Mop, който да се справи с трудните за почистване задачи.\"LG CordZeroThinQ A9 и CordZeroThinQ Robotic Mobs ще бъдат представени на CES 2020 от 7 до 10 януари на щанд #11100, Central Hall на Конгресния център в Лас Вегас. Следете всички новини и съобщения на CES на LG в социалните мрежи, използвайки #LGCES2020. ", "date": "2019.12.31", "title": "Новите CordZero прахосмукачки на LG са снабдени с Power Drive приставки"}
{"url": "http://www.cross.bg/borisov-sezon-pomorie-1621601.html", "text": "/КРОСС/  „За новия сезон обходът на град Поморие трябва да е готов, така трафикът за курортите няма да влиза в Бургас и туристите ще имат пряк достъп до тях\".Това заяви министър-председателят Бойко Борисов по време на инспекцията на обхода на град Поморие. Премиерът отбеляза, че всички говорят за туризъм, но довеждащата инфраструктура е от изключително значение, тя осигурява бързо придвижване и без задръствания.Според министър-председателя Борисов няма причина обходът на Поморие да не бъде готов за новия летен сезон. „Трябва да се спазят сроковете и ще видите колко ще се облекчи движението\", изтъкна премиерът Борисов. Той подчерта, че всичко това става възможно, благодарение на добрата работа на държавата, чийто Брутен вътрешен продукт към момента е 120 милиарда лева. „Гоним 130 милиарда БВП, затова правим и 4-лентови магистрални пътища\", каза още Бойко Борисов. По думите му, докато трасета като настоящото се изграждат, това не се вижда, а после бързо се забравя какво е било преди. Премиерът напомни, че по Южното Черноморие липсваха и пречиствателни станции.Участъкът, който инспектира премиерът Борисов, е с дължина от около 5 километра и с него ще се довърши цялото разширение на пътя Бургас-Слънчев бряг. Другите участъци вече са пуснати в експлоатация и значително се облекчава трафикът, особено в туристическия сезон.Обходът на Поморие е изключително важен за региона, предвижда се да бъде завършен през май 2020 г. По този начин преди старта на новия туристически сезон пътят Бургас-Слънчев бряг ще е изцяло готов и разширен за удобство и безопасност на придвижването на пътуващите. ", "date": "2019.12.31", "title": "В последния ден на годината Борисов тръгна на проверки по пътищата"}
{"url": "http://www.cross.bg/novi-iskur-gara-1621593.html", "text": "/КРОСС/  16 души от психодиспансера на Сточна гара се превеждат в Държавната психиатрична болница в Нови Искър. Това съобщи във фейсбук д-р Цветеслава Гълъбова, директор на болницата.\"Трябва да се погрижим адекватно за болните. Надявам се пхиатричните клиники в Александровска и \"Св. Наум\" също да откликнат\", посочи още тя.", "date": "2019.12.31", "title": "16 души от психодиспансера на Сточна гара ще бъдат настанени в Нови Искър"}
{"url": "http://www.cross.bg/sofiya-bolnitza-oblast-1621594.html", "text": "/КРОСС/  Вследствие на избухналия по-рано тази сутрин пожар на територията на Центъра за психично здраве - София област и Специализирана болница за активно лечение на пневмофтизиатрични заболявания - София област, са унищожени покривът и подпокривното пространство на Белодробната болница, както и поликлиниката на психиатричното лечебно заведение, съобщават от пресцентъра на МЗ.Няма пострадали пациенти. 51 души - пациенти на Центъра за психично здраве, намиращи се в незасегнатия от огъня стационар на лечебното заведение, са евакуирани заради липса на електрическо захранване и топлоподаване.В момента се извършва релокация на пациентите на Психиатричната болница в други лечебни заведения с психиатрични структури на територията на София, в това число ДПБ „Св. Иван Рилски\", УМБАЛ „Александровска\", ЦПЗ „Проф. Н. Шипковенски\", ВМА и УМБАЛНП „Свети Наум\". Осигурена е непрекъсваемост на работата на дневните програми, осъществявани в ЦПЗ - София област.Петима пациенти на Белодробната болница, при които е налице необходимост от медицинско наблюдение и терапия, също биват релокирани.Министър Кирил Ананиев разпореди на компетентните дирекции на Министерството на здравеопазването „Стопански дейности\" и „Търговски дружества и собственост\" незабавно извършване оценка на щетите и предприемане на действия за консервация на покривното пространство на Специализираната болница за активно лечение на пневмофтизиатрични заболявания - София област до реализирането на ремонтните дейности.Реконструкция предстои да бъде извършена и на сградата на Поликлиниката на ЦПЗ - София област.  ", "date": "2019.12.31", "title": "Няма пострадали пациенти при пожара, обхванал сгради на Центъра за психично здраве - София "}
{"url": "http://www.cross.bg/informatziya-nego-spryal-1621596.html", "text": "/КРОСС/  19-годишен шофьор загина на място, след като управляваният от него автомобил се удари в спрял автобус на градския транспорт на столичното „Околовръстно шосе\", съобщава bTV, позовавайки се на информация на МВР.Сигналът за инцидента е постъпил около 08.40 часа тази сутрин.По първоначална информация автобусът по линия 111 е бил спрян за проверка при Суходол и в него не е имало пътници. При катастрофата няма други пострадали.Към настоящия момент не са изяснени причините за произшествието. Пътното платно вече е разчистено, а движението се осъществява нормално. ", "date": "2019.12.31", "title": "Млад шофьор загина след удар в спрял автобус в София"}
{"url": "http://www.cross.bg/vuzrazhdane-stranata-koleda-1621580.html", "text": "/КРОСС/  От Възраждане непрекъснато сигнализират на властимащите, че най-големият проблем за страната ни е демографската криза. За съжаление и до днес държавна стратегия за справяне с нея липсва. Дори се въвеждат закони, които затрудняват родителството.  В отговор на безотговорното поведение на управляващите от ГЕРБ и ВМРО, Възраждане дарява средства на стотици семейства с репродуктивни проблеми. Благодарение на този акт днес в страната ни са родени повече от 40 българчета.Друга инициатива, която се провежда съвместно с Фондация \"Да възродим българските села\" са дарения, които се правят на читалища и училища. С това се подпомага обучението на децата в по-малките населени места. Само преди около три седмици такова дарение под формата на бюра достатъчни, за да се оборудват два кабинета, беше направено на Теодосий Теодосиев. Необходимите мебели достигнаха до Казанлък със съдействието на Николай Дренчев, организационен секретар на Възраждане, който лично шофира до там, за да достави необходимото оборудване.По Коледа Възраждане свързва българчетата по света. Инициативата се казва \"Родолюбива коледна картичка\" и се състои в изработването на картички с български символи. Те се правят от българчета за българчета и се разпращат по целия свят. Едни от основните двигатели за нейното случване, четвърта поредна година, са Георги Георгиев-общински съветник от групата на Възраждане във Варна и Николай Георгиев общински съветник от Харманли. В инициативата картички се изработват от възрожденци и в други градове на страната и извън нея. Пристигнаха и първите благодарности от град Тараклия (Молдова) след получаването на картички изработени от децата на град Харманли.На Рождество Христово представители на Възраждане Плевен направиха дарения на крайно нуждаещи се, самотни и възрастни българи в гр. Славяново. Те бяха специално избрани със съдействието на социалните служби в града.Това е поредната инициатива на организацията, с която тя допринася за възраждане на  българските идеали, ценности, култура и традиции. Възраждане поддържа поредица от активности и то не само по Коледа и Нова година. Организацията оптимизира ресурсите си, за да подпомага целогодишно съхраняването на българската национална идентичност. Каузите на Възраждане се организират от нейните членове, които са доброволци обединени от общата цел за възраждане на силата на българския народ и въздигане на българския дух. \"Ние сме българи целогодишно, а не само по празниците. Многократно наблягам на това, че имаме отговорност към земята и народа ни, за да се запазим като нация и да предадем наследството от дедите си на децата ни. Родолюбието не е показност по празници, а начин на съществуване. В днешно време е важно да поддържаме съзнанието на българина и все по-често да му се припомня, че е син на велик народ, за да възродим отново силата и вярата на българския дух. Намираме се във време, в което купуваме нов самолет за Бойко Борисов и министрите му, не защото нямат, а защото не му харесва сегашния, а за болни български деца събираме средства чрез благотворителни кампании като \"Българската Коледа\". Управляват страната ни тези, които грабят от общото, за да облагодетелстват себе си. В такива времена единственият шанс да победим в нечестна битка като тази е като подкрепяме хора и организации, които работят в полза за общото благо, за опазване на националната ни идентичност и съдействат да се съхраним като народ.\", каза Костадин Костадинов- председателят на Възраждане.  ", "date": "2019.12.31", "title": "Костадин Костадинов: Родолюбието не е добродетел, която се появява само по Коледа и Нова година"}
{"url": "http://www.cross.bg/e-vinetka-vinetka-taksa-1621583.html", "text": "/КРОСС/  В първия ден на Новата година изтича валидността на 14 067 годишни електронни винетки за леки автомобили. Общо над един милион е-винетки изтичат в първите два месеца на 2020 г. До днес - 31 декември 2019 г., са валидни последните хартиени винетни стикери.Цените на е-винетките през 2020 г. остават непроменени. Уикенд винетката за леките автомобили е 10 лв., седмичната -  15 лв., месечната - 30 лв., тримесечната - 54 лв. или годишната -  97 лв. Камионите и автобусите с обща технически допустима максимална маса над 3,5 т ще продължат да ползват е-винетка до въвеждането на тол системата, не по-късно от 1 март 2020 г. Цените на дневните, седмичните и месечните винетките остават без промяна. Дневната винетка за всички превозни средства над 3,5 тона струва 23 лв. За превозните  средства с тегло между 3,5 и 12 т, екокатегория Евро 0, I или II, седмичната е-винетка остава 53 лв., а месечната - 105 лв. За екокатегория Евро III, IV, V или EEV - седмичната е-винетка е 40 лв., а месечната - 80 лв. Седмичната винетка за тежкотоварните камиони с маса над 12 т и с екокатегория Евро 0, I или II  струва 87 лв,. а месечната - 174 лв. За емисионен клас Евро III, IV, V или EEV седмичната винетка е 67 лв., а месечната - 134 лв.Проверка за валидността на е-винетка може да се направи на bgtoll.bg. Собствениците или водачите на автомобили могат да използват един от трите бутона, за да получат информация за валидността на е-винетка, за валидността на е-винетка, отпусната чрез Агенцията за социално подпомагане, както и за наличието и валидността на е-винетка в случай на пререгистрация на пътното превозно средство. Електронна винетка може да бъде купена чрез каналите за продажба на Агенция „Пътна инфраструктура\" - на сайта www.bgtoll.bg, чрез мобилното приложение BGTOLL, от терминалите за самотаксуване, както на каса на основните гранични контролно-пропускателни пунктове - ГКПП „Калотина\", ГКПП „Капитан Андреево\", ГКПП „Кулата\", ГКПП „Силистра\", ГКПП „Станке Лисичково\", ГКПП „Илинден\", на Дунав мост - Русе и Дунав мост - Видин, както и в 27-те областни пътни управления в страната. Е-винетка може да се купи и чрез сайтовете www.vinetki.bg, www.tollpass.bg, www.digitoll.bg, www.telenor.bg, www.A1.bg, както и на каса в мрежата на мобилния оператор А1, Български пощи, Easy Pay и в бензиностанциите „Лукойл\", „Еко\", „Петрол\" и ОМВ, а също чрез терминалите \"Cashterminal\" в мрежата на \"Интеркапитал груп\".Системата за купуване на електронни винетки позволява с помощта на един банков превод фирмите да купуват до 100 електронни винетки, при това такива, които са с различен срок на действие и за различни категории превозни средства. Целта е максимално улеснение на фирмите с голям автопарк. Препоръчително е заявленията за подновяването на безплатните винетки, които се издават чрез Агенцията за социално подпомагане, да бъдат подавани, когато наближи крайната дата на валидността им. Хората, които имат право на безплатна винетка, трябва да подадат заявление в дирекция „Социално подпомагане\" по настоящ адрес - лично, с писмо или по електронен път с електронен подпис. Социалните служби обработват документите в 7-дневен срок. Агенцията за социално подпомагане изпраща всекидневно обработените заявки на Агенция „Пътна инфраструктура\", която издава е-винетката в рамките на следващия работен ден.Електронната система позволява покупка само на една е-винетка за един автомобил за определен период от време. При опит за купуване на е-винетка за срок, който повтаря частично или напълно такъв, за който вече има платена такса, на екрана на устройството (компютър, мобилен апарат или терминал за самотаксуване) се изписва надпис, който предупреждава за това. Необходимо е потребителите внимателно да преглеждат и проверяват въведената от тях или от съответния служител информация преди да потвърдят финалното плащане за електронната винетка. Отговорността за попълване на коректна информация за номер на пътното превозно средство, категорията му и периода на валидност на винетката е на собственика или ползвателя му. В случай на неправилно декларирани данни се счита, че не е заплатена дължимата винетна такса за съответния автомобил. Kорекции заради грешно въведени данни в системата  не се допускат. Вписването на регистрационния номер може да бъде както на кирилица, така и на латиница, но трябва да съответства на символите в самия регистрационен номер. Въвеждат се само букви и цифри. Символите 0 (нула) и О (буква О) не са взаимозаменяеми. В случай, че регистрационният номер съдържа тире, точка или интервал, те не се въвеждат.При установено нарушение - липсваща е-винетка, специализираните мобилни екипи на НТУ предлагат на водача да заплати компенсаторна такса, за да може да довърши спокойно пътуването си до 23:59 часа на същия ден.  Компенсаторната такса за леките автомобили остава 70 лева за автомобил с обща технически допустима максимална маса до или равна на 3,5 тона. До въвеждането на тол таксуването компенсаторната такса за превозни средства с тегло между 3,5 и по-малко от 12 тона остава 125 лв. и съответно 175 лева за тировете над 12 тона. Тя може да бъде платена само чрез POS терминали на място при мобилните екипи.Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай, трябва да плати стойността на най-евтината винетка за съответната категория автомобили - уикенд винетка за леките коли и седмична винетка за тежкотоварните автомобили. Плащането отново е само с дебитна или кредитна карта. Той ще трябва да плати компенсаторната такса в рамките на 14 дни. В случай, че в 14-дневния срок не постъпи плащане, влиза в сила наказателно постановление, в резултат на което водачът на пътното превозно средство дължи глоба - за леките автомобили тя е 300 лева, а за тежкотоварните автомобили над 3,5 тона е 1800 лв. Ако нарушителят плати компенсаторната такса при установяване на нарушението или в срок от 14 дни от съставяне на акта за установяване на административно нарушение, то той се освобождава от административно-наказателна отговорност и не му се налага глоба.  ", "date": "2019.12.31", "title": "Над 14 хил. годишни е-винетки изтичат в първия ден на 2020 г."}
{"url": "http://www.cross.bg/dohodite-yanyari-osigyritelnite-1621581.html", "text": "/КРОСС/  Данъчната кампания 2020 г. ще започне на 10 януари заради промени в законодателството. Декларациите за доходите на физическите лица и тези за облагане с корпоративни данъци могат да бъдат подадени най-рано на тази дата - както по електронен път, така и на място в офисите на НАП. Срокът за ползване на 5% отстъпка за ранно деклариране и плащане през 2020  година е 31 март, а крайният срок за обявяване на доходите 30 април, напомнят от приходната администрация. През март 2020 г. ще е достъпна и предварително попълнена декларация за доходите на гражданите, които имат персонален код на НАП или електронен подпис.  Годишното приключване на данъчно осигурителните сметки на фирми и граждани ще бъде извършено от НАП от 1 до 9 януари, като плащания чрез електронната система за разплащане без такси (т.нар. виртуален POS) ще се приемат до 9,00 ч. на 31.12.2018 г. Офисите на НАП ще приемат плащания с дебитни и кредитни карти на ПОС терминали до 13,00 ч. на 31.12.2018 г. Допълнителна информация за данъчните и осигурителните изисквания може да се получи на телефона на Информационния център на НАП 0700 18 700.   ", "date": "2019.12.31", "title": "НАП: Данъчната кампания ще започне на 10 януари"}
{"url": "http://www.cross.bg/morozov-smurt-suglasie-1621585.html", "text": "/КРОСС/  Председателят на комисията по здравеопазване в руската Дума каза, че страната обмисля въвеждането на презумпция за съгласие за донорство при смърт, пише Риа новости.Проектозаконът вече е изготвен и предстои обсъждането му на ниво парламентарна комисия, казва Дмитрий Морозов.Депутатът твърди, че експерти са работили дълго по изработването на закона.\"Ако човек не е изказал приживе - писмено или устно - желание да не е донор, при смъртта му той става такъв при определени обстоятелства\", обяснява Морозов. ", "date": "2019.12.31", "title": "В Русия ще въвеждат автоматично съгласие за донорство при смърт "}
{"url": "http://www.cross.bg/kayfland-verigata-prodyktite-1621598.html", "text": "/КРОСС/  Въпреки уверенията на Кауфланд в , адресирано до агенция КРОСС, че всичко във веригата подлежи на строг контрол и коректното и лоялно отношение към потребителите е от първостепенно значение за веригата, наша проверка установи, че социалните мрежи са затрупани с оплаквания, понякога за брутални отклонения от нормалните търговски практики в качеството, количеството и цените на продуктите.Христо Давидков се оплаква в свой пост във Фейсбук от некачествено месо, закупено от клон на Кауфланд в Кюстендил. „Хора погледнете закупеното от мен месо преди 1час от Кауфланд Кюстендил на какво прилича при разрязването от вътре излезе това неопределено нещо жълто зелено гнусно „, пише потребителят и прилага снимки на закупения продукт.Според коментари на ветеринарни специалисти най-вероятно месото е обработвано и инжектирано с неизвестен разтвор, за да се подобри външния му вид и да се увеличи теглото и трайността му.Georgi Dimitroff  алармира, че в  няма QR код. „ А само да отбележа, че именно заради тази верига накараха цяла България да подменим касовите си апарати! И изнасят всичката пара навън! Ето това е легална схема за затриване на една страна\", гневи се потребителят.Друг потребител се оплаква от разминавания в грамажа на закупената стока. Плащаш 200 грама, получаваш 140 г, пише Яна Табакова на страницата на Кауфланд във Фейсбук и прилага снимка на продукта.Вмирисана риба, предлагана на промоция. И най-често срещаната практика - обявена цена на промоция, която на касата се оказва различна - естествено по-висока. Това са най-честите оплаквания на хората от веригата Кауфланд. Екипът на КРОСС е изпратил до ръковоството на търговската верига конкретни въпроси, които касаят качеството на продуктите и разминаванията в цените, на които все още очакваме отговори.", "date": "2019.12.31", "title": "Порой от оплаквания от лошо качество на продуктите и ценови схеми в Кауфланд"}
{"url": "http://www.cross.bg/valyta-mitnicheski-evro-1621589.html", "text": "/КРОСС/  Недекларирана валута с левова равностойност 88 709 лева откриха митнически служители при две отделни проверки на Митнически пункт Летище София-пътници и Митнически пункт Малко Търново през последните дни, съобщиха от Агенция \"Митници\".В първия случай, на 29.12.2019 г. на МП Летище София - пътници, Терминал 2, митнически служители от Териториална дирекция Югозападна откриват при митническа проверка недекларирани 31 000 евро и 400 щатски долара в ръчната чанта на пътник, пристигащ с полет от Турция, който преминава през зелен коридор - „Нищо за деклариране\". Недекларираната валута с левова равностойност 61 338 лв. е задържана. Срещу нарушителя - израелски гражданин е съставен акт за установеното нарушение на Валутния закон.Други недекларирани 13 655 евро и 2140 турски лири са открити от митнически служители от Териториална дирекция Южна морска в дрехите на турски гражданин, влизащ в страната от Турция с лек автомобил през МП Малко Търново. На българския митнически пункт той е заявил, че няма нищо за деклариране. При извършената съвместна проверка от митническите и гранични служители и личен преглед на пътника, в джобове в дрехите му е открита недекларираната валута в евро и турски лири, в различни купюри, с левова равностойност 27 371 лв. Контрабандната валута е иззета и по случая също е съставен акт за административно нарушение.Агенция „Митници\" напомня на пътуващите, че всяко физическо лице, което влиза или напуска територията на Европейския съюз и пренася парични средства в размер на 10 000 евро или повече, следва задължително да декларира тази сума пред митническите власти, съгласно разпоредбите на Валутния закон. ", "date": "2019.12.31", "title": "Митничари хванаха контрабандна валута за близо 90 000 лева "}
{"url": "http://www.cross.bg/intenziven-vnimatelno-trafik-1621588.html", "text": "/КРОСС/  Интензивен трафик се очаква в последния ден от годината. Полицията е на крак. Екипите на МВР са въоръжени с мобилни камери и ще следят дали се спазват правилата за движение.По последна информация, само по Коледа са засечение около 30 000 нарушения на пътя. Карайте внимателно, на места настилките са мокри и заледени. ", "date": "2019.12.31", "title": "Интензивен трафик в последния ден на годината, карайте внимателно "}
{"url": "http://www.cross.bg/aleksandur-dvyposochna-ploshtad-1621586.html", "text": "/КРОСС/  С цел осигуряване на транспортното обслужване на столичани и гостите на София през новогодишната нощ част от обществения транспорт ще се движи и през нощта.На 31.12.2019 г. срещу 01.01.2020 г. ще се движат през нощта трамваите, обслужващи линии 5, 7,8,12, 18, 20,22, тролейбуси номера 1, 2, 4, както и автобусите от линии 83, 102, 85, 285 и 310, 213, съобщиха от Столична община.На 01.01.2020 г. (нощта на 31.12.2019 г. срещу 01.01.2020 год.) нощните автобусни линии № N1, N2, N3 и N4: ще се движат по променени маршрути както следва:- N1 (в посока ж.к. „Младост 4\"): от бул. „Тодор Александров\" (площад „Независимост\") по бул. „Княз Александър Дондуков\", надясно по бул. „Васил Левски\" и по бул. „Цар Освободител\" по маршрута двупосочно;За линията се закриват спирки: двупосочна за прекачване с кодове 6435, 6436, 6455 и 6468 „Площад Княз Александър I\"; с код 6457 „Ул. Париж\";- с код 6456 „Ул. 6-ти септември\".- N2 (в посока Студентски град): от бул. „Тодор Александров\" (площад „Независимост\"), по бул. „Княз Александър Дондуков\", надясно по бул. „Васил Левски\" и по маршрута двупосочно.За линията се закриват спирки двупосочна за прекачване с кодове 6435, 6436, 6455 и 6468 „Площад Княз Александър I\"; с код 6457 „Ул. Париж\";- с код 6456 „Ул. 6-ти септември\".- N3 (в посока автостанция „Изток\"): от бул. „Тодор Александров\" (площад „Независимост\") по бул. „Княз Александър Дондуков\" и след кръстовището с бул. „Васил Левски\" направо по маршрута до автостанция „Изток\" двупосочно.За линията се закриват спирки двупосочна за прекачване с кодове 6435, 6436, 6455 и 6468 „Площад Княз Александър I\"; с код 6457 „Ул. Париж\"; с код 6456 „Ул. 6-ти септември\"; двупосочна с кодове 6439 и 6440 „Площад Св. Александър Невски\"; с код 1241 „Площад Паметник Левски\"; с код 2012 „Ул. Кракра\".- N4 (в посока ж.к. „Дружба 2\"): от бул. „Тодор Александров\" (площад „Независимост\") по бул. „Княз Александър Дондуков\", надясно по бул. „Васил Левски\" и наляво по бул. „Янко Сакъзов\" по маршрута двупосочно.За линията се закриват спирки двупосочна за прекачване с кодове 6435, 6436, 6455 и 6468 „Площад Княз Александър I\"; с код 6457 „Ул. Париж\"; с код 6456 „Ул. 6-ти септември\"; двупосочна с кодове 6439 и 6440 „Площад Св. Александър Невски.Линиите ще спират на съществуващите трамвайни и автобусни спирки в променените участъци на маршрутите и на временна двупосочна спирка за прекачване на бул. „Княз Александър Дондуков\" при ул. „Сердика\".През нощта на 31.12.2019 г. срещу 01.01.2020 г. ще работи и столичното метро като интервалите на движение ще бъдат както следва: маршрут МС «Младост 1» - МС «Витоша»; маршрут МС «Младост 1» - МС «Бизнес парк София»; маршрут МС «Младост 1» - МС «Летище София». ", "date": "2019.12.31", "title": "Денонощно метро в София на Нова година "}
{"url": "http://www.cross.bg/lovech-veshtestva-izdeliya-1621582.html", "text": "/КРОСС/  Кметът на Община Ловеч Корнелия Маринова със своя заповед от 30.12.2019 г. забрани употребата на пиротехнически изделия във връзка с предстоящия новогодишен празник, съобщиха от пресцентъра на общината. Забранява се използването на взривни вещества, стрелба с огнестрелно оръжие, въздушни пушки и други действия, които нарушават спокойствието или създават опасност за живота и здравето на гражданите.Пълният текст на документа гласи:\"На основание чл. 44. ал. 1, т. 4 и ал. 2 от ЗМСМА във връзка с чл. 8, ал. 1 и ал. 2, чл.60, ал. 1, т. 6, чл. 152, ал. 1 и ал. 3 от Закона за оръжията, боеприпасите, взривните вещества и пиротехнически изделия, и чл. 4, ал. I от Наредба № 1 за опазване и поддържане на обществения ред, чистотата, общественото имущество и природата на Ловешка Община на Общински съвет - ЛовечНареждам:1. Да не се употребяват пиротехнически изделия по смисъла на чл. 8, aл. 1 и ал. 2 от Закона за оръжията, боеприпасите, взривните вещества и пиротехническите изделия на територията на община Ловеч във връзка с предстоящите новогодишни празници.2. Забранява се ползването на взривни вещества, стрелба с огнестрелно оръжие, въздушни пушки и други действия, които нарушават спокойствието или създават опасност за живота и здравето на гражданите.3. Началникът на РУ „Полиция\" - Ловеч, да осигури присъствие и контрол от служители по време на предстоящите новогодишни празници за опазваме на обществения ред, сигурността и спокойствието на гражданите при провеждане на масови мероприятия на публични места на територията на общината.4. Кметове на кметства и кметските наместници да осигурят изпълнението на настоящата заповед на територията на съответните населени места.Изпълнението на настоящата заповед е възложена на Началника на РП „Полиция\" - Ловеч, на началник отдел „Контрол и сигурност\", на кметовете на кметства и кметски наместници на територията на община Ловеч. ", "date": "2019.12.31", "title": "В Ловеч забраниха използването на пиратките довечера "}
{"url": "http://www.cross.bg/dohod-velikobritaniya-minimalniyat-1621587.html", "text": "/КРОСС/  От 1 април във Великобритания минималното заплащане ще бъде 8,74 лири на час, пише Ройтерс.Увеличението с над 6 процента е част от плана на страната минималното заплащане да достигне 60 процента от националния медианен доход.\"Здравата работа трябва винаги да се заплаща. Но от дълго време хората не са получавали увеличение на доходите си\", каза премиерът Борис Джонсън.Безработицата във Великобритания е на най-ниските си нива от десетилетия, въпреки че минималното заплащане беше увеличено с близо една четвърт от 2015 г.От Британската търговска камара предупреждават, обаче, че повишаването на минималният доход с над два пъти повече от инфлацията, ще намали средствата, които компаниите заделят за обучение на нови кадри, както и бюджетите за инвестиране.\"За да работи тази система, правителството трябва да намали други разходи, които да балансират увеличението на тези\", казват от камарата.Минималният доход във Великобритания беше въведен през 1999 г. от лейбъристкото правителство на Тони Блеър.Той нарастваше бавно през годините, като стойностите му се определяха от годишни оценки на комитет от учени, синдикалисти и представители на бизнеса.През 2015 г. започна рязкото му повишаване, след като критики за падащия стандарт на живот накараха финансовия министър на правителството на торите Джордж Осбърн да обяви план, че до 2020 г. минималният доход трябва да е 60 процента от националния медианен доход.По време на предизборната кампания в началото на декември, премиерът Джонсън обеща, че до 2024 г. минималният доход ще бъде увеличен до 10,50 лири на час. ", "date": "2019.12.31", "title": "Вдигат минималната работна заплата във Великобритания "}
{"url": "http://www.cross.bg/kabyl-pochinali-sedmitza-1621575.html", "text": "/КРОСС/  Най-малко 17 души са починали в резултат на респираторни заболявания в Кабул през последната седмица, съобщи афганистанският заместник-министър на здравеопазването. Столицата на Афганистан продължава да е тормозена от опасни равнища на замърсяване на въздуха, предаде ДПА.По време на кампания за раздаване на маски за лице зам.-министър д-р Фида Мохамад Пайкан заяви, че за една седмица 8813 пациенти с респираторни заболявания са посетили болниците в афганистанската столица, а от тях 17 са починали.След призив на президента властите предприеха крути мерки срещу местни стопански обекти, за които се предполага, че допринасят в най-голяма степен за замърсяването на въздуха в Кабул, заяви пред ДПА говорителка на афганистанската Национална агенция за опазване на околната среда.Собствениците на обредни зали, обществени бани и др. са предупредени да спрат да горят гуми и пластмаса за отопление, допълни тя. Населението също е призовано да намали използването на въглища за отопление и да ремонтира старите автомобили.Полицията е затворила няколко обекта, включително обредни зали, съобщиха кабулската община и агенцията по околната среда. Тази седмица ще бъдат затворени още 28 обекта.Много от жителите на Кабул изтъкват бедността и липсата на електричество като основната причина за замърсяването на въздуха и казват, че този въпрос няма как да се реши без по-евтин газ и електричество. Според властите използването на неконвенционални горива, липсата на зелени пространства, неасфалтираните пътища и незаконните селища са други фактори, допринасящи за смога и замърсения въздух над Кабул. ", "date": "2019.12.31", "title": " 17 души са починали в Кабул заради мръсния въздух "}
{"url": "http://www.cross.bg/volo-kontzertut-trimata-1621568.html", "text": "/КРОСС/ Известното италианско трио Il Volo идват за трети път в България, но този път ще гостуват на Пловдив. Концертът им ще бъде на 13 юли 2020 г. в Античния театър. Тримата италианци идват с нова програма \"10 years\", събрала най-доброто от 10-годишния им триумф по световните сцени. Концертът, който ще видят пловдивчани, е част от световното им турне, което отдава почит на тримата уникални изпълнители, чийто талант надхвърля националните граници, и които са продали милиони копия на албуми и са покорили върховете на световните класации. Турнето \"10 years\" започна през септември 2019 с грандиозен концерт в \"Арена ди Верона\", продължи в Латинска Америка - от Мексико до Бразилия, където Il Volo имат хиляди почитатели, а през 2020 ще обиколи 12 щата в САЩ. От 2009 г. досега тримата млади музиканти са изнесли повече от 300 концерта в 210 града на трите континента. Пяли са в най-прeстижните зали като \"Роял Албърт Хол\", Radio City Music Hall в Ню Йорк, \"Арена ди Верона\" в родната им Италия. Над 2 милиона зрители са посетили техните концерти. Издали са пет студийни албума с платинен статус и имат две номинации \"Грами\".Аплодирани са по цял свят заради младежкото очарование на сцената, уникалните им гласове и певческо майсторство, равно на най-големите класически изпълнители. Неслучайно ги наричат \"момчетата с ангелски гласове\" и ги определят за наследници на тримата тенори. А самият Пласидо Доминго е техен ментор, вдъхновител... и фен. Макар и само на по 25, вече 10 години Il Volo разнасят по света красотата на класическата музика, традиционната опера и италианското belcantо. Самите те казват, че искат да покажат непреходността на класическата музика и да привлекат младите хора към нея. Заради изумителния си талант Джанлука Джинобле, Иняцио Боскето и Пиеро Бароне още като деца са споделяли сцената с величия като Пласидо Доминго, Барбара Стрейзънд, Боно, Карлос Сантана. А последният им албум \"Musica\" е поредно доказателство за техния успех, който не познава граници. Албумът им е в ТОП 10 най-продавани албуми в iTunes в 14 страни (от Малта, Бразилия, Излаел и др.) и второ място в най-продаваните албуми в Япония след \"Бохемска рапсодия\". Концертът на Il Volo ще бъде на 13 юли 2020 г., Античен театър, Пловдив. Билети са в продажба от 17 декември 2019 г. в системата на Eventim. ", "date": "2019.12.31", "title": "Il Volo гостуват на Пловдив през 2020"}
{"url": "http://www.cross.bg/nankov-turgovishte-shymen-1621571.html", "text": "/КРОСС/  Няма опасност от въвеждане воден режим в Ботевград, Шумен и Търговище. Това заяви в предаването „Здравей, България\" заместник - министърът на регионалното развитие и благоустройството Николай Нанков.„Жителите на Ботевград не ги чака бедствено положение. По сегашните разчети има водни количества за около 120 дни в язовир „Бебреш\", без да влезе и капка нов приток. Създаден е оперативен щаб, който следи ситуацията на дневна база. При необходимост воден режим би могло да се въведе след три месеца. Няма опасност и за Шумен и Търговище\", коментира той.По думите на Николай Нанков водата в язовир „Тича\" ще стигне за минимум 10 месеца. Това показвали разчетите на ВиК  оператора. „Проблемът е във водопровода към Търговище и Шумен\", коментира заместник регионалният министър.Нанков обясни, че в момента загубите на вода в страната са средно 59%.„От чешмите в Перник ще тече чиста питейна вода когато има достатъчно количества в язовир „Студена\". Възможно е такова да има още през март и след пролетното снеготопене през април - май\", заключи Николай Нанков. ", "date": "2019.12.31", "title": "Нанков: Няма да се въвежда воден режим в Ботевград, Шумен и Търговище"}
{"url": "http://www.cross.bg/ploshtad-hora-chasa-1621572.html", "text": "/КРОСС/  Между 10 и 15 хиляди се очаква да посрещнат Новата година на площад \"Батенберг\" в София.Ще бъдат изградени няколко пропускателни пункта. Няма да се допускат хора с оръжие, стъклени бутилки, пиротехника, както и хора в нетрезво и неадекватно състояние.Градският транспорт, включително и метрото, ще работи през цялата новогодишна нощ.Забранено от няколко дни е паркирането на площад \"Княз Александър I\" и улица \"Дякон Игнатий\" .От 15 `аса днес се спира движението по булевард \"Цар Освободител\". Забраната ще важи до 6 часа сутринта на 1 януари.Празничната програма ще започне в 22 часа и ще бъде излъчвана директно по БНТ1. ", "date": "2019.12.31", "title": "Между 10 и 15 хиляди се очаква да посрещнат Новата година на площад \"Батенберг\" "}
{"url": "http://www.cross.bg/generirani-tzenite-etiketite-1621579.html", "text": "/КРОСС/  Във връзка с подаден сигнал за несъответствие на цените, генерирани на везна и каса в хипермаркета ни в квартал Малинова долина, искаме да Ви уведомим, че е извършена незабавна вътрешна проверка, която категорично показа, че цените, генерирани на каса за съответните продукти, са актуалните цени и те напълно съвпадат с цените от етикетите на свежа витрина. Несъответствието в цената на етикетите, генерирани от една от везните, е в резултат на временна техническа неизправност, която вече е отстранена. Уверяваме Ви, че към момента всички везни в обекта ни работят в пълна изправност.Не правим компромис с коректното отношение и лоялността към потребителите, а доверието на клиентите е от първостепенно значение за нас. Винаги сме на разположение за Вашата обратна връзка, мнения и препоръки - на място на Информация в нашите хипермаркети, чрез интернет страницата: https://www.kaufland.bg/uslugi/kontakt.html, чрез лично съобщение в профила ни във Facebook или на националния безплатен клиентски телефон 0800 12 220 (от понеделник до събота).Поднасяме Ви искрените си извинения за причиненото неудобство. С уважение, Екипът на Kaufland България ", "date": "2019.12.31", "title": "Право на отговор: Кауфланд коментира публикация на cross.bg"}
{"url": "http://www.cross.bg/izdirvane-momiche-mihaela-1621577.html", "text": "/КРОСС/  17-годишно момиче от бургаското село Камено е в неизвестност от два дни. Баща й отправи апел за помощ чрез социалните мрежи към тези, които може би са я виждали. За издирване е обявена и приятелка и съименичка на Михаела, която е в неизвестност от 6 декември. В ефира на „Здравей, България\" бащата на момичето заяви, че близките на двете тийнейджърки предполагат, че двете са заедно. Обявената за издирване в понеделник е видяна за последно от майка си, която е рускиня. В неделния ден Михаела Иванова се събудила рано и излязла. Бащата казва, че двамата имали конфликти само заради отсъствия на момичето от училище. Майката на другото изчезнало момиче видяла 17-годишната Михаела за последно на 24 декември. А собствената й дъщеря й се обадила на 21-ви за около 5 секунди, но не казала къде се намира. Обявена е за международно издирване.", "date": "2019.12.31", "title": "Издирват 17-годишно момиче от Бургаско"}
{"url": "http://www.cross.bg/pozhara-ymbal-tazi-1621578.html", "text": "/КРОСС/  Трима пациенти са хоспитализирани в Клиника по вътрешни болести (Отделение по пулмология) на УМБАЛ \"Св. Анна\"-София АД, след пожара от тази сутрин, в района на столичната Сточна гара, съобщават от медицинското заведение.Пациентите са от СБАЛПФЗ София-област и не са пострадали от пожара.Настанени са в УМБАЛ \"Св. Анна\"-София АД до възстановяване на инфраструктурата в района.Отънят вече е локализиран и в момента се доизгася, обясниха от вътрешното министерство.Сигналът за пожара е подаден около 5 и 10 тази сутрин.Причината не е ясна, но не е изключено да става въпрос за късо съединение в електрическата мрежа. ", "date": "2019.12.31", "title": "Трима от пострадалите в пожара в София са в болница "}
{"url": "http://www.cross.bg/london-novata-zvun-1621576.html", "text": "/КРОСС/  В Лондон ще посрещнат Новата година със звън на Биг БенЧасовниковата кула, която е в процес на реставрация, премина тридневни технически тестове.В Ню Йорк също направиха последни проби на емблематичната кристална топка, която ще се спусне в полунощ на Таймс скуеър. Кълбото е направено от над 2600 кристални триъгълника и ще свети с повече от 32 хиляди лампи. ", "date": "2019.12.31", "title": "В Лондон ще посрещнат Новата година със звън на Биг Бен"}
{"url": "http://www.cross.bg/minys-predimno-temperatyri-1621574.html", "text": "/КРОСС/  Ще остане ветровито, с умерен северозападен вятър. Ще бъде предимно слънчево с минимални температури от минус 6° до плюс 3°, в София - минус 5° и максимални - между 3° и 8°. Слънчево и в планините със силен и бурен северен вятър. Максимална температура на височина 1 200 метра - около минус 3°, на 2 000 метра - около минус 9°.Времето в Новогодишната нощ - без валежи, ветровито, с температури около полунощ в повечето райони между минус 1°и 4°, в сутрешните часове - от -3° до 2°.През първите два дни от новата година ще остане ветровито, с променлива облачност. В сряда на изолирани места, главно в планините, ще превали слаб сняг.В петък по-значителна ще бъде облачността над източната половина от страната. В Западна България ще бъде предимно слънчево и там дневните температури ще се повишат.В събота от запад ще се появи разкъсана висока и средна облачност, която вечерта и през нощта срещу неделя ще се вплътнява. В неделя ще преобладава облачно време, на места със слаби превалявания, предимно от сняг. Ще започне ново студено нахлуване. ", "date": "2019.12.31", "title": "Слънчево  в последния ден от годината"}
{"url": "http://www.cross.bg/yseteno-chasa-blagoevgrad-1621573.html", "text": "/КРОСС/  Земетресение у нас минути след 20,00 часа. Трусът е усетен най-силно в районите на Благоевград, София и Самоков. Директорът на \"Пожарна безопасност и защита на населението\" главен комисар Николай Николов обяви за \"По света и у нас\", че няма сигнали за материални щети и ранени. Доц. Петя Трифонова, зам.-директор на НИГГГ-БАН: В 20:01 часа беше регистрирано земетресение с магнитуд по окончателни данни 4,4 в близост до връх Мусала. Земетресението е било кратко и е усетено добре в около 40 км радиус. Има усещане на територията на град София по високите етажи над 5 етаж. Усетено е в центъра, в \"Младост\", \"Света Троица\", но е усетено съвсем слабо. Нашата информация е, че като започнем от Самоков и Боровец, преминем през Благоевград на запад, Разлог и около Якоруда, Банско Велинград, усетено е дори частично в Пловдив.", "date": "2019.12.31", "title": "След земетресението: Няма сигнали за материални щети и ранени "}
{"url": "http://www.cross.bg/chasa-godina-programa-1621554.html", "text": "/КРОСС/София.От 22.00 до 00.30 часа ще се проведе традиционният празничен Новогодишен концерт „Сцена под звездите\".***Асеновград.С празнична програма на централния площад в Асеновград ще бъде посрещната Нова година.***Банско.В 23.50 на площад „Никола Вапцаров\" ще започне празнична програма по случай настъпването на новата 2020 година.***Благоевград.От 23:30 часа на площад „Георги Измирлиев\" ще започне празнична програма по случай настъпването на новата 2020 година.***Бургас.От 22:30 часа на площад \"Тройката\", ще се проведе празнична програма за посрещането на 2020 година.***Велико Търново.От 23.00 часа на сцената пред Общината, ще се проведе празнична програма за посрещането на 2020 година.***Видин.От 23.00 часа на площад \"Бдинци\" ще започне празничната новогодишна програма.***Пловдив.В 10.00 часа, в зала № 1 Апелативният съд ще разгледа дело, образувано по протест на прокуратурата срещу отказа на Окръжния съд да вземе мярка за неотклонение „задържане под стража\" спрямо Р.А. Той е обвинен в това, че на 21 декември 2019 г. в гр. Пловдив умишлено е умъртвил М.И.***Пловдив.От 17.00 часа на откритата сцена на площада ще се състои празничен концерт на Студентска формация „Жарава\".***Пловдив.В 22.00 часа на пл. „Стефан Стамболов\" ще започне официалната градска церемония по изпращането на 2019 година. Церемонията включва празничен концерт на любими изпълнители и празнични илюминации.***Пазарджик.От 23.30 часа на площад „Константин Величков\"(пред театъра), ще се проведе празнична програма за посрещането на 2020 година.***Петрич.В 23:30 часа на централния площад ще започне празнична програма по случай настъпването на новата 2020 година.***Смолян.От 23.00 часа на площад \"България\", ще се проведе Новогодишна програма „Честита Нова 2020 г.\"***Стара Загора.От 18.00 часа Държавна опера-Стара Загора ще представи за четвърта поредна година „Новогодишна наздравица в Операта\".***Сливен.От 23.30 часа на площад „Цар Освободител\", ще се проведе празнична програма за посрещането на 2020 година.***Тетевен.От 17:30 часа на пл. ,,Сава Младенов\", кметът на Община Тетевен, традиционно ще запали светлините на коледната елха. ", "date": "2019.12.31", "title": "Предстоящи събития на 31 декември \t"}
{"url": "http://www.cross.bg/roskosmos-raketi-kosmicheski-1621567.html", "text": "/КРОСС/ Роскосмос планира да изстреля над 40 космически ракети през 2020 г., предаде ТАСС.\"През 2020 г. Русия планира да извърши над 40 изстрелвания на космически ракети\", се казва в съобщението.Както уточниха от Роскосмос, стартовете ще бъдат осъществени от космодрумите Байконур, Восточний, Плесецк и космическия център във Френска Гвиана.По-рано генералният директор на Роскосмос Дмитрий Рогозин заяви на пресконференция на космодрума Восточний, че през следващата година са планирани 20 изстрелвания на ракети-носители \"Союз\".През 2020 г. е планирано също да бъдат възобновени изпитанията на ракетата-носител \"Ангара\" и да продължат изстрелванията на ракети \"Протон-М\". ", "date": "2019.12.31", "title": "Роскосмос планира да изстреля над 40 космически ракети през 2020 г."}
{"url": "http://www.cross.bg/politziya-godina-kontrol-1621565.html", "text": "/КРОСС/  Стотици шофьори са хванати да шофират пияни по Коледа, а нарушенията са над 30 000. Това съобщиха от „Пътна полиция\" пред NOVA. Над 15 хиляди шофьори са били глобени на място от катаджии, а още толкова тепърва ще получат честитки за превишена скорост.От 20 до 29 декември пътните полицаи са засекли 340 шофьори, седнали зад волана след употреба на алкохол. Близо 6300 са санкционираните за деветте дни заради неправилно паркиране. Глобени са и 1000 пешеходци.С ръст на броя на загиналите на пътя изпращаме годината, макар че данните още не са окончателни. Загиналите сега са 620 към 29 декември срещу 609 за същия период на 2018-а\", каза инсп. Мария Ботева от „Пътна полиция\".Тежките сблъсъци също са повече. Основната причина според КАТ остава превишената скорост.В празничните дни около Коледа 205 камери и целият наличен състав на полицията по пътищата не е стреснал нарушителите.За да не изпратим и 2020-та година с ръст на смъртността на пътя, от КАТ са начертали мерки. Всички сили и средства са насочени към това да се продължи обезпечаването на пътищата с повече физическо присъствие на полиция\", каза още Ботева.От неправителствения сектор смятат, че държавата ни вече разполага с достатъчно камери, но не ги използва правилно.„Това, което трябва да се направи, е да се използват камерите на АПИ ,които са 330. Те съвсем спокойно могат да се използват за контрол на скоростта , както и за контрол на средна скорост\", поясни Владимир Тодоров от Асоциация на пострадали при катастрофи.Експертите по пътна безопасност искат и увеличение на часовете по кормуване. А от КАТ планират през следващата година и засилен контрол над уязвимите участници в движението - пешеходци и велосипедисти. Целият наличен състав от пътни полицаи ще регулира движението около Нова година. ", "date": "2019.12.31", "title": "Над 30 000 пътни нарушения по Коледа"}
{"url": "http://www.cross.bg/spotifaii-albym-naii-striiimvaniyat-1621566.html", "text": "/КРОСС/  Дебютният диск \"Invasion of Privacy\" на Карди Би стана най-стриймваният рап албум на изпълнителка в платформата Спотифай, след като е бил стриймван над 2,8 милиарда пъти, съобщи Контактмюзик, цитирана от БТА.Излезлият през 2018 г. диск на 27-годишната рапърка е най-стриймваният рап албум на изпълнителка в историята на Спотифай. Песента \"I Like It\" от диска е с 974 657 660 стриймвания.След като излезе през април 2018 г., \"Invasion of Privacy\" спечели награда \"Грами\" за най-добър рап албум. ", "date": "2019.12.31", "title": "Карди Би с рекорд в Спотифай"}
{"url": "http://www.cross.bg/psihodispansera-ogunyat-pozharnata-1621570.html", "text": "/КРОСС/  Голям пожар гори в района на столичната Сточна гара. Пламъците избухнали в сградата на психодиспансера. Всички 51 пациенти, които се намирали в сградата при разгарянето на пожара, са евакуирани навреме и пострадали няма, съобщи за NOVA директорът на пожарната комисар Николай Николов.Сигналът за разгарянето на пламъците е подаден към 5.05 часа. На мястото са изпратени 37 пожарникари и 10 пожарни коли. Около два часа по-късно огънят беше локализиран, но екипи на пожарната остават на място.Предположенията са, че огънят е тръгнал от барака, разположена в двора на психодиспансера. Все още не е ясно кой е нейният собственик.Евакуираните пациенти са настанени в друга сграда, която е стабилна и отопляема, увери ст.ком. Веселин Гетов, началник на Столичната пожарна. ", "date": "2019.12.31", "title": " Пожар избухна в психодиспансера в София"}
{"url": "http://www.cross.bg/promeni-techenie-ycheni-1621564.html", "text": "/КРОСС/  Учени от университетите в Грьонинген и Утрехт заявиха, че през този век северноатлантическото течение може да промени посоката си, пише порталът EurekAlert, цитиран от БГНЕС.Причината за това може да е топенето на ледовете в Гренландия и увеличаването на валежите.Учените оценяват вероятността от подобно развитие на събития на 15%, но самите те признават, че конструираният модел не отчита влиянието на топящия се лед в Арктика, което само би увеличило заплахата от тези промени.Подобни промени според учените могат да провокират силно охлаждане в Европа, тъй като именно това течение позволява да се поддържа сравнително мек климат в Северния Атлантически океан. ", "date": "2019.12.31", "title": "Учени предричат климатична катастрофа за Европа "}
{"url": "http://www.cross.bg/bulgariya-svetovna-broii-1621551.html", "text": "/КРОСС/ 406 г. - Германските племена вандали, свеби и алани преминават река Рейн и заемат Галия.1600 г. - Английската кралица Елизабет I създава Източноиндийската компания и ѝ дава широки привилегии за търговия с Изтока.1687 г. - Първите хугеноти отплават от Франция за нос Добра надежда.1857 г. - Кралица Виктория избира Отава за столица на Канада.1877 г. - Русия побеждава Турция в Битката при Ташкесен - част от изтласкването на Орханийската османска армия от Арабаконашката позиция по време на зимното преминаване от Руската армия на Стара планина през Руско-турската Освободителна война.1879 г. - Томас Едисън показва за пръв път разработеното от него електрическо осветление (Менлоу Парк, Ню Джърси).1880 г. - Приключва първото официално преброяване на населението в Княжество България - установен е общ брой 2 007 919 жители.1881 г. - За председател на Държавния съвет на Княжество България е избран Тодор Икономов.1887 г. - Приключва първото преброяване на населението в България след Съединението - установен е общ брой 3 154 375 жители на княжеството.1919 г. - В България е създаден Трети държавен съд със задача углавно преследване на министри от правителството на Васил Радославов във връзка с участието на България в Първата световна война.1932 г. - Съставено е XLIX на България, начело с Никола Мушанов.1942 г. - Излиза първият брой на вестник „Отечествен фронт\".1944 г. - Втора световна война: Унгария обявява война на Германия.1946 г. - Президентът Хари Труман обявява край на военните операции на САЩ във връзка с Втората световна война.1955 г. - General Motors става първата американска фирма с приход от над 1 милиард щатски долара.1968 г. - Мариен Нгуаби встъпва в длъжност президент на Република Конго.1968 г. - Съветският свръхзвуков пътнически самолет Ту-144 извършва първия си полет, два месеца преди аналогичния европейски самолет Конкорд.1978 г. - В Полша започва т. нар. Зима на столетието - северната част на страната е парализирана от снеговалежи, в най-големите градове са прокопани по няколко тунела за движение само на градския транспорт.1982 г. - В Полша е прекратено военното положение.1984 г. - САЩ се оттегля от ЮНЕСКО.1985 г. - Великобритания се оттегля от ЮНЕСКО.1990 г. - Руснакът Гари Каспаров запазва титлата си на световен шампион по шахмат, побеждавайки сънародника си Анатолий Карпов.1991 г. - Официално е обявено разпадането на Съветския съюз.1993 г. - Перу става република.1999 г. - Борис Елцин, първият демократично избран президент на Русия, доброволно подава оставка и предава поста на Владимир Путин.1999 г. - Панамският канал официално минава под юрисдикцията на Панама.2002 г. - Изключен е Първи ядрен реактор на АЕЦ „Козлодуй\".2005 г. - Лавина в Словашките Татри причинява за смъртта на седем скиори.2006 г. - Изключени са Трети и Четвърти реактор на АЕЦ „Козлодуй\" ", "date": "2019.12.31", "title": "31 декември в историята"}
{"url": "http://www.cross.bg/ypravlyava-misulta-sveta-1621549.html", "text": "/КРОСС/  Силата управлява света, а не мисълта, но мисълта управлява силата.Блез Паскал", "date": "2019.12.31", "title": " Силата управлява света"}
{"url": "http://www.cross.bg/melaniya-apinian-bila-1621550.html", "text": "/КРОСС/ Както добрите плодове се раждат от добро дърво, така и святата издънка прораства от свят корен. Пример за това е преподобната Мелания, която произлязла от благочестиви християнски родители. Баща й и дядо й били висши сенатори. Като пораснала, Мелания горещо желаела да съхрани девството си непорочно и често с всички сили умолявала за това родителите си. Но тъй като тя била единствената им дъщеря и нямало друг наследник на безбройните им имения и несметни богатства, щом светицата навършила четиринадесет години, те я омъжили против волята й за човек, равен на нея по знатност, на име Апиниан, който карал седемнадесетата си година. Когато бракът бил сключен, Мелания не се разделила с мисълта и желанието си да съхрани, ако не девството, то поне чистотата си, и всячески скланяла съпруга си към въздържание, като често го увещавала и му говорела през сълзи:- Колко щастливи бихме били, ако живеехме заедно в чистота, като в младостта си работим на Бога без плътско съединение, което винаги съм желала и желая! Тогава двамата с теб бихме водили прекрасен богоугоден живот. А ако твоята страст, толкова свойствена на младостта, те надвива и ти пречи да изпълниш молбата ми, така че не можеш да победиш плътските желания, тогава ме остави и не бъди пречка за моето желание. В откуп за себе си ще ти предоставя всичките си богатства, роби и робини, съкровищата, златото и среброто и другото си неизчислимо имущество. Владей всичко това, само ми позволи да бъда свободна от плътски сношения.Като чул тези думи, Апиниан не й отказал напълно да изпълни желанието й, но не й дал и пълното си съгласие, а само ласкаво казал:- Това не може да стане дотогава, докато не придобием наследник на нашите имения. А щом ни се роди такъв наследник, тогава и аз не ще изостана от доброто ти намерение, защото не е добре, ако жената изпреварва мъжа си в доброто дело и в стремежа към Бога. Да изчакаме, докато Бог ни даде плод от нашето съпружество и тогава в съгласие ще пристъпим към живота, към който се стремиш.Мелания се съгласила с това намерение на мъжа си, и ето, родила им се дъщеря. След раждането й Мелания дала за нея обет за девство, като че плащайки своя дълг: тя желаела дъщеря й да запази това, което самата тя не могла, като била омъжена против волята си.После, готвейки се за другия живот, тя започнала да се приучва към въздържание и умъртвяване на тялото: постела, лишавала се от всяко угаждане на плътта, не искала да носи красиви дрехи и скъпоценни женски украшения, не ходела на баня. А когато мъжът й или родителите й я убеждавали да отиде на баня, тогава тя не разголвала тялото си и излизала оттам, след като умивала само лицето си, при което забранявала на робините си да казват на когото и да било за това и им правела подаръци, за да мълчат. При това, тя изискала от мъжа си да изпълни обещанието си:- Вече имаме наследничка за състоянието ни - казала тя. - Нека да живеем без брачни сношения, както обеща.Но той не послушал жена си.Като видяла несъгласието му, Мелания намислила тайно да избяга в неизвестна страна, като остави баща си, майка си, мъжа си, детето си и цялото си богатство: така силно била обхваната тя от стремежа към Бога и от желанието да живее в чистота. Тя би сторила това незабавно, ако не я задържали съветите на някои благоразумни люде, които й напомнили следните апостолски слова: \"на женените заповядвам - не аз, а Господ - жена да се не разделя от мъж\" и още: \"отде знаеш, жено, не ще ли спасиш ти мъжа\" (1Кор.7:10,16)? И така, задържана от мисълта за спасението на мъжа си, тя се отказала от мисълта си за бягство. Но й било тежко да изпълнява съпружеския си дълг. Тайно носела върху тялото си груба власеница и я сваляла само тогава, когато знаела, че ще остане насаме с мъжа си, за да не узнае за този неин живот. Но някак си за това разбрала сестрата на баща й и започнала да се смее на тази власена дреха, досаждайки и подигравайки се заради нея на светицата. Мелания със сълзи я умолявала да не разказва никому това, което е узнала.Скоро след това тя заченала за втори път и вече й наближавало времето да роди.Настъпила паметта на свети мъченик Лаврентий*. Светицата прекарала цялата нощ без сън, молейки се коленопреклонно и пеейки псалми. При товя тя се стараела да преодолее естествената природна болка.* Свети мъченик Лаврентий, архидякон на Римската църква, претърпял мъченическа кончина през 258 година, бидейки разпрострян върху желязна решетка. Паметта му се чества на 10 август.Настанало утро, но тя не прекратявала многотрудната си молитва. Жестоките болки на родилката се усилили до крайна степен, но тя все още била преклонила коленете си за молитва и накрая изнемогнала от всенощния молитвен труд и от естествената болка. Тогава тя в тежки мъки родила младенец от мъжки пол. Като приел свето кръщение, младенецът в същия час отишъл от този свят към небесното отечество. След това раждане света Мелания се разболяла тежко и била близо до смъртта. Мъжът й, който стоял до леглото й, сам едва останал жив от тъга по нея и от съжаление. В мъката си той побързал към църквата, където с ридание се молил на Бога, просейки от Него изцеление на скъпата си съпруга. А Мелания, като видяла, че времето е благоприятно да склони съпруга си към своето намерение, изпратила да му кажат, докато той бил още в църквата:- Ако искаш, аз и ти да бъдем живи, дай обещание пред Бога, че повече няма да ме докоснеш и ще живеем в чистота до края на живота си.Мъжът на Мелания, като я обичал неизразимо и като поставял нейното здраве по-високо от своето, се подчинил на волята й и дал обет пред Бога да живее в чистота с нея. Когато изпратеният се върнал и разказал това на Мелания, тя се зарадвала и й станало по-леко. Телесната болка отстъпила място на духовна радост и Мелания прославила Всевишния, Който й помогнал, като изпълнил чрез болестта най-заветното желание на сърцето й.Когато тя станала от болничния одър, дъщеря й, прекрасната издънка на девството, обещана на Бога, отишла при Него. Смъртта й още повече склонила Апиниан към съхраняване на чистота, още повече, че Мелания не преставала да го убеждава в това.- Виждаш ли - казала тя, когато починала дъщеря им - как и Самият Бог ни призовава към чист живот? Ако Му бешеугодно продължаването на плътското ни съпружество, Той не би ни взел децата.И така, след естественото плътско съпружество Апиниан и Мелания навлезли в по-висше, духовно съпружество и се подбуждали един друг към добродетел, упражнявайки се в пост, молитва, трудове, умъртвяване на плътта. Те се съгласили да дадат целия си имот на Христа в лицето на бедните, а сами - съвсем да се отрекат от света и да станат монаси. Но родителите на светата не искали по никакъв начин да допуснат това. И ето веднъж през нощта, когато Апиниан и Мелания много скърбели и се съветвали един друг как да се избавят от хитросплетените мрежи на света, внезапно ги осенила Божествена благодат. Те усетили голямо благоухание, слизащо от небето, каквото умът не може да постигне и езикът - да опише, и се изпълнили с такава духовна отрада, че забравили цялата си скръб. От този момент светиите били завладени от още по-голяма жажда за духовни блага. Светът и всичко, което е в света, им опротивяло и те решили, като захвърлят всичко, да избягат някъде и да станат монаси. Но Божият Промисъл им приготвил друг път за достигане на желаното.Скоро бащата на Мелания умрял и двамата съпрузи станали свободни в действията си. Тъй като имали много богатства, които били обещали да посветят на Христа, те не се разделили веднага със света и с отечеството си. За времето, докато раздадат всичко на бодните, те си избрали за местожителство едно свое имение в предградие на Рим и живеели, строго пазейки чистота. По това време, когато тази блажена двойка си избрала такъв богоугоден живот, Апиниан започвал 24-тата си година, а Мелания завършвала 20-ата*. Наистина е велико чудо, че в тези години, в които младостта обикновено гори с огъня на плътските страсти, тази свята двойка, водейки живот по-горе от плътското естество, оставала неизгаряща, подобно на момците във Вавилонската пещ.* Тази промяна в живота на света Мелания станала през 401 година. Бел.ред.Всичко това станало под ръководството на Мелания. Като мъдра рабиня Господня, тя строго наблюдавала и себе си, и мъжа си, така че била за мъжа си учителка, наставничка и ръководителка по пътя Господен. Водейки такъв дивен живот, те продавали именията си и безпрепятствено оказвали помощ на нуждаещите се.По това време Бог им изпратил едно изпитание. Братът на Апиниан, на име Север, виждайки този техен живот, започнал да не счита за нищо Апиниан и Мелания и да им отнема някои имоти. А когато видял, че те не му се съпротивляват и не се грижат за отнетото имущество, започнал да мисли за още повече, присвоявайки всичко за себе си. Поради незлобието си Апиниан и Мелания търпели това, възлагайки упованието си на Бога. Опечалявало ги само едно: виждайки как именията, предназначени от тях за Христа, отиват в ръцете на завистлив човек, те скърбели, че се разграбва собствеността на бедните.Но Господ, Който защищава рабите Си и ги избавя от ръцете на обиждащите ги, издигнал срещу Север благочестивата царица Верина*. Тя чула за богоугодния живот на Апиниан и Мелания и като узнала, че Север отнема имотите им, ги повикала при себе си и ги приела с почит. Когато благочестивите съпрузи се явили пред царицата в бедни дрехи и със смирен вид, царицата много се удивила от тяхната нищета и смирение.* Верина - съпруга на император Хонорий, управлявал западната половина на Римската империя от 395 до 423 г.После, като прегърнала Мелания, й казала:- Блажена си ти, че си избрала за себе си такъв живот!При това царицата обещала да отмъсти на Север за тях. Но Мелания и Апиниан я помолили да не прибягва към мъст, а само да накара Север да се осъзнае и да не ги обижда повече.- За нас - казали те - е по-добре да търпим обиди, отколкото да обидим някого, понеже Божественото Писание повелява на този, когото са ударили по дясната страна, да обърне към оскърбителя и другата (Мат. 5:39). Господарке, ние ти благодарим за това, че искаш милостиво да ни защитиш, но не молим да отмъщаваш на Север. Напротив, молим, да не му бъде сторено никакво зло заради нас. За нас ще бъде достатъчно, ако отсега той престане да постъпва лошо с нас и да отнема това, което принадлежи не на нас, а на Христа и на рабите Христови, сираците и вдовиците, бедните и сиромасите.Те помолили царицата да им бъде позволено свободно, без никакви препятствия, да продадат големите си имоти, които представлявали градове и селища, намиращи се не само в Италия, в Римската област, но и в Сицилия, в Испания, Галия и Британия. Родителите на Мелания били толкова богати, че никой друг, освен царя, не бил по-богат от тях. Царицата изпълнила молбата на Апиниан и Мелания и им била дадена свобода безпрепятствено да продадат всичките си имоти, където и да се намирали те. Света Мелания имала желание да даде на царската сестра няколко скъпоценни дара, но последната не пожелала да вземе нищо от предложеното, считайки за светотатство да вземе нещо от вещите, дарувани на Христа. Накрая Апиниан и Мелания се върнали с голяма чест от царските палати в мястото на пребиваването си.За размерите на принадлежащото им богатство, което те отдали на Христа, може да се съди по това, че тогава никой не могъл да купи къщата им в Рим за съответната цена. Чак когато домът бил подпален от варварите и значително повреден от пожара, той бил продаден на цена, по-малка от стойността си, и получените от продажбата пари били раздадени на сиромасите. По такъв начин, с положителност може да се каже, че Апиниан и Мелания проявили по-голямо усърдие към Бога от Иов. Защото той благодарил на Бога, когато се лишил от богатството против волята си, а те доброволно се отказали от такива богатства, стремейки се към нищета. Отначало този начин на живот за тях бил пълен със скърби и изглеждал твърде труден, но после станал лек и изпълнен с всякакви утешения: \"защото игото (Христово) е благо, и бремето (Му) е леко\" (Мат. 11:30).Дяволът се опитал да изкуши благочестивите съпрузи с користолюбие. Веднъж, когато им било донесено много злато за продадените имоти, той започнал да влага в душите им някаква страст към златото. Но Мелания, като разкрила козните на древната змия, в същия час смазала главата й, като сметнала златото за прах и като го раздала без остатък на сиромасите. Блажената разказвала за себе си следното:- Имах един имот с къща на прекрасно високо място. Той беше най-хубавият от всичките ни имоти. От едната му страна се разстилаше морето и от планината се виждаха корабите и рибарите. От другата страна се издигаха високи дървета, виждаха се засети поля, градини и богати лозя. На едно място бяха устроени разкошни къпални, на друго - водни извори; тук се чуваше пеенето на различни птици, там имаше диви животниот всякакъв вид в специално заградено за тях място и бяха създадени прекрасни условия за лов. Врагът ми внуши мисълта да задържа този имот заради красотата му и да не го продавам, но да го запазя за себе си, за да живея в него. Но, по Божията благодат, почувствах, че това са козни на врага и като обърнах ума си към горните селения, незабавно продадох това имение и отдадох спечелените пари на моя Христос.След като благочестивите съпрузи продали всичките си имоти в Италия, подаянията им потекли като пълноводни реки към всички краища на земята. Те изпратили много милостини в Месопотамия, Финикия, Сирия, Египет и Палестина - до църкви и мъжки и женски манастири, странноприемници и болници, до сираци и вдовици, намиращи се в окови и в тъмници, а също и за откуп на пленени. И западът, и изтокът били напълнени с щедростите, излизащи от ръцете им. Понякога те купували цели острови в тихи и слабонаселени места и като построявали там манастири, ги давали под управлението на духовния чин. Навсякъде украсявали светите църкви със злато и сребро, със свещенически златотъкани одежди и не щадели пари за църковното благолепие. После, като оставили малка част от земите си в Италия непродадени, те, заедно с майката на Мелания, която била още жива, се качили на кораб и отплавали към Сицилия, за да продадат тамошните си имоти и да посетят блажения епископ Павлин - техния духовен отец.Скоро след заминаването им варварите[1] нападнали Рим и опустошили с огън и меч всичките околности на града и цялата италийска земя. Светиите сторили добре, че успели, с Божията помощ, да продадат имотите си преди това бедствие. Защото това, на което му предстояло да погине даром, без никакво въздаяние от Бога, се превърнало за тях в стократно въздаяние във вечния живот. При това те запазили невредимо и временното си здраве, напускайки Италия, както Лот - Содом[2], преди жестокото й разорение от варварите. Като прекарали известно време в Сицилия и като се видели пътьом с Ноланския епископ свети Павлин[3], те уредили всички дела относно тамошните си имоти и отплавали към Либия и Картаген[4].Когато плавали в морето, се вдигнала силна буря и голямо вълнение, които продължили много дни. Прясната вода в кораба вече привършвала, а гребците и слугите били много, и всички търпели силна жажда. Като разбрала, че Господ не благославя избрания от тях път към Либия, света Мелания заповядала да обърнат платната по вятъра, разчитайки на Бога, че Той ще насочи кораба накъдето пожелае. Подхванати от вятъра, те пристанали на един остров. Наскоро преди пристигането им варвари нападнали внезапно този остров, завладели го и отвели със себе си голямо множество мъже и жени, а на останалите жители изпратили да кажат, ако искат, по-скоро да откупят пленените, иначе те ще бъдат обезглавени. Населението на острова се намирало в силна скръб, тъй като поради оскъдностна средствата не били много тези, които можели да платят откупа. В това време до острова спрял корабът, на който плавали Мелания и Апиниан. Епископът на този остров, като чул, че при тях е пристигнал кораб от Рим, отишъл да моли за помощ за откуп на пленените и получил повече, отколкото очаквал. Като се съжалили над тях, Мелания и Апиниан дали толкова злато, колкото било нужно. Когато те отплавали от този остров, подухнал тих и благоприятен вятър и скоро достигнали Картаген. Там те извършили многобройни дела на милосърдие, благотворейки на църквите и манастирите, облекчавайки положението на бедните и болните.Вършейки такива добри дела, те се поселили в един град, който се намирал недалеч от Картаген, и се наричал Тагаста. Епископ на Тагаста бил Алипий, приятел на блажени Августин, мъж изкусен в словото и в учението, мъдро наставляващ всички идващи при него. Като обикнали този добър пастир, Апиниан и света Мелания богато украсили църквата му и купили за нея много имоти. Освен това те създали там два манастира, един мъжки - за осемдесет монаси, и един женски - за сто и тридесет монахини, и обезпечили тези манастири със земя и с всичко необходимо.Света Мелания започнала постепенно да се приучва към все по-строг и по-строг пост. Отначало се хранела през ден, после през два, накрая оставала без храна по цяла седмица, освен съботите и неделите. Понякога се занимавала с преписване на книги, тъй като пишела много красиво и без грешки, понякога изработвала дрехи за сиромасите. Преписаните книги изпращала за продажба, а спечелените от този труд пари раздавала на бедните. Занимавала се усърдно и с четене на Свещеното Писание. Когато ръцете й се уморявали от работа или от писане, тя се упражнявала в четене, и като че възлагала работа на очите си. А ако и очите й се уморявали отдългото четене, помагал й слухът, защото заповядвала на другите да четат, а самата тя слушала. Имала обичай ежегодно да прочита по три пъти Ветхия и Новия завет, а най-важните места задържала в паметта си и те постоянно били на устата й. Нощем спяла само по два часа, и то не в легло, а на груба рогозка на земята. Казвала, че винаги трябва да се бодърства, защото не знаем в кой час ще дойде крадецът. Към този подвижнически начин на живот тя приучила и прислужващите й девойки; но и немалко юноши склонила да живеят в чистота и да съхраняват девството си. Придобила за Христа много души на неверни и ги довела при Бога.След седемгодишно пребиваване в Картаген тя пожелала да види светите места, намиращи се в Иерусалим. Като се качила на един кораб с майка си и с Апиниан, който преди й бил мъж, а сега - духовен брат и съпостник, тя отплавала заедно с тях в морето. При благоприятен вятър корабът, на който плавали, благополучно акостирал при Александрия. Тук те приветствали Александрийския архиепископ свети Кирил. Като се насладили от общението с него, те отново се отправили по море и достигнали светия град Иерусалим. Когато пристигнали тук, те с голямо умиление и с неизразима радост на сърцето обходили светите места, които нашият Господ и Пречистата Божия Майка осветили с пресветите Си стъпки. Всяка нощ блажената Мелания оставала до гроба Господен за молитва. Там тя възнасяла топли молитви към Христа Господа, плачейки и падайки коленопреклонно над гроба, като го прегръщала и целувала.По време на пребиваването на света Мелания и Апиниан в Иерусалим един техен верен приятел продал останалите им италийски имоти и им изпратил парите в Иерусалим.Като прекарали известно време в светия град, те пожелали да отидат и в Египет, за да видят там пустинните отци и даим послужат с имуществото си. Те се отправили на път по море, а майка си, която била много стара и уморена, оставили в светия град. При това й поръчали да построи за тях дом на Елеонската планина, в който да живеят.В Египет света Мелания и духовният й брат Апиниан посещавали пустинните отци и получавали голяма полза за душите си от боговдъхновените им слова. В същото време те проявявали голяма щедрост към нуждаещите се. Но при това срещнали и не малко такива нестяжателни отци, които не пожелали да вземат предложената им милостиня и бягали от златото като от езика на отровна змия. Между тях бил един, на име Ефестион, който, на молбите им да приеме няколко златни монети, отказал да стори това. Като обходила келията му и като разгледала имуществото на пустинника, света Мелания намерила само рогозка и съд за вода, малко сух хляб и кутия, в която имало сол. Тя тихичко сложила злато в тази кутия и го покрила със сол. Когато те си тръгнали от пустинника, тази постъпка на Мелания не останала скрита за стареца. Като намерил златото, той побягнал след тях, като им викал високо да се спрат и да го почакат. Когато те се спрели, старецът им показал златото, което държал в ръката си, и рекъл:- Това не ми е нужно. Не зная за какво да го употребя. Вземете си доброто назад.Те отговорили:- Ако то не ти е нужно, дай го на други.Но старецът възразил:- На кого тук е нужно това и за какво? Вижте, че мястото е пусто.Те не искали да вземат обратно златото си от стареца и тогава той го хвърлил в реката и се върнал в килията си.След това пътниците отишли отново в Александрия, а оттам в Нитрия*, като навсякъде обхождали жилищата на пустинниците, подобно на пчели, кацащи на различни цветове и събиращи от тях прашец. След това те се върнали в Иерусалим, обогатени от многото полезни назидания, получени от светите пустинници. И както се надявали, намерили готов дома си на Елеонската планина. Там се и поселили.* Нитрия - планина на юг от Александрия, на запад от река Нил, близо до Либийската пустиня. Планината получила името си от нитрата или селитрата в езерата, разположени в съседство с планината.Света Мелания се затворила в тясна килия, давайки обет да не вижда никого, нито пък да бъде виждана от някого. Само веднъж седмично я посещавали майка й и духовният й брат Апиниан. Тя изкарала в този затвор четиринадесет години. През това време се преставила майка й, изпълнена с добри дела и благо упование. Като извършила полагащия се помен за починалата си майка, светицата отново се затворила в още по-тясна и много тъмна стая и изкарала в нея една година. Славата за нея се разнесла навсякъде, мнозина започнали да идват при нея заради духовната полза. Тогава света Мелания излязла от затвора си, за да послужи на спасението на другите. Тя устроила манастир, като събрала над деветдесет девици. При нея се събрали много и явни грешници и наставлявани от нея в пътя на покаянието, те започнали да водят богоугоден живот. Света Мелания избрала игумения за манастира си, а самата тя започнала да служи на всички като робиня и се грижела за всички като майка. Поучавала сестрите на различни добродетели: първо - на чистота, после - на любов, без която нито една добродетел не може да бъде съвършена, след това - на смирение, послушание, търпение и незлобие. За назидание тя им разказвала следната повест:\"При един велик старец дошъл някакъв юноша, желаейки да стане негов ученик. А старецът, за да му покаже какъв трябва да бъде ученикът, му наредил да вземе една тояга и да удря силно пред вратата и да я рита. Ученикът, подчинявайки се на стареца, удрял бездушния стълб, колкото сила имал. Старецът попитал юношата:- Оказа ли ти съпротива стълбът, който удряше, и оскърби ли се? Побягна ли от мястото си или нахвърли ли се върху тебе?Юношата отговорил:- Не!Тогава старецът рекъл:- А сега бий още по-здраво и придружавай ударите с най-жестоки думи: обиждай, укорявай, безчести, ругай и го злослови по всякакъв начин.Когато юношата направил и това, старецът попитал:- Разгневи ли ти се обижданият стълб, каза ли нещо против теб? Възропта ли? Укори ли те?Юношата отговорил:- Не, отче! А и как може нечувстващ и бездушен стълб да се разгневи?Старецът отново рекъл:- Ако можеш да бъдеш като този стълб, да не се гневиш на тези, които те бият, да не бягаш от ударите, да не прекословиш на тези, които ти заповядват, да не възразяваш с укори на укорите, ако сред всякакви скърби останеш постоянно непоколебим като стълб, тогава ела и бъди наш ученик. В противен случай не се и доближавай до вратите ни\".С тази повест блажената поучавала сестрите на търпение и незлобие и те се назидавали от този пример, който им бил от полза. Поучавайки и наставлявайки сестрите, света Мелания същевременно изградила благолепна църква и се постарала тя да бъде осветена със светите мощи на пророк Захария, на първомъченик Стефан и на светите Четиридесет мъченици.След тези събития духовният й брат, който преди това бил нейн съпруг по плът, блаженият Апиниан, като угодил на Господа Бога, отишъл при Него вече в монашески чин. Света Мелания го погребала с чест и после сама започнала да се готви за изхода на душата си, очаквайки скорошната си кончина. Но Божият Промисъл удължил живота й за спасение на другите. След смъртта на Апиниан Мелания създала и мъжки манастир, като изразходила за това последното си имущество, отдавайки всичко за слава Божия. По този начин тази, която духом отдавна вече била придобила нищета, станала бедна и тялом.В това време тя получила писмо от Цариград, от чичо си Волусиан Римлянин. Волусиан, който тогава бил получил длъжността римски антипат*, бил изпратен от западния император във Византион с особено поръчение. Като пристигнал на Изток, той пожелал да се види с племенницата си. Затова той й изпратил специално послание в Иерусалим, като я молел да отиде при него във Византион, за да се видят.* Антипат - началник на област, в чиито състав влизали няколко провинции. Бел.ред.Отначало света Мелания не искала да отива при чичо си, тъй като той се придържал към елинското многобожие; но после, по съвет на духовните отци, тя отпътувала към него, подтиквана от надежда да го обърне към Бога. По пътя, във всички градове, в които спирала светицата, навсякъде й била въздавана голяма чест, защото Бог прославя тези, които Го прославят. Посрещали я архиереи и свещеници, градски старейшини и народ, и всички я приемали с любов, като че ли била пришълец от небето, защото светлината на добродетелния й и свят живот сияела над целия свят. А в самата столица тя също била приета с голяма чест от цар Теодосий Младши, неговата царица Евдокия и патриарх Прокъл. Заварила чичо си Валусиан болен. Като я видял, той много се учудил от монашеските й дрехи и от умъртвяването на плътта, понеже лицето й било изсъхнало от дългите пости и трудове и предишната й красота била повяхнала. И Волусиан възкликнал:- Каква си станала, възлюбена Мелания!Но защо да се разказва дълго? Личността на преподобната Мелания, присъствието на светия патриарх, а най-вече боговдъхновената й беседа и полезните й увещания скоро направили така, че чичо й отхвърлил елинското нечестие и приел свето кръщение. Като се сподобил със светите Тайни, немного дни след това той предал духа си на Бога и бил погребан от ръцете на света Мелания.По време на достатъчно продължителното си пребиваване във Византион света Мелания обърнала мнозина от ереста на Несторий, която тогава силно смущавала Църквата, към правата вяра, а също запазила от отпадане мнозина православни, защото Господ й дарувал такава благодат, че еретическите хитросплетени речи на несторианите по никакъв начин не могли да я надвият. Преподобната прекрасно знаела Писанието, след като употребила всичките години на живота си за неговото четене и се била изпълнила с благодатта на Светия Дух. От сутрин до вечер с нея беседвали различни люде и я разпитвали за православието, а тя давала премъдри отговори, така че цялата столица се чудела на премъдростта й. После блажената отново се завърнала в Иерусалим и приближавайки се към кончината си, се приготвяла за добър изход.Бил й даден дар на изцеления и тя изцерила много болести. Ще разкажем за някои от тези изцеления като доказателство за вселилата се в нея Божия благодат.Царица Евдокия, която наричала преподобна Мелания своя духовна майка, пристигнала в Иерусалим, за да се поклони на светите места и да посети духовната си майка.По пътя тя си навехнала крака и страдала толкова силно, че не можела да стъпи. И когато света Мелания само докоснала крака й, той станал здрав.Една млада жена била мъчена от бяс, който така затворил устата й, че било невъзможно да я отворят. Тя не можела да изговори нито дума, нито да вкуси храна и я очаквала смърт от дългото лишаване от храна и от мъчението на беса. Преподобната Мелания изцерила тази жена с молитва, като я помазала с осветен елей. Бесът излязъл от нея и устата й се отворила, за да славослови Бога и да Му благодари, и като вкусила храна, тя оздравяла.Друга жена била бременна и дошло време да ражда. Но не можела да роди, защото детето било умряло в утробата й. Измъчвана от страшни болки, тя била близо до смъртта. Света Мелания помогнала на тази жена с молитвите си. Веднага щом върху гърдите на болната жена бил положен поясът й, тя се освободила от бремето и мъртвият плод излязъл.Като прозряла духом своето заминаване при Бога, преподобната обходила светите места в Иерусалим и в околностите му, във Витлеем и Галилея. Когато настъпил празникът Рождество Христово, тя била на всенощно бдение в пещерата, където се родил Христос, и там казала на една от сетрите, нейна родственица, която се намирала неотстъпно до нея, че вече за последен път празнува с тях празника Рождество Христово. Сродницата на светицата, като чула тези думи, горчиво заплакала. После, в деня на свети първомъченик Стефан, света Мелания била на всенощно бдение в неговия храм, който се намирал в построената от нея обител. Като прочела на сестрите за убиването на светия първомъченик, тя добавила, че им чете за последен път. Тогава между сестрите се повдигнал голям плач за нея; те разбрали, че светицата скоро ще напусне този свят. А тя по обичая си дълго ги утешавала с боговдъхновените си слова и ги поучавала на добродетелите. После излязла от църквата и започнала да се моли:- Господи Боже мой, Когото избрах и възлюбих от начало, Когото предпочетох пред плътския мъж, богатствата, славата и светските наслади, Комуто от раждането си поверих и тялото, и душата си, заради Когото се предадох на въздържание така, че и костите прилепнаха към плътта ми, Който ръководеше десницата ми и ме наставляваше с внушението Си, чуй и сега молитвения ми вопъл! Нека тези мои сълзи да привлекат потоците на милосърдието Ти към мен. Очисти греховната ми сквернота, волните ми и неволни грехове. Приготви ми път към Теб без никакво смущение и препятствие, тъй че въздушните зли бесове да не ме задържат. Безсмъртни, Ти познаваш смъртното ни естество. Човеколюбче, Ти знаеш, че няма човек без сквернота; няма такъв, в когото врагът да не би могъл да намери някаква вина, дори и да е живял само един ден. Но Ти, Владико, като презреш всичките ми грехове, направи ме чиста на Твоя съд.Така се молила света Мелания и още не била завършила молитвата си, когато започнала да изпитва телесна болка. И макар че изнемогвала от болестта, все пак не прекратила труда си, отишла на обичайното църковно богослужение и от сутринта наставлявала сестрите с поучения. После се причастила с Пречистите и Божествени Тайни от ръцете на Елевтерополския епископ, дошъл с клира да я посети, и започнала да очаква настъпването на смъртта. При това утешавала своята сродница, която горчиво оплаквала предстоящата раздяла, а също и сестрите, и като се простила с всички с последно целование, изрекла следните слова:- Както беше угодно на Бога, така и стана.С тези думи тя, лежейки на прост одър, като затворила здраво очите си и сложила ръце кръстообразно върху гърдите си, предала духа си в Божиите ръце*.* Това станало на 31 декември 439 година. Бел.ред.На погребението й се събрали монаси и монахини от всички манастири, намиращи се около светия град, и цяла нощ пели над нея псалми, после с чест я погребали. А светата й душа отишла при Господа Бога, Когото тя възлюбила и Комуто усърдно работила през всичките дни на живота си. И сега, с всички светии, приобщавайки се към Неговата слава, тя моли и за нас, грешните, Отца и Сина, и Светия Дух, Единия Бог в Троица. Нему слава во веки. Амин.Жития на светиите, преведени на български език от църковно-славянския текст на Чети-минеите на св. Димитрий Ростовски ", "date": "2019.12.31", "title": "Преп. Мелания Римлянка (Отдание на Рождество Христово) "}
{"url": "http://www.cross.bg/temi-i-gosti-v-sytreshnite-blokove-na-televiziite-1621553.html", "text": "/КРОСС/\r\n  На живо от Перник: как ще помогнат спешните мерки в кризата с водата? Какви данъци ще плащат софиянци догодина? В края на 2019-та: как завършва и кои ще са темите на 2020-та? - коментар на  журналистите Борислав Зюмбюлев и Петър Волгин; Технология на зарята - как безопасно да се използват фойерверките и каква е  реакцията на домашните любимци? Обичаите на празника - поглед към Новата година с ансамбъл \"Чинари\";", "date": "2019.12.31", "title": "Теми и гости в сутрешните блокове на телевизиите"}
{"url": "http://www.cross.bg/rozhdenitzite-na-dekemvri-1621552.html", "text": "/КРОСС/  Ана Пападопулу, актриса от трупата на Народния театър.Богомил Манчев, доктор на техническите науки, енергиен експерт, председател на БУЛАТОМ.Член.-кор. Васил Николов, археолог-праисторик, зам.-председател на БАНЦветан Соколов, волейболист, националДимитър Данчев, депутат от БСП в 44-ото НСМиленита, поп и джаз певица, актрисаПламен Бобоков, бизнесмен, собственик на \"Приста ойл\"Светлана Янчева, актрисаСтефан Китанов, филмов продуцент, сценарист, директор на \"София филм фест\" ", "date": "2019.12.31", "title": "Рождениците на 31 декември "}
{"url": "http://www.cross.bg/monitor-chasa-tryd-1621558.html", "text": "/КРОСС/в. 24 часа - 2,4 млрд. лв. похарчени за празницитев. 24 часа - Инвестират 2 млрд. лв. за 2 години, за да паднат загубите на вода под 50%в. Монитор - 3 млрд. лв. имане на БГ олигарсите под ключв. Монитор - Кабинетът отпуска общо 35 млн. лв. за водната криза в Перникв. Телеграф - Таксито ни дере с 20 лв. за ЧНГв. Труд - По-евтин газ заради смяна на трасето през Турцияв. Труд - БСП - София поиска общинско предприятие за чистотав. 24 часа - До 50 лв. по-скъп данък за цапащите коли в Софияв. Монитор - Пестим над 70 млн. лв. годишно с газ през „Балкански поток\"в. Телеграф - 167 000 младежи не учат и не работятв. 24 часа - Проф. д-р Драгомир Драганов: Ако ще се променя конституцията, трябва съвет на 7-те мъдрецив. Монитор - Мариус Куркински, актьор и режисьор: Театърът ме отведе при Богав. Труд - Илиана Велкова - полиглот, млада и успяла българка пред „Труд\": Където и да съм по света, България е в сърцето мив. Телеграф - Режисьорът и астролог Стилиян Иванов: Меркурий е враг на клюкарите и крадцитев. 24 часа - 2020-а: От водата може да дойдат неприятни изненади не само у нас, но и по светав. Монитор -  Взривно шоу с добавена стойноств. Труд - Българската Коледа е будителство, а не пропагандав. Телеграф - В София не цапат само софийските коли  ", "date": "2019.12.31", "title": "Преглед на вестниците "}
