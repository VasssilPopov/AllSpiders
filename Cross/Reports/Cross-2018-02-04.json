{"url": "http://www.cross.bg/biomasata-godini-kometa-1567050.html", "text": "/КРОСС/ Падащи от небето огнени кълба са опожарили 10 милиона кв. км суша преди 12 800 години и са унищожили значителна част от биомасата на планетата, съобщи Лайф. Международна група учени изследваха съединения от 170 точки на планетата и в тях откриха следи от едновременно падане на много отломки от огромна комета, чийто диаметър е не по-малко от 100 км.При преминаването си през атмосферата отломките се загрели и опожарили големи площи. Били унищожени 9 процента от биомасата на сушата. Учените проучиха съдържанието на платина на 26 места на планетата преди 12 836-12 815 години. За този 21-годишен период там се увеличала концентрацията на платина. В 4 проби от лед на тази възраст бе открита анормално висока концентрация на нитрати, оксалати, ацетати и соли на мравчената киселина. Подобни съединения се появяват при изгаряне на биомаса. Но по онова време климатът бил студен и нямало биомаса близо до днешните ледници на сушата. Следователно \"продуктите\" от изгарянето на биомасата стигнали до ледниците, след като били пренесени от ветрове.За масовите пожари с огромни мащаби свидетелства и пикът в съдържанието на въглероден газ в мехурчетата въздух в леда от онова време. Учените се опитали да установят какво количество биомаса трябва да изгори, за да се оставят подобни следи. Оказало се, че за целта трябва да изгори биомасата на около 10 милиона кв. км суша. Учените отбелязват, че големи кратери през онази епоха не е имало. Затова предполагат, че платината и световният пожар не са били \"донесени\" от паднал астероид, а са в резултат на разрушаване на комета с диаметър не по-малко от 100 км близо до Земята. Фрагменти от кометата години наред са падали на нашата планета.  ", "date": "2018.02.04", "title": "Огромна комета е сложила край на ледников период на Земята преди 12 800 години"}
{"url": "http://www.cross.bg/vinetki-leki-avtomobili-1567032.html", "text": "/КРОСС/ Близо  3,2 млн. бр. са винетките за различните видове и категории превозни средства в търговската мрежа. От тях около 1,7 млн. бр. са годишните винетки за леки автомобили. Стикери се продават в над 3 000 разпространителски пункта. От тях 372 бр. са с денонощен режим на работа. Това са големите бензиностанции, офисите на „Български пощи\", областните пътни управления и гранично контролно-пропускателните пунктове.Пълният списък на пунктовете за продажба на винетки е публикуван на интернет страницата на АПИ: http://www.api.bg/files/1315/1697/9451/distributors_2018.pdfАгенция „Пътна инфраструктура\" апелира шофьорите, които не са успели да закупят нужния им винетен стикер да сигнализират  на e-mail: press@api.bg .Днес - 4 февруари 2018 г., не е  постъпила нито една заявка за винетни стикери от обект за крайна дистрибуция в София.На 3 февруари са постъпили и изпълнени 3 заявки за годишни винетки за леки автомобили за три търговски обекти в столицата.За първи път годишната винетка за всички превозни средства важи за срок от една година от датата на купуването й, т. е. ако шофьор си купи стикер например на 3 март 2018 г., когато тръгва на път за Националния празник и трите почивни дни, то той ще важи до 2 март 2019 г. Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази.  ", "date": "2018.02.04", "title": "Около 1,7 млн. годишни винетки за леки автомобили има в търговската мрежа"}
{"url": "http://www.cross.bg/makedoniya-izpolzvaneto-imeto-1567053.html", "text": "/КРОСС/ Демонстранти се сблъскаха в центъра на Атина след голям митинг на площад Синтагма срещу използването на името Македония от БЮРМ, съобщава \"Екатимерини\". Според съобщения, полицията използва сълзотворен газ, за ​​да раздели демонстрантите.По-рано в Пропиляй се проведе контра-демонстрация на леви групи, на по-малко от 1,6 километра от основното събитие. Хиляди протестираха срещу гръцкия правителствен компромис в македонския спор.Гърците се събраха извън парламента в Атина, за да протестират срещу използването на термина \"Македония\" във всяко споразумение, което правителството подписва с бившата югославска република, в опит да сложи край на десетилетиния спор за името.Проучване, публикувано в консервативния вестник \"Катимерини\", показва, че около 70% от гърците се противопоставят на използването на \"Македония\".Външният министър Никос Коциас заяви миналата седмица, че Гърция подготвя предложения, които ще бъдат в основата на преговорите за споразумение със съседната държава. ", "date": "2018.02.04", "title": "Сблъсъци в Атина след протести за името на Македония"}
{"url": "http://www.cross.bg/koreya-severna-shefut-1567047.html", "text": "/КРОСС/ Режимът в Северна Корея вероятно е осигурявал доставки за ядрената си програма чрез посолството си в Берлин. Това потвърди шефът на германското разузнаване Ханс-Георг Маасен в журналистическо разследване на обществената германска телевизия ARD.Установихме, че някои действия на посолството на Северна Корея най-вероятно са свързани с ракетните изпитания на Пхенян, и по-точно с ядрената програма\", заявява шефът на вътрешното разузнаване Маасен в документалния филм, който ще бъде излъчен утре вечер. В повечето случаи ставало дума за търговия с изделия или технологии с двойна употреба, т.е. с възможно цивилно и военно приложение. Когато установим такива практики, естествено, ние ги предотвратяваме, но не можем да гарантираме, че сме успели да влезем в следите на всички случаи, допълва шефът на разузнаването.Журналистите от ARD твърдят, че съмнителните сделки са започнали през 2016 г. и са продължили и миналата година. А според инспектор на ООН търговското ембарго срещу Северна Корея се заобикаля не само от Китай и Русия, но и от редица западни страни, вкл. и от Германия. Опозицията в Бундестага вече обяви, че ще иска обяснения по заформящия се политически скандал.  ", "date": "2018.02.04", "title": "Посолството на Северна Корея в Берлин замесено в ядрената програма на Пхенян?"}
{"url": "http://www.cross.bg/vyatur-chast-grazhdani-1567052.html", "text": "/КРОСС/ Цял ден във Враца се извършва оценка на щетите, нанесени от бурния вятър, който премина през града в съботния ден и бе с пориви от 115,2 км/ч. Над 80 са получените сигнали на телефоните на Дежурния съвет по сигурност и телефон 112 от граждани за счупени витрини, прозорци, дървета, паднали билбордове, пътни знаци, ел. стълбове и отнесени покриви.По първоначални данни 200 000 лв. са нанесените щети на частни имоти, а над 500 000 лв. са на общинска собственост, обяви зам.-кметът Мария  Попова.Сред най-тежко пострадалите е възрастно семейство - жената е на легло, а съпругът е трудно подвижен. Бурният вятър откъснал част от покрива на жилищна кооперация, който паднал върху съседна сграда, а след това се прехвърлил и на покрива на къщата на възрастните хора.\"Нарушена е цялостната конструкция на къщата и тя е опасна за обитаване. За да опазим живущите, те ще бъдат изведени временно и настанени в общинско жилище, до отстраняване на всички повреди. Вече сме разговаряли със строителна фирма, която ще поеме ремонта\",  каза Мария Попова.Заместник-кметът провери на място и сигнал на ул. „Кръстьо Българията\". Силният вятър пренася част от покривната конструкция от мансарден етаж на №25 върху две съседни сгради. На място бяха проверени още сигнали за съборени покриви.\"След направения оглед на щетите установихме, че голяма част от жилищните сгради нямат застраховка, ремонтирани са покривите, без да има сключени договори с фирмите, които да поемат гаранционната отговорност. Търсим начини и на тях да помогнем\", добави още Попова.На проведено поредно заседание на Кризисния щаб бе решено, в Информационния център за обслужване на граждани да има служител на Община Враца, който ще приема сигнали и ще отговаря на въпроси на граждани, свързани с нанесени щети, вследствие ураганния вятър.Ще се сформира и комисия, която ще извърши оглед на пораженията, ще изготви оценки, за да може да се кандидатства за отпускане на помощ от Междуведомствената комисия за възстановяване и подпомагане, БЧК, Регионална дирекция \"Социално осигуряване\" и Общински съвет.  ", "date": "2018.02.04", "title": "Щети за над 700 000 лв. във Враца"}
{"url": "http://www.cross.bg/protesti-gradini-detskite-1567044.html", "text": "/КРОСС/ Серия от протести подготвят родителите на деца в детските градини срещу насилието над подрастващите.Те започват от 9 февруари в Бургас и ще се проведат в големите градове на страната, съобщи пред Дарик Ема Черногорска, председател на сдружение „За децата ни\".Родителите настояват за въвеждане на постоянно видеонаблюдение в детските градини, увеличаване на персонала и тест при приема на работа на педагозите.Поводът за новите протести е поредният случай на агресия спрямо деца в детска градина „Брезичка\" в Бургас.Родителите настояват в подобни ситуации провинилите се възпитатели не да подават молба за напускане, а задължително да бъдат уволнявани. ", "date": "2018.02.04", "title": "Родители готвят протести срещу агресията в детските градини"}
{"url": "http://www.cross.bg/razlog-intzidenta-avtomobila-1567054.html", "text": "/КРОСС/ ТИР и два леки автомобила са катастрофирали тежко край Разлог, съобщиха от ОД на МВР - Благоевград. Инцидентът е станал към 16.40 ч. на втората отбивка преди Разлог на прав участък.Двата автомобила са се ударили челно.Двама души са загинали, има и няколко пострадали. Пострадалите са транспортирани до МБАЛ - Разлог. Към мястото на инцидента са изпратени екипи на полиция, пожарна и бърза помощ, както и на пътното управление. Очаква се да бъде въведено ограничение за движението на автомобили в района на инцидента.  ", "date": "2018.02.04", "title": "ТИР и две коли се удариха край Разлог"}
{"url": "http://www.cross.bg/fernando-taen-kordoba-1567048.html", "text": "/КРОСС/ Петстотингодишен таен код, използван в писма между един от най-прочутите испански монарси и военен командир, бе дешифриран, съобщи Би Би Си.Посланията на Фернандо II Католика, в които се използват над 200 специални символа, от векове измъчваха историците. Но най-накрая испанската разузнавателна агенция успя да ги разгадае.Кралят стои зад последното отвоюване на испански територии от маврите ( т.нар. Реконкиста) през 1492 г. и зад пътуванията на Колумб до Америка.Писмата между Фернандо II и Гонсало де Кордоба включват инструкции за стратегията във военната кампания в Италия в началото на XVI век. Те са писани на таен код, за да не бъдат разбрани, ако случайно попаднат в ръцете на влага.Писмата са изложени в Музея на испанската армия в Толедо, като на специалисти в разузнаването отнело половин години, за да дешифрират 4 от тях, някои от които били с дължина над 20 страници.Темите в тях варирали от детайлно разполагане на войските до мъмрене на военачалника, че не се консултира с краля преди да предприеме дипломатически ходове.В началото на XVI век отнемало около 15 дни за пристигане на писмата от резиденциите на краля до Югоизточна Италия, където бил базиран командирът.Крал Фернандо II и Гонсало де Кордоба използвали сложна шифровъчна система, която включвала 88 символа и 237 комбинирани букви. За всяка буква имало между две и 6 фигурни характеристики като триъгълници или номера. За да станат нещата още по-сложни, символите в писмата били писани без интервали между думите и фразите. ", "date": "2018.02.04", "title": "Испания дешифрира кралски таен код на 500 години"}
{"url": "http://www.cross.bg/tokio-aiba-godina-1567049.html", "text": "/КРОСС/ Боксът може да загуби мястото си в програмата на олимпийските игри в Токио през 2020 година заради хаоса в управлението на Международната аматьорска боксова федерация (АИБА).Президентът на МОК Томас Бах каза на пресконференция, че е силно обезпокоен от проблемите във федерацията и си запазва правото да преразгледа позицията на бокса за Токио 2020 и за младежките олимпийски игри в Буенос Айрес през октомври тази година.Бах добави, че от АИБА не са успели да дадат гаранции за прозрачност по въпросите за управлението, финансите и антидопинговата програма.Етичната комисия на МОК води разследване за злоупотреби в АИБА и са спрени всички контакти с федерацията, с изключение на оперативните дела.АИБА има срок до 30 април да предостави доклад за справяне с текущите проблеми. ", "date": "2018.02.04", "title": "Боксът губи олимпийското си място за Токио 2020 "}
{"url": "http://www.cross.bg/durzhavata-ypravlenie-nyama-1567051.html", "text": "/КРОСС/ Левите формации трябва да дадат ясен знак, че са готови да направят решителна стъпка към съвместен диалог. Това управление е престъпно и трябва да си ходи. Това заяви в ефира на „Канал 3\" Румен Петков - член на ИБ на АБВ. Той бе категоричен, че държавата се ръководи без ясна визия за развитие и формиране на дългосрочни политики. По думите му това ясно си личи и от последните действията на правителството, което през последните няколко седмици отпусна средства на редица институции, заобикаляйки всякакви правила, Закона за държавния бюджет и собствените си безпочвени предварителни твърдения, че такива разходи не са необходими.„Проблемът е в начина, по който се отпускат тези средства. Това е грубо погазване на нормативната уредба и цинизъм. Не може в продължение на 6-7 месеца да обясняваш как няма да дадеш да се увеличат заплатите в МВР и после, един месец след като си приел бюджета на държавата за 2018 година, да кажеш „ето ви 100 милиона лева\". Това е цинично управление на държавата и публичните средства. Този път синдикатите на МВР показаха, че имат и характер, и гръбнак, че ще си защитават интересите и то с пълно право. Но подходът „ето ви 100 милиона и млъкнете\"...., така държава не се управлява.  Това не са политики. Пак не коментираме политики и трайни решения, а коментираме решения на парче. Днес, понеже от МВР са били по-речовити, хайде на МВР да дадем, утре - понеже от БАН провесиха в знак на протест черно знаме - хайде да дадем на академията\".„Ако има разбиране, че този начин на управление на държавата е престъпен, че се разходват средства през главата на парламента, че средствата се опускат в зависимост от това кой е по-гръмогласен, значи това управление просто трябва да си ходи. И тук ръководствата на левите формации трябва да дадат много ясен знак, че са готови да направят решителна стъпка за един съвместен диалог и за намиране на решения, ако щете най-малкото заради предстоящите евроизбори и тези за местна власт. За нас от АБВ диалогът е въпрос на осъзната необходимост\", посочи той.Във връзка с темата Петков бе призован за анализ на отношенията в лявото политическо пространство. „Трябва да кажа, че миналата седмица един от столичните клубове на БСП покани председателят ни Константин Проданов да изнесе лекция за бъдещето на левицата. И този диалог трябва да достигне до обществото, за да види то истинската, организирана алтернатива. Иначе ще продължим да гледаме как гласуват тези зависими 300-400 хиляди служители от държавната администрация, които зависят от ръката на когото трябва. Ще продължим да гледаме мачкането на бизнеса и как той се огъва, защото вижда, че няма друга алтернатива\".„Корнелия Нинова не може сама да детронира ГЕРБ и аз мисля, че това се разбира - че БСП сама много трудно може да свали ГЕРБ от власт. За това приветствам такива действия като тези, които се направиха през последната седмица и през месеците преди това, защото те показват готовност за формиране на друго отношение, готовност за формиране на други взаимоотношения пред обществото, които да му дадат това така необходимо усещане за алтернатива. Защото сега повечето анализатори казват, че няма такава. Е, докато левицата е раздробена, такова усещане няма как да се създаде. Това, което направиха младежите на АБВ със спортния турнир, в който участваха редица, включително и парламентарно представени, партии, това което продължават да правят, това което направи клуба на БСП с поканата към господин Проданов, това е бъдеще, енергия и воля. По този начин ти можеш да покажеш, че си алтернатива на настоящото управление\".Петков бе призован за коментар и по отношение на вота на недоверие. По думите му той не е бил подготвен по най-добрия начин и е трябвало да бъде предшестван от широка обществена дискусия, включително и с участие на неправителствени организации.Членът на ИБ на АБВ взе отношение и по темата с протестите, свързани с Пирин. Той подчерта, че те не са срещу изграждането на втори лифт в Банско, а срещу възможността за безразборно застрояване на планината. По думите му България трябва да развива всички свои туристически дестинации. „Когато управлението на държавата съзнателно дели зимния туризъм на „Банско и всички други\", няма как да очакваш, че ние ще станем туристическа дестинация. Не може да имаш курорти като „Боровец\", който е на 120 години и да не го развиваш. Не може да имаш цяла Стара планина само с два влека, а да не забравяме и Витоша. Няма друга столица, която да има такъв разкош, какъвто има София, и в продължение на над 20 години да не го развиваш\".В заключение Румен Петков призова държавата да защити и развитието на енергийния сектор. „Всички държави на Стария континент са загрижени за енергийната си сигурност, само България, която даваше енергийна сигурност на Европа ги загърбва. Тук трябва обаче да почертая, че при всичките ни критики към правителството, усилията на енергийния министър Теменужка Петкова заслужават да бъдат видени, оценени и подкрепени. Сега е момента и Народното събрание да отмени така наречения „мораториум\" върху АЕЦ „Белене\" и изпълнителната власт да завърши много бързо този преговорен процес, за който имаме зелена светлина от ЕК. Така България ще може да заеме своето достойно място чрез обезпечаване не само на своята, но и на енергийната сигурност на Европа\". ", "date": "2018.02.04", "title": "Румен Петков: Левите формации трябва да дадат ясен знак, че са готови на диалог"}
{"url": "http://www.cross.bg/dnes-vuprosi-merkel-1567039.html", "text": "/КРОСС/ Германският канцлер Ангела Меркел заяви, че нейните консерватори са изправени пред трудни преговори със социалдемократите-СПД днес, стремят се да формират управляваща коалиция, но не е ясно дали ще могат да приключат преговорите, съобщава \"Ройтерс\".Повече от четири месеца след национални избори най-голямата европейска икономика е в политическа парализа, предизвиквайки загриженост сред инвеститори и партньорски страни, в способността си да провежда политика по ключови въпроси като Брекзит и реформа в еврозоната.Консерваторите и СПД бяха определили днешния ден краен срок, за да се споразумеят за подновяване на \"голямата коалиция\" от 2013 г., но някои политици заявяват, че дискусиите могат да продължат в понеделник или вторник.\"Все още не е възможно да се каже колко дълго ще трае - вчера поставихме добри основи, но все още има важни въпроси, които трябва да бъдат решени\", коментира Меркел, преди преговорите днес.Преговарящите постигнаха споразумения за енергетиката и селското стопанство в събота, но продължават да имат разногласия по здравеопазването.Меркел, която залага на СПД за осигуряването на четвъртия си мандат, коментира: \"Отивам на разговори с добра воля днес, но също така очаквам, че ще се сблъскаме с трудни преговори\".Лидерът на СПД Мартин Шулц заяви, че двете страни са се доближили по много въпроси през последните дни, но остават разногласия с искането на партията му да премахне фиксираните трудови договори за работниците и призива да се замени двойната публично-частна здравна система на Германия с една застрахователна система за всички.Политиката в областта на здравеопазването и пазара на труда е от решаващо значение за СПД, чиито 443 000 членове, могат да наложат вето на всякакви окончателни коалиционни сделки.\"Трябва да преговаряме много, много интензивно по тези въпроси днес и мисля, че споразуменията са възможни, но все още не са постигнати\", каза Шулц.  ", "date": "2018.02.04", "title": "Неясна пауза на коалиционните преговори в Германия"}
{"url": "http://www.cross.bg/tanker-izcheznal-benin-1567041.html", "text": "/КРОСС/ Петролен танкер с 22-членен индийски екипаж е изчезнал в Гвинейския залив, където често върлуват пирати, съобщиха днес индийските власти, предаде Франс прес. Танкерът \"МТ Марин експрес\" под панамски флаг превозвал 13 500 тона петрол.Той бил хвърлил котва в Котону, Бенин, след което връзката с него се изгубила в четвъртък. \"Нашата мисия в /нигерийската столица/ Абуджа е в контакт с властите на Бенин и Нигерия, за да ни помогнат за локализиране на кораба, заяви говорителят на индийското външно министерство Равиш Кумар.Според местни медии това е вторият кораб, изчезнал в района в последно време. През януари бе изгубена връзката с петролния танкер \"МТ Барет\". Членовете на екипажа, повечето индийци, бяха освободени шест дни по-късно след плащане на откуп, съобщи в. \"Хиндустан таймс\".   ", "date": "2018.02.04", "title": "Петролен танкер с индийски екипаж е изчезнал в Гвинейския залив"}
{"url": "http://www.cross.bg/holandiya-zhivotni-krivoshieva-1567037.html", "text": "/КРОСС/ Лъвчетата Терез и Масуд поеха към спасителния център на международната организация „Четири лапи\" в Холандия.Това се случва близо половин година, след като бяха спасени от Разградския зоопарк, където бяха стъпкани от по-големите животни, и след множество институционални пречки и протести в тяхна защита.По едно време бях загубила надежда, че този ден ще дойде, коментира пред bTV Любомила Кривошиева от „Дивите животни\" - организацията, която първа получи сигнал за състоянието на лъвчетата и им се притече на помощ.Точно това искахме да се случи от самото начало, защото за тези животни е нужна специализирана грижа, която в България просто няма кой да осигури, каза Кривошиева.Тя призна, че не е очаквала такава огромна подкрепа и посочи, че именно благодарение на нея се стига до днешния ден. „Не очаквах, че до такава степен институциите няма да искат да направят нещо по въпроса, така че животните да са добре и ще абдикират от задълженията си\", каза още Кривошиева.Животните, които в последните седмици живееха под карантина в Столичния зоопарк, бяха натоварени на специализирана линейка. По време на пътуването те ще бъдат под наблюдение на ветеринарен лекар от берлинския Институт за изследване на диви и зоопаркови животни и експерт от спасителния център. Очаква се Терез и Масуд да пристигнат в Холандия след два дни.„Ще се спира на всеки 2 - 3 часа, за да се проверява какво е състоянието им, за да им се дава вода и храна, ако се наложи, а то ще се наложи\", обясни Явор Гечев от фондация „Четири лапи\".В Холандия лъвчетата ще бъдат поети от специалисти по големи котки. Те ще престоят в спасителния център, докато станат самостоятелни, след което ще бъдат прехвърлени в убежището за големи котки в РЮА. Междувременно ще се работи по здравословните им проблеми.  ", "date": "2018.02.04", "title": "Лъвчетата Терез и Масуд поеха към Холандия "}
{"url": "http://www.cross.bg/vlak-karolina-yuzhna-1567040.html", "text": "/КРОСС/ Най-малко двама души са загинали и над 50 са ранени при железопътна катастрофа в американския щат Южна Каролина, съобщиха Ройтерс и ТАСС.Пътнически влак със 139 пасажери и осем членове на локомотивната бригада се сблъскал с товарен влак и дерайлирал, предаде телевизия Ей Би Си, позовавайки се на железопътната компания Амтрак.Пътническият влак се движел от Ню Йорк за Маями. ", "date": "2018.02.04", "title": "Тежка влакова катастрофа в Южна Каролина"}
{"url": "http://www.cross.bg/avtomobil-krustovishteto-plovdiv-1567046.html", "text": "/КРОСС/ Полицейски автомобил се е блъснал в дърво след катастрофа с друг автомобил в кв. „Тракия\" в Пловдив, съобщиха от ОД на МВР. Инцидентът е станал около 12.50 часа днес на кръстовището на бул. „Освобождение\" с ул. „Бранислав Велешки\".Според подадената информация патрулен автомобил на Пето районно полицейско управление е навлязъл в кръстовището с включена звукова и светлинна сигнализация и се сблъскал с лек автомобил „Рено\". След удара служебният автомобил се е ударил в дърво, а „Рено\"-то е спряло на разделителния остров.Леко пострадал е полицейски служител, пътувал на предната седалка. Алкохолната проба с дрегер на водача на патрулката е отрицателна. В болница за прегледи са откарани 41-годишната шофьорка на „Рено\"-то, на която ще бъде взета кръвна проба, както и 20-годишна пътничка. По първоначални данни двете нямат сериозни наранявания. На местопроизшествието се извършват процесуално-следствени действия. Към момента движението в района на инцидента се извършва нормално.  ", "date": "2018.02.04", "title": "Трима души са пострадали при катастрофа между лек автомобил и патрулка в Пловдив"}
{"url": "http://www.cross.bg/demireva-osigyri-myasto-1567036.html", "text": "/КРОСС/ Сребърната медалистка от олимпийските игри в Рио де Жанейро Мирела Демирева стартира 2018 г. с победа и личен резултат в зала.На силният турнир в Карлсруе българката преодоля без проблеми 195 см. Това ѝ осигури и първото място в надпреварата. Демирева се справи със задачата без нито една грешка в предишните опити - на 185 см, 189 см, 192 см и 195 см.След като си осигури първото място, спортист номер 1 на България за 2016 г. опита скок на 200 см, но не успя да преодолее височината.Надпреварата в Карлсруе е част от веригата на международната IAAF World Indoor Tour, която обединява шестте най-силни турнира на закрито.Втора след Демирева остана световната вицешампионка Юлия Левченко от Укайна със 192 см.  ", "date": "2018.02.04", "title": "Мирела Демирева започна новия сезон с победа и личен резултат "}
{"url": "http://www.cross.bg/avtomobil-repyblikata-katastrofata-1567038.html", "text": "/КРОСС/ Временно е ограничено движението по Прохода на Републиката след тежка катастрофа между тир и лек автомобил. Загинали са трима души.Сигналът за пътния инцидент е получен малко след  13 часа. Тир с турска регистрация и лек автомобил са се сблъскали челно в участъка между градовете Гурково и Велико Търново.Трима души са загинали, а едно дете е откарано в тежко състояние в болница в Стара Загора.След катастрофата Проходът на Републиката е затворен за движение.  „Пътна полиция\" регулира движението, като отбива леките автомобили през град Шипка, а тежкотоварните спира на паркинг. Предстои да бъдат  изяснени причините за катастрофата.    ", "date": "2018.02.04", "title": "3 загинали и дете в тежко състояние при катастрофа между ТИР и лек автомобил (обновена)"}
{"url": "http://www.cross.bg/strana-otstrani-psihologut-1567026.html", "text": "/КРОСС/ Ситуацията в детските градини е променена. От една страна, децата там нямат социална емоционална зрялост като поведение и речеви умения. От друга страна, учителите са силно затормозени\".Това заяви психологът Ани Владимирова дни, след като се разрази скандалът с бургаската детска градина \"Брезичка\", в която беше записано как възпитателки крещят и посягат на децата.\"Възпитателите имат нисък социален статус. Те вече не са обект на респект нито от страна на родителите, нито от страна на обществото. Това води до състояние на тревожност и те изгубват самоконтрол\", допълни психологът.\"Аз съм сигурна, че тези две учителки са се шокирали от това, което са видяли от страни, че правят. Защото когато човек е в състояние на афект, той понякога не помни какво върши, има го и този момент. Така че би било полезно човек да се види отстрани. Целта е хората да променят поведението си и да си помигнат, и ако ти се видиш отстрани как загубваш самоконтрол, какво те провокира да се държиш така, ти можеш да го управляваш\", завърши Владимирова. ", "date": "2018.02.04", "title": "Психолог: Учителите са затормозени, нямат респект сред деца и родители"}
{"url": "http://www.cross.bg/mitropolit-episkop-daniil-1567027.html", "text": "/КРОСС/ Драговитийският епископ Даниил е новият Видински митрополит. Той беше избран с 11 гласа от Светия синод на БПЦ, а другият кандидат - Мелнишкият епископ Герасим, получи 2 гласа.Единият, който бе гласувал за Герасим, бе Патриарх Неофит, а другият - Западно и Средноевропейския митрополит Антоний.Драговитийският епископ Даниил (Атанас) Трендафилов Николов е роден на 2 март 1972 г. в Смолян, където завършва основното и средното си образование. През 1996 г. се записва в специалността \"Английска филология\" в Софийския университет \"Св. Климент Охридски\", а на следващата година пренасочва образованието си в Богословския факултет на СУ.През 1997 г. е приет като послушник в Хаджидимовския манастир \"Св. Георги\" под духовното ръководство на приснопаметния Неврокопски митрополит Натанаил. На 7 август 1999 г. е постриган от него в монашество, а на следващия ден е ръкоположен за йеродякон. През 2002 г. завършва задочно Богословския факултет на СУ. На 21 юли 2004 г. е изпратен на послушание в Роженския манастир \"Рождество Богородично\", а през юни 2006 г. е въведен в архимандритско достойнство.По решение на Светия синод на 20 януари 2008 г. Даниил е хиротонисан за епископ с титлата Драговитийски в патриаршеската катедрала \"Св. Александър Невски\" и е назначен за викарий на Неврокопския митрополит. Такъв остава до 15 юни 2010 г., когато по молба на митрополита на САЩ, Канада и Австралия Йосиф, е назначен за негов викарий, която длъжност изпълнява и до днес. ", "date": "2018.02.04", "title": "Новият Видински митрополит е епископ Даниил"}
{"url": "http://www.cross.bg/oblast-zapadna-abonati-1567028.html", "text": "/КРОСС/ Заради бурния вятър вчера тази сутрин около 5000 абонати на територията на Западна България са без ток, съобщиха от ЧЕЗ.Според дружеството това е по-малко, отколкото дори в нормална обстановка. Повечето от авариите са възникнали заради паднали дървета, които са скъсали кабели, поясниха от ЧЕЗ.В момента в София-град абонатите без захранване са 400, в Софийска област - 2 100, в област Благоевград - 2600 клиента.От електроразпределителното дружество увериха, че аварийните екипи на ЧЕЗ работят усилено за своевременно отстраняване на авариите.", "date": "2018.02.04", "title": "5000 абонати без ток в Западна България"}
{"url": "http://www.cross.bg/spetzaktziya-sreshty-avtokradtzi-v-stolitzata-1567029.html", "text": "/КРОСС/ Трима души бяха арестувани при специализирана полицейска операция срещу крадци на автомобили в София днес.Униформени отцепиха хале на автоморга в кв. \"Малинова долина\", собственост на известния в криминалните среди Ицо Турчина. Той е задържан многократно за автокражби - за последно, през септември при подобна ситуация.Той преди дни беше отменен наложеният му домашен арест във връзка с това разследване.Преди 3 г. в негова автоморга бяха открити части от 107 различни коли.По първоначална информация вътре в обекта днес е бил намерен краден автомобил, който арестуваните са разфасовали.Сред задържаните е и собственикът на халето.  ", "date": "2018.02.04", "title": "Спецакция срещу автокрадци в столицата "}
{"url": "http://www.cross.bg/tereza-mitnicheskiya-suyuz-1567030.html", "text": "/КРОСС/ Във Великобритания привържениците на „твърд Брекзит\" подготвят заговор за смяна на премиера Тереза Мей с външния министър Борис Джонсън, съобщава „Сънди таймс\".Основната причина е тяхното недоволство от плановете на кабинета за оставане в митническия съюз.Вестникът пише, че един от групата на заговорниците е получил уверения от сегашния външен министър Борис Джонсън, че е готов за битка с Тереза Мей, ако премиерът реши да се придържа към плана за оставането на Великобритания в митническия съюз. „Кавалерията пристига, за да спре плана за митническия съюз, е цитираното изявление на Борис Джонсън. Това означава вероятен преврат, който ще постави начело на управлението „екип-мечта\" за евроскептиците, пише „Сънди таймс\", което ще рече Борис Джонсън като премиер, Майкъл Гоув като вицепремиер и новата звезда на твърдолинейните консерватори Джейкъб Рийс-Мог като министър на финансите.Тереза Мей ще обсъжда бъдещите отношения на Великобритания с ЕС през следващата седмица. Министърът за международна търговия Лиъм Фокс заяви по-рано, че е готов да напусне правителството, ако страната остане в митническия съюз.„Сънди таймс\" съобщава, че се очаква „вълна от писма\" с искане на вот на недоверие на премиера, ако Тереза Мей не се откаже от плановете.  ", "date": "2018.02.04", "title": "\"Сънди таймс\": Подготвя се вътрешен заговор срещу Тереза Мей"}
{"url": "http://www.cross.bg/radev-ministur-obyasni-1567031.html", "text": "/КРОСС/ Времената на мутрите не се връщат. Това заяви силовият министър Валентин Радев в ефира на БНР. Министър Радев изтъкна, че разкриваемостта на убийствата е много голяма, полицията си върши работата.\"През 2016 г. имаше 79 убийства. От тях са разкрити 67. През 2017 година - 95, а от тях са разкрити всички без едно, тоест 94. Виждате как работи полицията\", изтъкна министърът. Радев обясни още, че като министър е доволен, но като гражданин искал убийствата да се разкриват веднага.\"Като гражданин искам убийствата веднага да се разкриват, но не стават веднага нещата. Трябва да бъдем перфектни, трябва да намерим доказателства, така че те да издържат. Трябва да се знае, че всеки, който наруши закона, рано или късно ще понесе неговата тежест\", обясни МВР-шефът.Планирано е работата на лабораторията да се усили, каза Валентин Радев. Той обясни, че се предвижда и преструктуриране в Института по криминалистика скоро. Радев похвали колегите си криминалисти. \"Колегите са много добри, но понякога експертизите са толкова много, че се налага да използваме и частни лаборатории както в случая с шесторното убийство в Нови Искър\", допълни вътрешният министър.По думите му друга толкова добре пазена граница като българската - няма. Така министрите на вътрешните работи в ЕС оценили границата ни. Според Радев е очевидно, че границата е пазена добре.\"Ние построихме такава механична ограда за близо 30 километра. Сега я насищаме с европейски средства, които използваме за камери, лазери. Днес сутринта дежурният ми докладва: 0 мигранти на вход, 0 мигранти в страната, 0 мигранти на изход, а такъв натиск имаше през 2014, 2015 година\", доволен е министър Радев.  ", "date": "2018.02.04", "title": "Вътрешният министър отрече връщане на мутренските времена"}
{"url": "http://www.cross.bg/siriya-sy-versii-1567034.html", "text": "/КРОСС/ Терористите от \"Джабхат ан Нусра\" обявиха, че те са свалили руския щурмови самолет в Сирия.Kлонът на \"Ал Кайда\" е най-голямата групировка в района, където беше улучена машината.Пилотът е мъртъв, като според някои версии е влязъл в бой с терористите, след като е катапултирал и се е спуснал с парашут.Москва обяви, че районът, от който е стреляно, е бил бомбардиран и са убити 30 терористи.Появиха се версии, че самолетът Су-25 е свален с американска преносима ракета. От Пентагона заявиха, че не доставят такива в Сирия. ", "date": "2018.02.04", "title": "Kлон на \"Ал Кайда\" пое отговорност за сваления руски Су-25"}
{"url": "http://www.cross.bg/germaniya-bezhantzi-protestiraha-1567033.html", "text": "/КРОСС/ Мигранти излязоха на митинг в Германия. Около 1500 араби и бежанци протестираха срещу зачестяващите прояви на ксенофобия, особено в бившата Източна Германия.Протестът се проведе в Котбус, където имаше няколко атаки срещу чужденци. В града антиимигрантската партия \"Алтернатива за Германия\" е първа политическа сила.Те организираха контрапротест, като полицията успя да предотврати сблъсък между двете групи.Крайнодесните на свой ред припомниха престъпления, извършени от мигранти през изминалата година. ", "date": "2018.02.04", "title": "Араби и бежанци протестираха срещу ксенофобията в Германия"}
{"url": "http://www.cross.bg/prestupleniya-blokiraha-dluzhnostni-1567035.html", "text": "/КРОСС/ Жители на град Септември блокираха пътя към Велинград. Акцията им е в подкрепа на разследвания кмет на града Марин Рачев.Припомняме, че преди дни прокуратурата повдига обвинения на градоначалника. Очаква се той да бъде обвинен в длъжностни престъпления и злоупотреба с общински средства за стотици хиляди левове.Рачев беше задържан при спецакция. Очаква се той да бъде обвинен в длъжностни престъпления и злоупотреба с общински средства за стотици хиляди левове.В неделя неговите съграждани поискаха той да бъде освободен и да бъде отменена гаранцията за 250 000 лева, наложена от съда.  ", "date": "2018.02.04", "title": "Жители на Септември блокираха път в подкрепа на кмета си"}
{"url": "http://www.cross.bg/sinod-episkop-mitropolit-1567015.html", "text": "/КРОСС/ Светият Синод на Българската православна църква прие за легитимни изборите за нов Видински митрополит и днес трябва да посочи новия владика измежду двама кандидати, съобщава БГНЕС.На 28 януари повече от половината гласове получиха Драговитийският епископ Даниил и Мелнишкият епископ Герасим.Изборите бяха съпътствани в скандали и обвинения в задкулисни договорки, но Българската православна църква определи всичко това като натиск и „неприемливи и противоканонични\" претенции.Днес ще се проведе каноничен избор в параклиса „Св. цар Борис - Покръстител\" в Синодалната палата, при който митрополитите от Светия Синод начело с патриарх Неофит ще изберат един от двамата епархийски избраници и ще го утвърдят окончателно за Видински митрополит.Съгласно Устава на БПЦ-БП новоизбраният митрополит става и постоянен член на Светия Синод в пълен състав.Кои са кандидатитеДраговитийският епископ Даниил (Атанас) Трендафилов Николов е роден на 02.03.1972 г. в гр. Смолян.Завършва основно и средно образование в родния си град.През 1996 г. записва и учи Английска филология в СУ „Св. Климент Охридски\", а на следващата година пренасочва образованието си в Богословския факултет при същия университет.През 1997 г. е приет като послушник в Хаджидимовския манастир „Св. Георги\" под духовното ръководство на приснопаметния Неврокопски митрополит Натанаил. На 07.08.1999 г. е постриган от него в монашество, а на следващия ден е ръкоположен за йеродякон.През 2002 г. завършва БФ на СУ „Св. Климент Охридски\".На 21.07.2004 г. е изпратен на послушание в Роженския манастир „Рождество Богородично\". На 27.11. същата година е ръкоположен от епархийския му архиерей за йеромонах.На 01.06.2006 г. е възведен в архимандритско достойнство.По решение на Св. Синод на 20.01.2008 г. е хиротонисан за епископ с титлата Драговитийски в ПКСХП „Св. Александър Невски\" и назначен за викарий на Неврокопския митрополит. Такъв остава до 15.06.2010 г., когато по молба на митрополита на САЩ, Канада и Австралия Йосиф е назначен за негов викарий, която длъжност изпълнява и до днес.Мелнишкият епископ Герасим (Александър) Георгиев Георгиев е роден на 2 ноември 1979 г. в гр. София. Завършил е 31 Средно училище за чужди езици и мениджмънт „Иван Вазов\" в София и Националната академия за театрално и филмово изкуство „Кръстьо Сарафов\". Владее свободно немски, руски и английски език. На 09.12.2009 г. е постриган за монах с името Герасим в Дивотинската св. обител „Св. Троица\". Ръкоположен е в йеродяконски и в йеромонашески чин от Знеполския епископ Йоан (сега Варненски и Великопреславски митрополит). По решение на Св. Синод бива изпратен на специализация в Москва. На 17 септември 2014 г. е възведен в архимандритско достойнство от Българския патриарх Неофит и по решение на Св. Синод от същия ден е назначен за Главен Секретар на Св. Синод.По решение на Св. Синод от 20.05.2016 г. е назначен за Председател на Църковното настоятелство при ПКСХП „Св. Александър Невски\".По единодушно решение на Св. Синод от 14.12.2016 г. е хиротонисан за епископ с титлата Мелнишки на 18 декември 2016 г. в ПКСХП „Св. Александър Невски\", като продължава своето служение на Гл. секретар на Св. Синод и Председател на ЦН при ПКСХП „Св. Александър Невски\".  ", "date": "2018.02.04", "title": "Синодът избира Видински митрополит "}
{"url": "http://www.cross.bg/dopulva-vestnik-suobshtava-1567022.html", "text": "/КРОСС/ \"Ураганен вятър със скорост от 100 до 150 км в час вилня вчера, спря тока и отнесе покриви\", съобщава на първата си страница вестник \"Труд\". Трима души са били ранени от летящи предмети и са били приети в болница в София и Враца - градовете, които бяха най-силно засегнати от стихията. Поривите на вятъра са обърнали 3 ТИР-а, а покрив на стара сграда се е срутила на столичната улица \"Пиротска\", допълва изданието.\"Родители искат камери в забавачките във всяко помещение, включително и в дворовете\", информира вестник \"Стандарт\". Организираната от тях подписка е събрала вече над 18 хил. подписа. Идеята е камерите да излъчват онлайн с индивидуална парола за достъп за семейство на всяко дете.  Подписката е национална и поводът са поредните разкрития за тормоз и насилие над деца в детска градина \"Брезичка\" в Бургас, допълва \"Стандарт\".\"Правят карта къде колко е рискът от земетресение и ще издържат ли сградите\", съобщава \"24 часа\". Тези карти ще бъдат готови до 2025 г. и ще показват в коя община какъв риск съществува за сградите, пътищата, жп линиите и друга инфраструктура и съответно какви мерки трябва да се вземат по места. Те ще струват около 10 млн. лв. \"Задължението да ги изготвим произтича от европейска директива, която е въведена в българското законодателство\", съобщиха от Министерството на регионалното развитие, допълва всекидневникът. ", "date": "2018.02.04", "title": "В пресата тази сутрин"}
{"url": "http://www.cross.bg/slychai-zabolyavaniya-smurtnite-1567016.html", "text": "/КРОСС/ Всяка година на 4 февруари светът обединява силите си в опит да бъдат спасени милиони животи чрез повишаване познанието за болестта рак. Всяка година новооткритите случаи надхвърлят значително 30 000, пише БГНЕС.Най-голям е делът на туморите на гърдата, белия дроб, трахеята, простатата, дебелото черво и матката.Според данни на Световната здравна организация ракът е водеща причина за смъртните случаи, причинени от хронични неинфекциозни болести, а всеки пети смъртен случай в света е в резултат на раково заболяване.Почти 80% от злокачествените заболявания се дължат на факторите на външната среда, начина на живот и бит на хората и тяхното поведение, навици и обичаи. Доказана е ролята на 4-те основни рискови фактора - употребата на тютюн и тютюневи изделия, нездравословното хранене, намалената физическа активност и злоупотребата с алкохол.Употребата на тютюн е най-важният рисков фактор за рак причинява около 20% от смъртните случаи от рак в световен мащаб и около 70% от смъртните случаи от рак на белия дроб в световен мащаб.В Европейския съюз раковите заболявания са втората по честота причина за смърт след сърдечно-съдовите заболявания. Всяка година две от десет жени и трима от десет мъже умират от рак, а на приблизително 3,2 млн. европейци се поставя тази диагноза.Статистиката показва, че заболеваемостта от рак при мъжете и жените продължава да нараства въпреки по-добрата профилактика и лечение. С увеличаването на продължителността на живота и възрастта на населението се очаква и увеличаване на броя на пациентите с рак.Около една трета от смъртните случаи от рак се дължат на 5 водещи поведенчески и хранителни рискове: индекс на висока телесна маса, нисък прием на плодове и зеленчуци, липса на физическа активност, тютюнопушене, употреба на алкохол.Добрата новина е, че около 30% от раковите заболявания са потенциално предотвратими. Рискът за развитие на болестта може значително да бъде намален ако:Спрете употребата на тютюн и избягвате помещения, където можете да станете пасивни пушачи; Не злоупотребявате с алкохол и по-специално с концентрирани напитки; Избягвате прекомерното излагане на слънце; Поддържайте здравословно тегло чрез здравословно хранене и упражнявайте редовна физическа активност; Предпазвайте се от инфекции, които могат да причинят рак; Редовно ходете на профилактични прегледи. ", "date": "2018.02.04", "title": "Световен ден за борба с рака "}
{"url": "http://www.cross.bg/stantziyata-suoruzhenie-izsledvane-1567017.html", "text": "/КРОСС/ Белият дом обмисля да спре финансирането на НАСА за Международната космическа станция до 2025 г. Решението се очаква на 12 февруари.Ако финансирането бъде спряно, това сериозно ще засегне развитието на космическите изследвания.МКС е най-голямото и скъпо съоръжение в орбита около Земята. Досега НАСА е инвестирала над 100 млрд. долара в нейното изграждане и поддръжка. Астронавтите в нея извършват експерименти, които са от полза за цялото човечество.Въпросът е докога?Първоначалните планове бяха станцията да функционира до 2024 г. като преден пост на световната наука за изследване на Космоса. Спирането на американското финансиране може да доведе дори до загубата на това уникално съоръжение.Освен науката, загуби ще понесат и частни компании като „Спейс екс\", които извършват полети и доставки до станцията. Вероятно със спестените пари Тръмп иска да се върне към една стара цел в Космоса.„Ако станцията я няма, много от средствата, които се вливат в нея, ще бъдат пренасочени към изследване на нови области. Може би дори пътувания до Луната\", коментира Тихомир Димитров.50 години след първото кацане на Луната, надпреварата за нея отново продължава. Русия, Китай и Съединените щати планират изпращането на хора и техника там в следващите осем до 10 години. ", "date": "2018.02.04", "title": "Белият дом обмисля да спре парите за Международната космическа станция "}
{"url": "http://www.cross.bg/galata-potyshen-selo-1567019.html", "text": "/КРОСС/ Потушен е пожарът, който горя през изминалата нощ в труднодостъпна местност над тетевенското село Галата.Пламъците са загасени благодарение и на падналия през нощта дъжд.Заради топлото време в събота и силния вятър в ловешка област възникнаха няколко пожари, но няма данни за нанесени сериозни щети.  ", "date": "2018.02.04", "title": "Потушен е пожарът над тетевенското село Галата"}
{"url": "http://www.cross.bg/biser-godini-bedstvieto-1567018.html", "text": "/КРОСС/ 6 години след наводнението в село Бисер, отнело живота на десет души, хората няма да отбележат годишнината с курбан. Причината, че никой в населеното място не иска да си спомня за ужаса от 6 февруари 2012 година. Повечето от пострадалите при бедствието все още чакат справедливост. Голяма част от делата ще се гледат през март.За хората от Бисер неизлечимият спомен за бедствието остава постоянен спътник. Мъка, за която 6 години по-късно почти никой не иска да говори.Един от загиналите е бащата на Тодор Тодоров. Вече 6 години мъжът чака възмездие. Казва, че бившият областен управител на Хасково Ирена Узунова, на която бяха повдигнати обвинения, няма никаква вина. Категоричен е, че виновникът е друг, затова съди Община Харманли. Делото трябваше вече да е минало, но е отложено за март тази година.И все пак справедливост след потопа в Бисер дочакаха 2 семейства, загубили роднини при бедствието. Софийският градски съд е постановил те да получат общо 570 хил. лв. обезщетения от Община Харманли. Има заведени още около 30 дела за имуществени и неимуществени вреди. ", "date": "2018.02.04", "title": "6 години от наводнението в село Бисер "}
{"url": "http://www.cross.bg/anastasiadis-kipur-malas-1567020.html", "text": "/КРОСС/ Едни от най-ожесточените в историята на Кипър президентски избори приключват днес. На провеждащия се балотаж Никос Анастасиадис и Ставрос Малас за втори път, както и преди пет години, се изправят един срещу друг в спор за висшия държавен пост в страната.За първи път в историята на президентските избори в Кипър между двата кръга не бяха сключени нови политически съюзи. Двамата кандидати спорят на балотажа без да са си осигурили подкрепата на партиите, издигнали другите кандидати на първия тур, които призоваха своите поддръжници да гласуват по съвет.Действащият президент Никос Анастасиадис спечели миналата неделя 35.5% от гласовете, а за независимия кандидат Ставрос Малас, подкрепян от лявата партия АКЕЛ, гласуваха 30.2%. Решаващо за резултата е и колко от въздържалите са на първия тур - над 28% от регистрираните почти 551 000 избиратели, днес ще се отправят към урните.В подкрепа на Анастасиадис се обявиха организации като Кипърската търговско-промишлена палата, Сружението на собствениците на имоти в окупираните територии. Зад Малас застанаха леви организации, както и учредената миналата година т. нар. руска партия \"Аз, гражданинът\".След изпълнената с много напрежение и взаимни нападки седмица в петък Анастасиадис и Малас изпратиха последните си послания за мобилизация на своя електорат. Анастасиадис, позовавайки се на успехите на своето правителство за спасяването на Кипър от фалита, поиска силен нов мандат за продължаване по пътя на реформите, икономическия растеж и модернизацията на държавата. Малас призова гражданите да кажат „не\" на Анастасиадис и да предпочетат предлаганото от него по-справедливо и модерно управление на Кипър.И двамата кандидати се ангажираха с възобновяване на преговорите за обединяване на страната. ", "date": "2018.02.04", "title": "Втори кръг на президентските избори в Кипър"}
{"url": "http://www.cross.bg/sotzialdemokratite-germaniya-pregovorite-1567021.html", "text": "/КРОСС/ Преговорите за коалиционно правителство на Германия са във финална фаза и се очаква да приключат днес. Такава цел са си поставили консерваторите на канцлера Ангела Меркел и социалдемократите на Мартин Шулц. Те вече се договориха да засилят мерките за сигурност в страната, съобщи медийна група \"Функе\", цитирана от ТАСС.Преговарящите партии смятат да разширят видеонаблюдението на площади и гари, да увеличат числеността на служителите на правосъдието с 6000 души и германските сили за сигурност с 7500 нови сътрудници.Консерваторите и социалдемократите  вече постигнаха съгласие в сферата на енергетиката и селското стопанство, но все още имат спорове в областта на здравеопазването. Те се надяват да се договорят бързо по въпроси като финансите, жилищното строителство и наемите, отбелязва Ройтерс. ", "date": "2018.02.04", "title": "Преговорите за коалиционно правителство на Германия са във финална фаза"}
{"url": "http://www.cross.bg/sinhya-zavoda-dyshi-1567023.html", "text": "/КРОСС/ Експлозия в химически завод в Източен Китай е отнела живота на 4 души, предаде Асошиейтед прес, като се позова на китайската информационна агенция Синхуа.Експлозията е станала днес в завода \"Цзюшан кемикъл плант Ко\" в провинция Шандун югоизточно от Пекин при дейности по поддръжката.Шестима души са ранени.Според Синхуа собственикът на завода е задържан от полицията, а причината за взрива се разследва.  ", "date": "2018.02.04", "title": "Четирима загинали при експлозия в химически завод в Китай"}
{"url": "http://www.cross.bg/migranti-dyshi-meksiko-1567024.html", "text": "/КРОСС/ Мексиканската полиция залови трима души за трафик на хора и 200 нелегални мигранти, предаде BBC. Хората са пътували тайно скрити в камион.Сред тях има и 24 деца. Пътували са при ужасни условия - без храна, вода и достъп до чист въздух. Заловени са в щата Тамаулипас, в близост до границата с Тексас.Хората са от Централна Америка. Крайната цел е била САЩ. От Ел Салвадор, Гватемала и Хондурас идва огромна част на нелегалните мигранти в САЩ.Миналия месец са били заловени 170 души без документи.Припомняме, че американският президент Доналд Тръмп още в прдизборнаа си кампания обеща да изгради стена по границата с Мексико заради престъпността и нелегалната имиграция.Той определи съседката като \"най-опасната страна в света\". ", "date": "2018.02.04", "title": "Мексико залови 3-ма за трафик на хора и 200 нелегални мигранти "}
{"url": "http://www.cross.bg/kakva-obichash-blagosloviya-1567003.html", "text": "/КРОСС/ \"Каква благословия е да обичаш книгите. Всеки трябва да обича нещо, и знам, че няма обект на любов, толкова значим и неизменен, колкото книгите!\" - Елизабет фон Арним  ", "date": "2018.02.04", "title": "Каква благословия е да обичаш..."}
{"url": "http://www.cross.bg/na-fevryari-sa-rodeni-1567005.html", "text": "/КРОСС/ Георги Палазов - плувецЕвгени Йорданов - футболистЕлисавета Вълчинова-Чендова - музикологКрасимир Паскалев - футболистМартин Карбовски - журналист; тв водещПетър Попзлатев - кинорежисьорСветлана Дянкова - председател на КЕПСтефан Илиев - композиторТеодор Ушев - графичен дизайнер, плакатист, аниматорТроян Радулов - треньор по футбол  ", "date": "2018.02.04", "title": "На 4 февруари са родени"}
{"url": "http://www.cross.bg/sofiya-chasa-letishte-1567009.html", "text": "/КРОСС/ Силният вятър предизвика проблеми на Летище София. Самолет на нискотарифната авиокомпания \"Райънеър\" не се приземи на пистата заради недобрите метеорологични условия.Той е изпълнявал полет от Лондон до София. Излетял е от британската столица в 16.50 часа местно време и е трябвало да кацне в 22 часа вечерта българско време, като полетът е трябвало да продължи 3.35 часа.След два опита да кацне, самолетът се е пренасочил към Букурещ. Летищните власти уточниха, че действието е предприето по желание и преценка на пилота.Пътниците ще бъдат превозени към София с автобуси.От Летище София уточниха, че в момента обстановката е нормална и самолетите кацат безпрепятствено. ", "date": "2018.02.04", "title": "Самолет не можа да кацне на Летище София"}
{"url": "http://www.cross.bg/chasa-provede-vidinski-1567008.html", "text": "/КРОСС/ ***София.В Синодния параклис \"Св. Цар Борис Първи Покръстител\" ще се състои каноничен избор за Видински епархийски митрополит. Изборният ден ще започне в 08:00 часа, когато е начало на Утренята в Синодния параклис. От 09.15 часа ще започне св. Литургия, която ще бъде отслужена при молитвеното участие на Негово Светейшество Българския патриарх Неофит. В 11.00 часа (точно след отпуста на Св. Литугия) ще започне каноничния избор за Видински митрополит в св. Олтар при спазване на строга канонична молитвена атмосфера. След гласуването Негово Светейшество патриарх Неофит ще съобщи името на новоизбрания Видински митрополит. Около 12.00 часа Архимандрит Василий ще доведе новоизбрания Видински митрополит от Патриаршеската катедрала \"Св. Александър Невски\", където са се черкували двамата епископи, и ще го придружи до приемния салон на Св. Синод. Около 20-30 минути след това Новоизбраният Видински митрополит ще направи първото си изявление.***София.От 11.00 часа, на голямата сцена на Софийската опера ще бъде представен мюзикълът „Бременските музиканти\".***София.От 20.00 часа в зала 1 на НДК ще се проведе концерт на виртуозния цигулар Дейвид Гарет.***Благоевград.От 12.30 часа, на площад „Македония\" пред паметника на героя, Благоевградската общественост ще отбележи 146 години от рождението на българския революционер Гоце Делчев.***Варна.От 12.00 часа ВМРО Варна ще проведе Тържествено отбелязване на 146 години от рождението на Гоце Делчев пред паметника му в Морската градина.***Велико Търново.От 10.30 часа доброволци организират масово почистване на бреговете на река Янтра и ул. „Крайбрежна\" във Велико Търново.***Гоце Делчев.От 12.00 часа, пред паметника на Гоце Делчев на централния площад в града, ще се проведе церемония по отбелязването на 146 години от рождението на патрона на града.***Добрич.От 11.00 часа в Държавен куклен театър „Дора Габе\" ще се проведе кукления спектакъл „Аладин\".***Добрич.От 12.30 часа, в храм „Свети Георги\", ГЕРБ-Добрич организира молебен за здравето на българския народ по повод Световния ден за борба с рака.***Дупница.От 10.00 часа в Професионална гимназия „Христо Ботев\" - Дупница ще се проведе областният кръг от олимпиадата по български език и литература.***Каварна.От 11.00 часа пред паметника „Защитата на Каварна\" с общоградското поклонение градът ще отбележи 140 години от Освобождението си.***Кюстендил.От 10.00 часа в Основно училище „Св. Св. Кирил и Методий\" - Кюстендил ще се проведе областният кръг от олимпиадата по български език и литература.***Пазарджик.От 10.30 часа в катедралния храм „Света Богородица\", ПП ГЕРБ организира молебен и курбан.***Пловдив.От 09.00 часа в митрополитския храм „Св.вмчца Марина\" Знеполският епископ Арсений ще отслужи архиерейска света Литургия.***Стара Загора.От 11.00 часа в Кукления театър ще се проведе Куклен спектакъл за деца „Пипи Дългото Чорапче\". ", "date": "2018.02.04", "title": "Предстоящи събития на 4 февруари 2018"}
{"url": "http://www.cross.bg/beshe-vyatur-signali-1567010.html", "text": "/КРОСС/ Жълт код за силен вятър с пориви до над 100 километра в час. Стотици сигнали за проблеми. Пострадаха хора от летящи предмети. Бяха нанесени сериозни материални щети. Такава беше ситуацията през последните часове.Сложна беше обстановката на територията на София. Десетки сигнали за паднали клони и дървета, изкъртени изолации.Най-тежко обаче беше в района на Враца. Имаше обърнати автомобили по пътя за Мездра. 20 хиляди абонати останаха без ток в Западна България. ", "date": "2018.02.04", "title": "20 000 без ток, щети и пострадали от вятъра"}
{"url": "http://www.cross.bg/subitieto-makedoniya-vreme-1567011.html", "text": "/КРОСС/ Сериозни мерки за сигурност в гръцката столица преди насрочената за неделя демонстрация „Македония е Гърция\".Протестът ще събере противници на употребата на думата „Македония\" в бъдещото име на бившата югорепублика. Очаква се над 1500 автобуса от цялата страна да пристигнат на емблематичния площад \"Синтагма\", за да докарат участниците в събитието, което ще започне в 14 часа.Загражденията на площада вече са подготвени.Гръцките духовници припознаха протеста и част от тях ще вземат участие в него. Бившият премиер Андонис Самарас и неговата партия \"Нова демокрация\" също подкрепи събитието. По същото време ще има и футболен мач и е възможно в акцията да се включат и футболни фенове.Според местните медии не е изключено да се стигне до безредици заради организираните по същото време контрадемонстрации в Атина.  ", "date": "2018.02.04", "title": "Гърците излизат на протест заради името на Македония"}
{"url": "http://www.cross.bg/turman-yaiinstiiin-razkazva-1567012.html", "text": "/КРОСС/ Ума Търман, муза на режисьора Куентин Тарантино и близка на продуцента Харви Уайнстийн, е поредното име в списъка с актрисите, обвиняващи низвергнатия холивудски магнат в посегателство, предаде Франс прес.В интервю, публикувано вчера във в. \"Ню Йорк таймс\", Търман разказа на какво е била подложена. Фактите датират от времето след излизането на екран на филма \"Криминале\" на Тарантино през 1994 г.Тяхна работна среща в Париж взела странен обрат, когато Уайнстийн поканил актрисата в стаята си, а после в сауната на хотела. След това Търман се срещнала с продуцента в Лондон, отново в хотелската му стая.\"Той ме блъсна и се опита да се хвърли върху мен и да се съблече. Направи куп неприятни неща\", разказва тя в интервюто.Малко след това Ума Търман отишла в хотела на нападателя си, за да се срещне с него, и го предупредила: \"Ако направиш на друг това, което направи с мен, ще съсипеш кариерата, репутацията си и ще изгубиш семейството си, гарантирам ти го\".\"Г-н Уайнстийн признава, че е направил опит за близост с г-жа Търман, след като неправилно изтълкувал държанието й в Париж. Той незабавно се извинил, но се пита днес поради какви причини Ума Търман е чакала 25 години, за да огласи публично тези обвинения\", реагира в комюнике говорителка на бившия продуцент, който в момента е на лечение в Аризона.Адвокат на Харви Уайнстийн, Бен Брафман, каза, че продуцентът е смаян и опечален от лъжливите, както той смята, обвинения от човек, с когото е работил тясно над две десетилетия.Според приятелка на Търман, която я придружила в злополучния ден, актрисата била бясна след срещата с Уайнстийн. Той я заплашил, че ще провали кариерата й.Чувствам се толкова зле заради всички жени, подложени на посегателства след мен, казва в интервюто 47-годишната актриса.За Тарантино Ума Търман разказва, че при заснемането на \"Убий Бил\" (Kill Bill) 2 през 2004 г. поведението му било брутално, граничещо със садизъм. Режисьорът отказал да вземе каскадьорка и принудил Търман да шофира сама, с пълна газ. Актрисата претърпяла тежка катастрофа и мислела, че повече няма да може да ходи. Казва, че и до днес чувства болки във врата и коленете си.\"Имахме страшна кавга, обвиних го в опит да ме убие\", разказва тя. ", "date": "2018.02.04", "title": "Ума Търман също обвини Харви Уайнстийн в сексуални посегателства"}
{"url": "http://www.cross.bg/samolet-raiiona-ryski-1567013.html", "text": "/КРОСС/ Опозиционните сили на режима в Дамаск са свалили руски самолет в района на град Идлиб, твърдят от базираната в Лондон Сирийска обсерватория за човешките права.Според руското Министерство на отбраната пилотът е загинал в бой с терористите.Сваленият самолет е Су-25.Към настоящия момент не е ясно коя точно опозиционна фракция е свалила самолета. В района действат няколко такива, включително джихадистката групировка „Хаят Тахрир ал Шам\".По първоначални данни машината е свалена с ракета.В отговор, Русия нанесе масиран удар по същата провинция, където беше свален техният самолет. Убити са над 30 екстремисти. ", "date": "2018.02.04", "title": "Сирийски бунтовници свалиха руски военен самолет в Сирия "}
{"url": "http://www.cross.bg/igri-voiina-zimni-1567002.html", "text": "/КРОСС/ 786 г. - Харун Ал Рашид става халиф на Багдад. 1708 г. - Излиза първото напечатано произведение на Йохан Себастиан Бах - Кантата 71. 1794 г. - Франция забранява робството в своите колонии и обявява робите за свободни граждани. 1797 г. - Земетресение разрушава столицата на Еквадор - Кито. 1864 г. - Основан е окръг Айдахо в САЩ. 1899 г. - Основан е германския футболен отбор Вердер Бремен. 1906 г. - Полицията в Ню Йорк започва да използва пръстовите отпечатъци за идентифициране на престъпници. 1911 г. - Ролс-Ройс утвърждава емблемата за своите автомобили - статуетката Spirit of Ecstasy. 1915 г. - Първата световна война: Германия обявява британските териториални води за зона на военни действия. 1922 г. - Компанията Форд купува компанията Линкълн. 1923 г. - ВМРО извършва неуспешен атентат срещу Александър Стамболийски. 1932 г. - Олимпийски игри: Зимни олимпийски игри - открити са III Зимни олимпийски игри в Лейк Плесид, Ню Йорк. 1940 г. - В СССР е разстрелян бившият ръководител на НКВД Николай Ежов. 1943 г. - Втората световна война: Приключва Битката при Сталинград. 1945 г. - Втората световна война: Започва Ялтенската конференция с участието на Йосиф Сталин, Франклин Рузвелт и Уинстън Чърчил. 1946 г. - Основан е албанския футболен отбор Партизани. 1947 г. - Завършва Първата национална конференция на ТКЗС. 1952 г. - Учредена е Българска търговско-промишлена палата. 1965 г. - Земетресение с магнитуд 8,7 по скалата на Рихтер разтърсва Алеутските острови. 1972 г. - В Австралия е намерен най-големият в света опал - 1520 карата. 1976 г. - Олимпийски игри: XII-те Зимни олимпийски игри се откриват в Инсбрук, Австрия. 1992 г. - Уго Чавес оглавява неуспешния опит за преврат, наречен „Операция Замора\" срещу тогавашния президент на Венецуела, Карлос Андре Перес. Загиват стотици хора. 1997 г. - Председателят на БСП Георги Първанов и министърът на вътрешните работи Николай Добрев връщат мандата за съставяне на ново правителство след оставката на правителството на Жан Виденов по време на политическата криза от 1997 г.. 1998 г. - С политически консенсус е прието Национално знаме на Босна и Херцеговина. 2003 г. - Съюзна република Югославия официално е преименувана на Сърбия и Черна гора, и е приета нова конституция, наречена Конституционна харта.", "date": "2018.02.04", "title": "На 4 февруари..."}
{"url": "http://www.cross.bg/sredstva-izlizat-yvrezhdaniya-1567014.html", "text": "/КРОСС/ Родители на деца с увреждания излизат на шести национален протест. С черни балони и панихида те ще посрещнат социалните министри на Европейския съюз, които в същото време ще заседават в сградата на Националния дворец на културата.Елена е на 19 години и е с тежка форма на церебрална парализа и епилепсия. Майка ѝ е неотлъчно до нея през всичките години.Държавата не отпуска средства за количка, от каквато се нуждае момичето. Цената ѝ е около 2000 лв., а грижа на семейството е да се снабди с нея.„Няма адекватни помощни средства. Един шезлонг, за да мога да я къпя, е минимум 500 лв. Той също не се полага\", разказва майката на Елена, Боряна Драганова.На 18 април родителите излизат на поредния си протест в черно.С бюджетни средства правителството ще осигури асистентите на хората с увреждания за тази година. С 15% се увеличи размера на интеграционните добавки. Подготвя се и актуализация на списъка с помощните средства, за които държавата отпуска пари.  ", "date": "2018.02.04", "title": "Родители на деца с увреждания излизат на шести национален протест "}
{"url": "http://www.cross.bg/tema-nedelya-godini-1567007.html", "text": "/КРОСС/ Нова телевизия, „Събуди се\"Тема: Защо Красимир Каракачанов иска референдум за гей-браковете?Гост: КрасимирКаракачанов, вицепремиер и министър на отбранатаТема: Астрология на съдбата: Оксана Хорват - Станчева, пред Мариян Станков - Мон Дьо.Тема: 32 години на сцената, 32 години от живота на Йордан Караджов.БТВ, „Тази събота и неделя\"Тема: Той е българинът, когото Спилбърг избра за своя филм. Ексклузивно: Димитър Маринов и една сбъдната американска мечта.Тема: В началото на седмицата, един български пенсионер стана жертва на измама по позната схема. В неделя ще го видита да благодари за доброто, което още съществува.Тема: Той е единственият българин-дервиш.  Десислава Стоянова ви Александър Кадиев, за екраннот си партньорство и приятеплството, извън кадър.Тема: Поредицата „Менделсон\": Любовната история на Йоана Темелкова и Мартин Гяуров.Тема: За пътя на момичето от Чипровци до голямата сцена и мястото на треньор в „Гласът на България\". Специално и откровено: Камелия.БНТ, „Денят започва с Георги Любенов\"Тема: Кой гарантира сигурността на личните ни данни? Разговор с еврокомисар Мария Габриел.Тема: Демонтаж на управлението. Говори Четин Казак от ДПС;Тема: Проф. Божидар Димитров, по пътя на политическото инженерство.Тема: Ексклузивно: Аниматорът Теодор Ушев в студиото, навръх рождения си ден.Тема: На прага на Зимните олимпийски игри.Гост: Н. Пр. Шин Бунам, посланик на Република КореяТема: Звездата на Варненския театър Стоян Радев, за гастрола в София.Тема: Николина Чакърдъкова, с покана за концерт. ", "date": "2018.02.04", "title": "По телевизиите в неделя"}
{"url": "http://www.cross.bg/durzhavata-modelut-ivanov-1567042.html", "text": "/КРОСС/ Моделът на срастване на държавата с една партия е характерен за цялата страна и Септември е поредното доказателство за това по какъв начин се управлява - чрез шуробаджанащина. Това каза Иван Иванов от БСП.Има срастване на всички нива в държавата. Не се ли вземат необходимите мерки в тази посока, това няма да са единствените случаи. Моделът \"Кумгейт\" е моделът на управление на държавата и той се налага през последните 8 години доста интензивно във всички сфери на обществения живот, каза още той пред БНР.Отновно държавния бюджет Иванов заяви: Когато се гласуваше държавният бюджет се отвори една голяма пропаст между нас и управляващите в позициите за желание на финансиране на определени сектори. В един момент се оказа, че всичко това, което сме предлагали е възможно, но въпросът е защо се прави по този начин и с какви мотиви господин Борисов раздава с лека ръка тези средства. Всички бяха свидетели как тези пари до последния момент бяха задържани и в неясна за нас и за българския период ситуация те започнаха да ги раздават буквално на калпак.Най-редното и най-нормалното е Сметната палата да се произнесе по този въпрос.  ", "date": "2018.02.04", "title": "Иванов: Моделът ”Кумгейт” е моделът на управление на ГЕРБ и Патриотите"}
{"url": "http://www.cross.bg/dyhoven-poznavame-vednuzh-1567001.html", "text": "/КРОСС/ На днешния ден Православната църква отбелязва Неделя на Блудния син, втора от подготвителните седмици за Пасха и Великия пост и Възкресение Христово.Всички ние познаваме драмата на блудния син. Познаваме онази така отдалечена от Бога страна на духовен мрак, познаваме теготата на безцелния живот, познаваме усещането за празнота в душите си ­ празнота, която с нищо не може да се запълни, духовен глад, който никоя земна храна не може да засити...Познато ни е и това идване в себе си, когато за първи път сме открили християнската същност на душата си и сме взели преломното решение да се върнем при Бога и да заживеем в Неговия нравствен порядък, под покрива на Неговата любов, по законите на Неговата добра воля.Позната ни е и отческата прегръдка, когато, обличайки ни в блестящите одежди на кръщението, Църквата ни обкичва с даровете на Светия Дух, обува нозете ни в истината и ни повежда към дома на Отца ни.Но веднъж станали християни, веднъж влезли в Църквата, чийто Домовладетел е Сам Бог, оставаме ли неотменно в Бащиния си дом?Да си припомним времето от последната си изповед и причастяване с Тайните Христови. Отделихме се от Божията трапеза облечени в най-чистите дрехи на покаянието, наситени с Христа. А после решихме, че заслужаваме след тези изнурителни усилия на пост и покаяние \"да се поотпуснем малко\". И постепенно затънахме пак в дребните си радости и грижите мизерни, оплетохме се в душепагубни общения, пропиляхме първо благодатните си дарове, а после, лишени от укрепващата им сила, загубихме и естествените си нравствени богатства.И ето ни пак дошли в себе си, пак тръгнали да търсим прошка за своето безразсъдство... Бог пак ще ни посрещне със Своята любов, пак милостиво ще се приближи към нас и ще ни покани на Своята трапеза, щастлив от поредното ни възкръсване за духовен живот, успокоен от поредното ни завръщане в Бащиния ни дом. ", "date": "2018.02.04", "title": "Неделя на Блудния син"}
{"url": "http://www.cross.bg/dvama-zaginal-sobyanin-1567043.html", "text": "/КРОСС/ Един човек е загинал, а двама са били ранени в резултат на силния снеговалеж в Москва, съобщи кметът на града Сергей Собянин, цитиран от ТАСС.\"За съжаление, вчерашната стихия не се размина без жертви. Един човек е загинал от паднало дърво и скъсани електропроводи. Други двама са ранени\", написа кметът на страницата си в социалната мрежа \"ВКонтакте\".Собянин добави, че бурята е съборила над 350 дървета, а ситуацията днес ще бъде още по-лоша. Очаква се мощен снеговалеж и бурен вятър с пориви до 20 метра в секунда.Близо 60 полета са блокирани по московските летища поради лошото време, по данни на портала \"Яндекс. Разписание\".  ", "date": "2018.02.04", "title": "Снегът в Москва взе жертва, отменят полети от и до града"}
{"url": "http://www.cross.bg/reformi-surbiya-dokymenta-1567045.html", "text": "/КРОСС/ Страните от Западните Балкани ще се присъединят към Европейския съюз много по-скоро, отколкото се смяташе. Според документ на Европейската комисия, който ще бъде оповестен във вторник, Сърбия и Черна Гора могат да влязат в ЕС още през 2025 г., малко след това ще ги последват и Македония, Албания, Косово и Босна и Херцеговина.В документа на комисията са описани и сериозни реформи за общността, които ще бъдат препоръчани още този септември. Съдържанието на документа бе публикувано в неделя от германския в. „Велт\", който разполага с него. В него е описана стратегията на Брюксел, която ще ускори шеметно влизането на Западните Балкани в ЕС.„Членството на шестте западнобалкански държави в ЕС е от политически и икономически интерес за ЕС, както е важен и за неговата сигурност\", пише в него. Той е озаглавен „Реалистична перспектива за разширение на ЕС със страните от Западните Балкани\". „Със силна политическа воля, прокарването на реформи и решаването на конфликтите със съседите, Черна Гора и Сърбия би трябвало да са готови за членство през 2025 година\", цитира „Велт\" документа. Според ЕК в момента има „исторически изгодна възможност\" тяхното бъдеще да се обвърже здраво и необратимо с Европейския съюз.ЕК ще настоява за бързото и задълбочено провеждане на необходимите реформи в тези страни. „За да изпълнят всички критерии за членство, както и да подсилят демокрацията си, трябва да се проведат убедителни и всеобхватни реформи във важни области като правосъдието, конкурентоспособността, регионалното сътрудничество и помирението\", пише в документа. Комисията настоява и за да се подпише „всеобхватно, обвързващо с правните норми споразумение за нормализиране на отношенията между Сърбия и Косово\".ЕК е изготвила екшън план от 4 страници, в който е описано как точно Европа може да помогне на трансформацията в обществата от Западните Балкани. В него са описани конкретни мерки, с които до 2020 ще се проведе правосъдна реформа и ще се ускори социално-икономическото развитие. В същия документ Еврокомисията обявява и някои жизненоважни предложения за реформи на ЕС. Едно от тях е в бъдеще решенията в ЕС да се взимат по-често с квалифицирано, а не с пълно мнозинство. Пред октомври пък ЕК ще представи и своя инициатива за засилване на основните правни принципи в ЕС.  ", "date": "2018.02.04", "title": "Сърбия и Черна Гора стават членки на ЕС през 2025 г. "}
{"url": "http://www.cross.bg/leva-kilogram-lvkg-1567025.html", "text": "/КРОСС/ Индексът на тържищните цени /ИТЦ/, който отразява цените на хранителните стоки на едро, се понижи тази седмица с 0,62 процента до 1,462 пункта, отчита Държавната комисия по стоковите борси и тържищата /ДКСБТ/. Доматите поевтиняха в първите дни на февруари с 8,7 на сто и се продават по 1,47 лева за килограм.Краставиците от внос поскъпват с 0,5 на сто, до 1,89 лева средно за килограм. Картофите се търгуват по 0,63 лева за килограм на едро. Цената на морковите се повишава с 4,1 на сто до 0,71 лева, а зелето поевтинява с 9,3 на сто и се търгува по 0,49 лв./кг на едро. Ябълките поскъпват със 3,8 на сто и се продават по 1,37 лв./кг. в края на седмицата. Цената на лимоните се повиши с 2,3 процента до 2,18 лева.Портокалите поевтиняват с 5,3 на сто до 1,24 лева за килограм. Мандарините поскъпват с 4,2 и се продават по 1,75 лв./кг. Кравето сирене поскъпва с 3,1 на сто до 6,04 лв./кг; кашкавалът, тип \"Витоша\", се търгува по 11,92 лв./кг., а олиото се купува по 1,94 лева за литър. Каймата поевтинява с две стотинки и се търгува по 4,83 лева за килограм. Цената на пакетче краве масло от 125 грама се понижава с 0,2 на сто до 2,33 лева. Пилешкото замразено месо поскъпва с 2,6 на сто и се продава по 4,02 лева за килограм на едро. Захарта се търгува по 1,22 лв./кг, а брашното, тип \"500\" - по 0,79 лева за килограм. Зрелият фасул се купува средно по 3,27 лв./кг. Яйцата се продават по 0,24 лева за брой.  ", "date": "2018.02.04", "title": "Цените на храните на едро се понижиха тази седмица"}
