{"url": "http://www.cross.bg/deteto-godishno-peshehodna-1593385.html", "text": "/КРОСС/ 11-годишно момче беше блъснато на пешеходна пътека във Варна. То е със счупен глезен и охлузни наранявания, но няма опасност за живота му.Детето се е връщало от тренировка и искало да пресече пътното платно. Шофьор на лек автомобил спира, но водачът на движещия се зад него микробус не дава предимство на момчето и го блъска.Детето е настанено в болница, където кракът му е опериран. То е републикански шампион по фехтовка. Според лекарите му предстои дълго възстановяване и много пропуснати състезания. ", "date": "2019.01.08", "title": "Блъснаха 11-годишно дете на пешеходна пътека "}
{"url": "http://www.cross.bg/zdraveopazvane-nyama-nzok-1593371.html", "text": "/КРОСС/Естеството и характера на работа на агенцията предполагат по - задълбочен анализ на събитията в сектор здравеопазване . Проблемите в агенцията са всъщност проблемите на целия сектор здравеопазване - доколкото навремето се надявахме, че тя ще се държи като контролен и съвещателен орган и като такъв ще способства да се установяват и санкционират проблемите в сектора. Дори повърхностен анализ на събитията, определят 2018 година като годината на провалените очаквания. Очакванията за реформи, очакванията за адекватно финансиране, очакванията за адекватно лечение, очакванията за елементарна житейска предвидимост и справедливост в сектора. Иска ми се да дам положителна оценка в някаква насока но съм изключително затруднен.Фактите. В началото на 2018 г. в Национална здравноосигурителна каса са постъпили над 600 сигнала за отказ за лечение на български граждани в страни от ЕС заради неразплатени задължения на НЗОК . По този повод проф. д-р Камен Плочев депозира писмо в Народното събрание на Република България, с което уведомява народните представители за „прогресираща тенденция към нарастване на задълженията на България към други държави - членки на Европейския съюз...и недостатъчният финансов ресурс, предвиден за тяхното обезпечаване\". Коментира се сума в размер клонящ към 300 млн. лева, като се сочат просрочени задължения в размер на 133,6 млн лева.Да, но вместо да получи политическа подкрепа, зам.-министърът на здравеопазването Жени Начева заяви пред медиите, че просрочените задължения са едва 7,6млн лева, а министъраът на здравеопазването д-р Кирил Ананиев поиска оставката на професор Плочев. След последвалото „миниразследване\" се установи, че всъщност професор Плочев е прав, Начева е сгрешила в изчисленията си, а министърът на здравеопазването не е съобразил правомощията си, като иска оставката на проф. Плочев. Оказа се още, че чисто процедурно, именно Парламентът следва да бъде сезиран за финансовия дефицит в бюджета на касата. В резултат на всичко последваха поредица от извинения към проф. д-р Плочев.. Видхеме как достойното поведение на един вече бивш Управител на НЗОК бе наказано. Разбра се, че всеки който посмее да освети проблеми в сектора ще бъде преследван и премахнат - независимо от партийна принадлежност или позицията която заема. Смехотворното в случая е, че така оповестения дефицит е общоизвестен факт и многократно дискутиран проблем от Надзорния съвет на НЗОК , в чийто състав за кратко време бях от квотата на държавата. Още по-смешното е, че именно г-н Ананиев бе Председател на този Надзорен съвет и отлично е запознат с проблема. На фона на задълбочаващата се криза с достъпа до здравеопазване на български граждани в страни от ЕС, поради неразплатени задължения от страна на НЗОК , бе изключително лицемерна сценката с „политическата амнезия\" и опита да се излъже, че задължения няма или са в някакъв несъществен размер. Балканското „театро\" което се разигра сигурно е било важно за някои от системата, но по никакъв начин не подобри достъпа до здравеопазване на почти 2 млн. български граждани пребиваващи зад граница.Подобна е картинкатаПрез цялата 2018 г. държавата планираше и обявяваше, че ще пише национална програма и „пътна карта\" за донорството и трансплантациите. Беше многократно обявено пред медиите, че България все още преговаря и е почти на финала да подпише договор с клиники в ЕС за да се осигурят българите нуждаещи се от трансплантация на бял дроб. През 2018 г. държавните власти спрягаха Австрия, Германия и Франция като страни, с които предстои финализирането на преговорите. Направиха и анонси за това как видиш ли ей сега ще дойдат екипи в България да ги правят тези трансплантации. Междувременно шефката на Изпълнителна агенция по трансплантации напусна поста си, като в медийното пространство оповести изключително смущаващи факти за функционирането на агенцията и проблеми с Министерство на здравеопазването . Особено тъпоумно е решението на българските власти да прекратят /да не подновят/ договора с клиниката във Виена, където единствено и успешно се извършваха трансплантации на бял дроб на български граждани. През 2018 г. Министерство на здравеопазването се „лашкаха\" във всички посоки по въпросите, касаещи трансплантации на бял дроб, но така и не успяха да осигурят лечението дори и на един човек. Последваха поредица от смъртни случаи на хора оставени без лечение.Ден подир ден се оповестяваха данни за предприетите мерки за осигуряването на достъп до животоспасяващите трансплантации. Лековерните умряха, а други се спасиха. По този повод се появиха първите „здравни емигранти\", които за да избегнат участта на българските граждани са напуснали родината си и по този начин са се спасили. В крайна сметка и тази агенция я закриват. Докоснах се лично до тази драма, тъй като мой съсед и приятел погреба съпругата си поради липса на лечение през 2018 година. Не успях да помогна с нищо, а медийните „тилилямби\" на тема трансплантация на бял дроб от страна на Министерство на здравеопазването определям, най-малкото, като проява на лош вкус, доколкото д-р Симеонова /директор на ИАТ/ ясно даде да се разбере, че решението за неподновяване на договора с клиниката във Виена и е било спуснато „отгоре\". Самата тя оповести, че неподписването на договор „дори и с риск да бъде уволнена\" смята за най-голям грях. Достойно поведение на още един вече бивш директор. През 2018г. Зам.- окръжният прокурор Галин Гавраилов разкри схема, показваща сериозни пропуски в контрола на здравната каса . Служители на здравната каса и техните съучастници в гр. Пловдив са успели да присвоят над 1 млн. лева от бюджета на НЗОК за скъпо струващо лечение на хепатит С. Прокуратурата в гр.Пловдив даде заключението, че схемата е възможна и се крепи на слабости в софтуера на НЗОК . Виновни от състава на НЗОК няма, въпреки че всички запознати твърдят, че схемата няма как да се случи без съдействие от централата. Междувременно бе арестуван директорът на РЗОК Ловеч за неправомерно сключен договор с частна клиника в града но отново никой не зададе въпроса за централата, която регулярно е потвърждавала всяко едно плащане към същата тази болница. През 2018 г. Министерство на здравеопазването се прояви и като лош собственик.От Националното следствие оповестиха пред медиите за 20 дела за финансови измами в държавни болници. Медийно се утвърди понятието „болница в болницата\", като схемата се изразява в облагодетелстването на частни интереси чрез сключването на явно неизгодни договори от управата на държавни болници из цялата страна. Мерките на Министерство на здравеопазването реално бяха единствено в насока на потушаване на медийния скандал. Няма данни за конкретни обвинения, няма данни за дисциплинарни уволнения или прекратяване на управленски договори, въпреки, че държавата лично участва в управлението на тези болници. Изисканите проверки от изпълнителна агенция за медицински одит се оказаха „ялови\", а там където все пак имаше разкрития служителите бяха преследвани и уволнявани, което ни прехвърля на следващата тема за случилото се през 2018 година.През 2018 г. се състоя „институционалната смърт\" на Изпълнителна агенция „Медицински одит\". След повече от едногодишни разследвания и липса на каквато и да е воля за корекция в стила и начина на работа в агенцията, в качеството си на Главен секретар на институцията направих поредица от разкрития за престъпната схема на работа на държавния орган. В разследването участваха Инспектората на МЗ , ДАНС и КОНПИ. Преписката бе предадена към Прокуратурата. След проверка на Административна прокуратура закононарушенията в агенцията се потвърдиха. Откриха се и много други случаи на злоупотреби. Последва медийно оповестяване от говорителя на Главния прокурор, в което категорично се потвърждават данните за нарушения, престъпления и незаконна организация на дейността на агенцията. Случая бе предаден в Специализирана прокуратура. Будещо недоумение е решението на Министерство на здравеопазването да остави досегашния ръководител Златица Петрова на работа, а всички служители изразили несъгласие със стила и начина на работа бяха принудени да напуснат. Различните форми на административно издевателство над всеки инакомислещ са повод за отделни публикации и разкриват действителната „озъбена и уплашена муцуна\" на ръководството в агенцията. В конкретния случай, случващото се свидетелства за пълен институционален разнобой, а политическото решение бе просто агенцията да бъде закрита. Там и понастоящем продължава „царуването\" на Златица Петрова. Безспорно всеки вот е полезен сам по себе си. Продължилите повече от седмица дебати по вота показаха нежеланието и на управляващи и на опозиция да повдигнат истинските теми за случващото се в сектор здравеопазване . Формулираната тема на вота визираше едни бъдещи и доста неясни намерения за промяна в здравноосигурителния модел, което няма как да е предмет на вот на недоверие. Самите представители на левицата изпитваха явни затруднения да формулират ясно за какво внасят вота на недоверие. Странно поведение при тази обилно напоена със проблеми и скандали среда. Нито една от гореизброените теми не бе обсъдена прямо и открито в пленарната зала, въпреки широкото им медийно отразяване. Явно опозицията не желаеше да коментира истински проблеми, а вота на недоверие се превърна в „политическа индулгенция\" за сторените грехове. Това е така, тъй като, в чисто процедурен план, опозицията няма право да иска нов вот на недоверие по темата най - малко шест месеца от последния вот. Тоест понастоящем, в периода на приемането на нов републикански бюджет, в това число и бюджет на НЗОК , подписване на нов Национален рамков договор , както и при предстоящите съществени структурни промени в сектор здравеопазване , опозицията сама се „обезоръжи\". Левицата показа, че не е истинска алтернатива, а в случилото се по време на вота, показа действителната си роля на политическа патерица за закрепване на статуквото. Но аз съм далеч от политиката и не претендирам за автентичност в прочита на събитията по проведения вот. Натрупващите се нерешени проблеми в сектора все пак накараха управляващите да прозрат необходимостта от сериозен и цялостен подход. Похвален е последвалия през 2018 г. опит на управляващите да прекроят цялата здравна система. Проблем обаче се яви начинът, по който го правят. Напрежението в сектора се породи от опита през преходни и заключителни разпоредби на Закона за бюджета да се прокарат мащабни законодателни промени. Процедурния трик се изразяваше в избягването на задължението за месечно обществено обсъждане на внесените законодателни инициативи. Въпреки процедурните ходове за „прескачане\" на подобно обсъждане, то се състоя в медиите, което все пак наложи изменението или цялостното премахване на отделни текстове. Сагата завърши с оспорването на Законопроекта за бюджета на НЗОК пред Конституционния съд, а проф. Огнян Герджиков поиска освобождаването си от поста Председател на Съвета по законодателство към НС, тъй като не иска името му да бъде свързвано с подобен тип „законотворчество\". Ангажираните с дейността явно са забравили правилото, че всичко което не започва с юрист, завършва с юрист - особено в законотворчеството. Сега цялата държава ще чака юристите от Конституционния съд да се произнесат по казуса заради ненужните „процедурни хватки\" на мнозинството и опита да избегнат на всяка цена общественото обсъждане на внасяните от тях законопроекти. От друга страна, не е невъзможно, но подобно поведение трудно ще бъде „легализирано\" с решение от Конституционния съд, тъй като по своята същност представлява явно заобикаляне на закона и в частност правилата за обществено обсъждане. Прозира неразбиране към темата, че общественото обсъждане е полезно и за управляващи и опозиция, като се явява гаранция за по-качествено законотворчество и реализиране на обществения интерес. Проявите на самодостатъчност в отделни личности говори за непознаване принципите на работа на парламентарната република и правов ред.  За това нито искам, нито имам сили да коментирам, но само ще отбележа, че няма как те да имат проблеми, а пък отговорните институции да нямат. Всички тези организации - финансиращи, контролиращи, разследващи и правораздавателни, в лицето на техните управници, както и на тези които са ги излъчили, следва да разберат, че ролята им под слънцето не се изразява в това да се самозадоволяват, а да осигуряват качествен и своевременен продукт към българския гражданин, а по този начин и към българското общество - бил той административна услуга, текущо разследване, съдебно решение или законодателна инициатива. Всичко гореизложено, в комбинация с всички онези дребни щрихи и детайли, с които няма как да се занимават медиите, обрисуват една твърде нерадостна картина в родното здравеопазване . Липсата на реални действия за противодействие на корупцията, липсата на воля, в това число и политическа, за подкрепа на всички онези знайни и незнайни хора, пренесени в жертва на статуквото, предопределя „милата родна картинка\" в сектор здравеопазване .Хората и институцията в частност, призвани да установяват проблемите не смеят да го направят - защото ще бъдат преследвани и уволнени. Зловещите механизми за неформален натиск превръща истината за сектора в непостижима мечта. На власт са мракобесието, лицемерието и посредствеността. Подобна система, разбираемо е крайно нестабилна и е на път да рухне под тежестта на собствената си глупост и наглост, което налага непрекъснати мерки по заздравяването и. Но когато мерките не са в насока да свалят малко от тежестта, тоест да се премахват корумпираните и некадърните, а целия ресурс се влага в „потушаване на скандала\" това води до укрепването на фалшиви ценности. В резултат имаме налице това което е сега - един трудно подвижен мастодонт, неспособен да се превърне в лебеда, който всички очакваме. За това и аз лично очаквания за новата 2019 г. нямам - дано нещо се промени, но с наливане в основите на една прогнила система нищо не ще се постигне освен, че временно мастодонтът ще продължи да седи изправен, а това е вредно за всички ни. Необходими са нови лица, които първо да са човеци, после чиновници и най накрая евентуално и политици. В исторически план е доказано, че система в подобен вид няма кой да я крепи вечно, включително и най-заинтересованите. Отбелязвам, че проблемът не е в отделна агенция, инспекторат или дирекция, а в отделните хора. Хората, които разполагат с информация, призвани и овластени са по закон да действат, но въпреки това мълчат и бездействат. Склонените по робски главици са „на мода\" в българската администрация, защото единственото политически приемливо поведение в случая е да се твърди, че проблем в системата няма, а ако все пак има - то те не са по наша вина. Политиката „на заровените в пясъка глави\" е личен и заразен пример. Веднага се мултиплицира надолу по веригата и в резултат имаме група послушници, които са шашардисани всеки път, когато някое дете заяви че „царя е гол\". Примери много. Пациент каза, че „царя е гол\" и веднага се свиква работна група сякаш това е първия пациент, пострадал от липса на достъп до здравеопазване . Служител заявява, че „царя е гол\" и ръководствата на различни институции започват да се надлъгват кой е виновен, и че за първи път чуват за проблемите в иначе подопечните им структури. Така не се работи. Не може лъжата и демагогията да са стил на работа, а липсата на лично достойнство да се превръща в условие за заемане на ръководен пост в българската администрация. Би трябвало да е точно обратното, но на този етап е налице пълна подмяна не само на експертиза но и на ценности. Разбира се, че има изключения, но те като цяло само потвърждават правилото. Имам големи очаквания от определени хора, но ще се въздържа да ги коментирам поименно, защото не съм получил личното им съгласие, а може и да им навредя.Оптимист съм за друго. До колкото правото и задължението на всеки експерт, независимо къде се намира в административната йерархия, е да действа съгласно закона, то аз залагам на изконните български ценности - гордост, свободолюбивост и независимост в най - първичния им вид. Именно тези ценности и произтичащата от това нетърпимост към опита за подмяната им, ще върнат справедливостта и предвидимостта в действията на българската администрация, в това число и в сектор здравеопазване . Когато горди и независими експерти кажат истината, независимо от страха от репресии. Когато горди и независими неправителствени организации се намесят твърдо. Когато лекари и пациенти започнат да отстояват правата си. Когато не остане място за недостойното поведение. Тогава можем да очакваме положителна промяна. В дългосрочен план залагам на тези ценности.Интервю на Катя Илиева ", "date": "2019.01.08", "title": "Димитър Евлогиев: Лъжата и демагогията са стил на работа в здравното министерство "}
{"url": "http://www.cross.bg/minys-gradysa-stolitza-1593386.html", "text": "/КРОСС/ Европа остава в капана на лошото време. Силен снеговалеж блокира Братислава. Някои от линиите на градския транспорт в словашката столица са спрени. Снегът покри и покривите на исторически дървени къщи, част от музей в северната част на страната.ПОЛШАШестима души бяха ранени при пътни злополуки, след като магистралите в близост до Гданск бяха затрупани от снега. 12 автомобила, включително и няколко камиона, се сблъскаха и доведоха до блокиране на движението с часове.ГЪРЦИЯНеобичайно дебела снежна покривка изненада жителите и гостите на Атина. Повечето училища там бяха затворени. На 45 километра от гръцката столица хората бяха принудени буквално да търсят колите си под снега. Местни медии съобщиха за спиране на тока в някои части на страната. Термометърът в северния регион Флорина показа минус 23 градуса.РУСИЯЕкстремният студ удари и Русия. Според прогнозите има вероятност температурата да падне трайно под минус 30 градуса. Такива стойности вече бяха отчетени в областта Самара. ", "date": "2019.01.08", "title": "Екстремен студ и сняг блокираха градове в Европа "}
{"url": "http://www.cross.bg/lara-fabian-albym-1593353.html", "text": "/КРОСС/ Лара Фабиан ще посети България през декември 2019 г., като част от световното й турне „50\". То ще започне тази година и ще продължи през 2020-а.По време на обиколката Лара Фабиан ще изпълни едни от най-обичаните си хитове като „Je T'aime\", „Je suis Malade\" и „Adagio\", както и песни от новия й албум „Papillon\".„Papillon\" е 14-ият студиен албум на Лара Фабиан и десетият на френски език. Той предстои да излезе на музикалния пазар през февруари 2019 г. Певицата сподели първия едноименен сингъл от албума през октомври 2018-а, а видеото към песента събра над 1 милион гледания само за няколко седмици.С над 20 милиона продадени албума по света Лара Фабиан е най-успешната белгийска певица. Тя е носителка на редица отличия.Концертът на Лара Фабиан ще бъде изцяло със седящи места, като капацитетът на „Арена Армеец\" ще бъде лимитиран до 6000 души. Билетите ще бъдат на цени от 50 до 120 лева.\n\t\t\t\t\t", "date": "2019.01.08", "title": "Лара Фабиан идва отново в България този декември"}
{"url": "http://www.cross.bg/kachestvena-grub-poza-1593380.html", "text": "/КРОСС/ Един от най-добрите начини човек да си осигурим качествена почивка през нощта е да сменим позата за сън. Според международни експерти, цитирани от в. \"Дейли експрес\", за добро здраве е най-добре да спим по гръб.Специалисти от британската Национална здравна служба напомнят, че всеки индивид се нуждае от достатъчно сън, за да може тялото му да функционира правилно. Липсата на качествена почивка през нощта води до раздразнителност, липса на концентрация, влошено здраве, пише БТА.Според експерти от Аляска най-добрата и полезна за здравето поза за спане е по гръб. При нея главата, шията и гръбнакът са в неутрална позиция и се намалява рискът от киселини.Въпреки че осигурява най-качествена нощна отмора и е от полза за здравето, позата за сън по гръб е сред най-непопулярните. Проучване показва, че едва 8% от американците предпочитат да спят по този начин.Най-популярната поза за сън е феталната, която обаче може да доведе до артритни болки или затруднено дишане. Вместо нея, експертите препоръчват да се спи на една страна. ", "date": "2019.01.08", "title": "Експерти препоръчват да спим по гръб за качествена отмора"}
{"url": "http://www.cross.bg/teoriya-vselenata-vremeto-1593383.html", "text": "/КРОСС/ Вселената ни може би е само „огледално отражение\" на паралелен свят, създаден от антиматерия и носещ се в обратна посока по скалата на времето от Големия взрив.Революционната теория е на канадските учени Латам Бойл, Кирън Фин и Нийл Търок от Института по теоретична физика и звучи като фантастичен роман, но помага за разрешаването на няколко парадокса, нямащи обяснение от съвременната наука.Според новия модел в момента на Големия взрив се образували две „симетрични\" вселени. В едната - където живеем ние - времето потекло в познатата ни посока, а другата - огледалната - започнала да се отдалечава в миналото със същата скорост. Канадските учени трябва да доработят не малко детайли от новата теория, но като цяло трудът им не предизвиква очевидни противоречия и беше публикуван в списанието на Американското физично общество..Според приетата засега теория цялата ни Вселена - пространство, време и маса/енергия - се е появила в резултат на Големия взрив и оттогава вече 14 млрд. години се разширява и охлажда. От елементарните частици постепенно се образували атоми, а от тях - цялото известно вещество, включително звездите и ние самите.Еволюцията на вселената и нейните свойства се изучава от специална наука - космологията - основана на общата теория на относителността на Айнщайн и на Стандартния модел. Но нито тя, нито друга могат да обяснят защо, например, във видимата част на Вселената има толкова много вещество и толкова малко антивещество - по теория те би трябвало да са по равно. За решаването на този парадокс са предложени няколко хипотези, в това число и за тъмната материя и черните дупки.Предложеното от канадците обяснение е далеч по-просто - и позволява обясняването на всички наблюдавани явления, без да нарушава съществуващата теория. Новият модел предполага, че Големият взрив е станал точка на симетрия, в различните посоки на която Вселената и Антивселената се разделили във времето. Точно така, както при раждането на електрон във вакуум едновременно се появява и неговата античастица - позитронът. След като разгледали всички възможни двойки, физиците заключават, че Антивселената трябва да бъде изключително подобна на нашата, но не е точно копие на Вселената (в пълно съответствие с квантовия принцип на несигурност). ", "date": "2019.01.08", "title": "Вселената има двойник от антиматерия, където времето тече обратно "}
{"url": "http://www.cross.bg/gradysa-minys-temperatyri-1593384.html", "text": "/КРОСС/ До минус 21 градуса паднаха температурите тази сутрин в Чепеларе, съобщиха от Метеорологичната станция на Рожен. Изключително ниски температури измериха и в Кнежа и Смолян - минус 19 и минус 17 градуса. Не по-малко студено е и в планините - на Черни връх и на връх Ботев са измерени минус 20 градуса, а на Мусала - минус 22 градуса. Термометрите на връх Рожен показаха минус 17 градуса.През целия ден днес в Западна и Северна България температурите не се очаква да преминават 0 градуса. За района на София се очаква максималната температура да достигне около минус 3 градуса. Според метеоролозите това ще бъде и най-студеният ден за тази седмица. В Източна България ще бъде по-топло с дневни температури между 0 и 2 градуса.Само за четири области на Югоизточна България няма обявени предупреждения за опасности на времето. В останалата част от страната е в сила предупреждението за потенциално опасно време с отрицателни температури през целия ден.", "date": "2019.01.08", "title": "Температурите в страната паднаха до минус 21 градуса "}
{"url": "http://www.cross.bg/lekarstva-marinkova-strana-1593366.html", "text": "/КРОСС/ Изграждането и въвеждането на електронна система, чрез която да се следи какви лекарства има на българския пазар и дали има недостиг. Това предложение е внесла Българската асоциация за развитие на паралелна търговия с лекарства (БАРПТЛ) ) в Министерството на здравеопазването , съобщи нейният изпълнителен директор Боряна Маринкова, цитиран от . То е част от пакета предложения, които сме предоставили, за да залегнат като промяна в Закона за лекарствените средства, поясни тя пред „Монитор\". От БАРПТЛ предлагат нормативната уредба да се промени така, че лекарствата, които са със заличена регистрация, но не заради някакви отклонения в качеството им и опасност за здравето, да могат да се внасят легално при необходимост при специален режим, ако терапията на пациентите налага това. Това са т. нар. дерегистрирани медикаменти. Като се има предвид, че много лекарствени продукти напускат българския пазар, защото производителите им ги изтеглят от тук, е по-добре да има възможност те да бъдат внасяни по изключение, вместо болни и техните близки да пътуват в чужбина или да си ги поръчват от другаде без да е ясно с какъв произход са те. Сега практиката да се пазарува от непроверени места от една страна крие риск, а от друга - няма кой да отговаря за безопасността им, коментира още Маринкова. Този внос може да се извършва от притежателите на разрешение за употреба, но сега те невинаги могат да внесат един или друг продукт бързо. Точно в такива моментr трябва да има възможност да се използва паралелната дистрибуция, заяви още изпълнителният Маринкова и допълни, че по този начин се решава проблемът с недостига на някои лекарства в ЕС. Близо 350 сигнала от цялата страна за липсващи лекарства са получени на платформата на асоциацията към края на декември миналата година.", "date": "2019.01.08", "title": "Въвеждат E-система за следене на лекарствата"}
{"url": "http://www.cross.bg/huawei-danni-prilozheniya-1593370.html", "text": "/КРОСС/ Huawei обяви най-високопроизводителния процесор в индустрията, базиран на Advanced RISC Machine (ARM) архитектура. Новият процесор Kunpeng 920 е създаден, за да ускори обработката на големи масиви от данни, разпределеното съхранение на данни и характерни за ARM сценарии. Huawei се присъединява към големите играчи в ARM индустрията и да участва в изграждането на отворена, изгодна за всички страни екосистема, базирана на сътрудничество, което да изведе света на днешните компютри на качествено ново ниво.\"Huawei бележи непрекъснато развитие в областта на компютрите, създавайки стойност за своите клиенти. Ние вярваме, че с развитието на общество, базирано на интелигентни технологии, компютърният пазар ще се радва на непрекъснат растеж и в бъдеще. В момента разнообразието от приложения и данни води до разнородни изисквания към изчислителната мощност. Huawei отдавна си партнира с Intel, за да бъде в полза на потребителите със значителни постижения. Двете компании заедно са допринесли много за развитието на информационните и комуникационни технологии. Ние ще продължим дългосрочното си стратегическо партньорство и ще продължаваме заедно да създаваме иновации\", каза Уилям Шу, член на борда на директорите и оглавяващ отдела за стратегически маркетинг в Huawei.\"Междувременно ARM индустрията вижда нови възможности за развитие. Наскоро пуснатите от Huawei процесори Kunpeng 920 и сървъри TaiShan се използват предимно в приложения за обработка на големи масиви данни, разпределено съхранение и ARM приложния. Ние ще работим с глобални партньори в дух на откритост, сътрудничество и споделен успех за стимулиране развитието на ARM екосистемата, разширяване на изчислителното пространство и интегрирането в една диверсифицирана компютърна ера.\"Kunpeng 920 е най-високопроизводителният сървърен ARM-базиран процесор. Използвайки най-съвременния 7nm процес, процесорът е независимо проектиран от Huawei по лиценз за архитектурата ARMv8. Той е със значително повишена производителност и оптимизира предиктивните алгоритми, увеличавайки броя на OP блоковете и подобрявайки архитектурата на паметта. При типична честота, на SPECint Benchmark тестовете, процесорът Kunpeng 920 изкарва резултат над 930, което е с 25% по-високо от индустриалния бенчмарк. В същото време, енергийната ефективност е 30% по-добра от тази на останалите решения в ндустрията. Kunpeng 920 осигурява много по-високa изчислителнa мощност за центровете за данни, същевременно намалявайки консумацията на енергия.Kunpeng 920 интегрира 64 ядра с честота 2,6 GHz и 8-канална DDR4 памет. Системната интеграция също се подобрява значително чрез двата 100G RoCE порта. Kunpeng 920 поддържа интерфейси PCIe Gen4 и CCIX и осигурява обща пропускателна способност 640 Gbps. В допълнение, скоростта на единичен слот ефективно подобрява производителността на съхранението и различни ускорители.Huawei днес пусна и своята серия сървър TaiShan, задвижвани от Kunpeng 920, включващи три модела: един с фокус върху съхранението, друг с висока плътност и трети, фокусиран върху балансирането на двете изисквания. Сървърите TaiShan са изградени за големи данни, разпределено съхранение и ARM сценарии. TaiShan дават на компютърните платформи висока производителност, до 20% по-висока от досегашната, и ниска консумация на енергия.Huawei непрестанно насърчава корпоративната взаимопомощ при изграждането на хардуер, софтуер и приложения. Глобалният бранд работи съвместно с организации като Green Computing Consortium (GCC), Linaro и Open Edge and HPC Initiative (OEHI), за да изгради отворена и колаборативна ARM екосистема заедно с партньори като Hortonworks, Microsoft, Red Hat, SAP, SUSE, Ubuntu и China Standart Software.По отношение на хардуера, Huawei е ключов член на Linaro. Що се отнася до софтуера, Huawei е „платинен\" член на OpenStack и един от основателите на Cloud Native Computing Foundation (CNCF). За изграждането на приложения Huawei се присъедини към GCC, които наскоро пуснаха на пазара Green Computing Consortium Server Technical Standards Report, като това е само една от техните инициативи, целящи изграждането на отворена „зелена\" технологична общност. Huawei също така е член на OEHI.Huawei вярва, че няма да мине много време до създаването на общество, в което всички видове технологии ще бъдат свързани помежду си. Развитието и прилагането на практика на ARM базираните приложения се увеличава всеки ден паралелно с cloud базираните услуги. Новите cloud приложения също така предлагат съхраняване на разнообразни типове данни. Големите по размер приложения за съхранение на данни например имат специфични системни изисквания, за да достигнат своето максимално ниво на ефективност. В това отношение ARM системите се оличават като най-удобни по отношение на предлаганите оперативни предимства и разход на енергия.В духа на най-новите тенденции в технологичния бранш и системните изисквания на новите приложения диверсифицираните технологии стават все по-популярни. Архитектурната оптимизация на модерните технологии се дължи на използването на няколко различни типа данни. Комбинирането на няколко типа архитектури за достигането на максимална оперативна мощност все повече се превръща в задължително изискване.„С помощта на Kirin 980 Huawei изведе изкуствения интелект на смартфоните на изцяло ново ниво. С различните продукти и услуги като Huawei Cloud, базирани на Ascend 310, нашата компания прави изкуствения интелект достъпен за все повече видове бизнес\" сподели Уилям Шу. „Сега, с Kunpeng 920, навлизаме в нова ера на диверсифицирани технологии, чиито отличителни черти са наличието на множество ядра и подчертаната хетерогенност. Huawei инвестира търпеливо и енергично в сферата на технологичните иновации, за да можем да продължим да бъдем сред лидерите в този бранш. В бъдеще ще продължим да работим също толкова мотивирано и вдъхновено с нашите клиенти и партньори, за да можем заедно да изградим един по-интелигентен и технологичен свят\" каза още Шу. ", "date": "2019.01.08", "title": "Huawei представя ултра високoпроизводителен АRM-базиран процесор"}
{"url": "http://www.cross.bg/plan-petkova-temenyzhka-1593373.html", "text": "/КРОСС/ Запазване на мощностите от въглищните централи е основният акцент в Енергийната стратегия на България до 2030 г., с поглед до 2050 г. Това каза министърът на енергетиката Теменужка Петкова по време на заседанието на Националния съвет за тристранно сътрудничество /НСТС/. \"Това, което е предвидено в Интегрирания план \"климат, енергетика\", съответно Енергийната стратегия, е запазване на този тип мощности\", изтъкна Теменужка Петкова. По думите й именно въгледобивът и централите, които произвеждат електрическа енергия, са основна базова мощност в българската електроенергетика.В интегрирания план е предвидено увеличаване на дела на възобновяемите енергийни източници в крайното брутно потребление до 25 процента, съобщи енергийният министър. Категоричната визия на енергийното министерство е, че оттук нататък не може да има стимулиране на този тип производители на ток чрез цената. Те трябва да изграждат своите мощности изцяло на пазарен принцип, изтъкна Теменужка Петкова.Министър Петкова обясни, че всяка държава-членка на ЕС трябва да изработи свой Интегриран план \"климат, енергетика\". Този план реално представлява Енергийната стратегия и днес ще бъде изпратен в Европейската комисия /ЕК/.До юни 2019 г. ЕК трябва върне коментари по интегрирания план. След като този интегриран план бъде изпратен в ЕК, той ще бъде достъпен и ще има възможност за мнения, становища, ще бъдат направени и обществени обсъждания. След направените корекции от страна на ЕК, този план до края на 2019 г. трябва да се приеме, допълни Теменужка Петкова. ", "date": "2019.01.08", "title": "Запазваме въглищните централи до 2050 г."}
{"url": "http://www.cross.bg/armiya-suvetskata-nadpisite-1593372.html", "text": "/КРОСС/ Паметникът на Съветската армия в София отново беше надраскан. Този път обаче, освен надписите, върху монумента е бил пален и огън.Любопитното е, че този един от надписите повтаря посланието от последната \"атака\" през номеври срещу пристигането на лидерката на френската крайна десница \"Национален фронт\" - Марин льо Пен - \"Бежанци, добре дошли, Льо Пен - отивай си вкъщи\". За случая беше задържан 22-годишен студент по биология. Съдът обаче го освободи с най-леката мярка за неотклонение - подписка, с мотива, че е с чисто съдебно минало и няма данни нито за извършване на ново престъпление, нито за укриване.Два месеца преди това - в навечерието на 9 септември, монументът бе залят с бяла боя и часове преди поднасянето на цветя той бе почисетн скоростно от Столичния инспекторат.През 2013 г. паметникът пък бе залят с розова боя. ", "date": "2019.01.08", "title": "Пак надраскаха Паметника на Съветската армия, пален е и огън"}
{"url": "http://www.cross.bg/lindzi-syper-g-spyskaneto-1593374.html", "text": "/КРОСС/ Четирикратната носителка на Световната купа по ски-алпийски дисциплини Линдзи Вон ще стартира за първи път този сезон в Австрия този уикенд. Американката е напълно излекувана от контузия в коляното и ще се завърне на пистата.34-годишната Вон ще вземе участие в спускането и Супер-Г в австрийския зимен център Санкт Антон тази събота и неделя.\"Още не съм приключила! Изминаха тежки шест седмици, но отново съм на ските и нямам търпение да се върна на стартовата линия. Ще се видим в Санкт Антон през уикенда\", написа олимпийската шампионка в спускането от 2010 година на профила си в Инстаграм.Линдзи Вон, която е най-успешната алпийка с 82 победи за Световната купа, се контузи на тренировка на Супер-Г в Копър Маунтин в Колорадо миналия ноември. ", "date": "2019.01.08", "title": "Линдзи Вон дочака голямото си завръщане"}
{"url": "http://www.cross.bg/radev-rymen-bulgariya-1593375.html", "text": "/КРОСС/ Искам да изразя своята абсолютна подкрепа към вашите искания, към предприетите от вас действия и намерения за справедливи протести. Това каза президентът Румен Радев на среща с представители на браншови организации за автомобилен превоз, които прие на \"Дондуков\" 2 по повод проблемите с пакета \"Мобилност\".Аз съм с вас и точно справедливите ви искания дават и повод всички институции в България да са обединени в своята подкрепа към вас, заяви държавният глава. Той добави, че е приел срещата не за да се прави анализ дали някой до момента е свършил или не работата си, а за да се уточни какво и как трябва да се направи оттук нататък, така че да има някакъв успех, защото това е успех за България. По думите на президента нещата не могат да се решат за ден и борбата трябва да се води в краткосрочен, средносрочен и дългосрочен план.Радев посочи, че в президентската институция поддържат редовна комуникация с българските представители в Европейския парламент по темата.Искам да чуя вижданията и намеренията ви, и как ние, институциите в България, можем по най-добрия начин да подкрепим действията ви. Борбата ви е справедлива, защото предприетите действия и желания за промени по пакета \"Мобилност\" са в грубо нарушение на принципите на ЕС за свободния пазар, принципите за свободно движение на стоки, услуги и хора, добави президентът Румен Радев. По думите му трябва да се борим за нашите права. Това е дискриминация към българския бизнес, която не трябва да позволяваме да се осъществи, заяви Радев.Държавният глава каза още, че е приел срещата, защото е много важна. Да изразя моето уважение към дейността ви, която не само има огромен принос към българската икономика - като принос към брутния вътрешен продукт, като трудова заетост. Тя осигурява препитание на много семейства, има силно отношение към демографията на страната при евентуално негативно развитие, посочи Радев. ", "date": "2019.01.08", "title": "Румен Радев подкрепи превозвачите след среща с тях в президентството"}
{"url": "http://www.cross.bg/ivancheva-arest-domashen-1593379.html", "text": "/КРОСС/ Десислава Иванчева и Биляна Петрова остават под домашен арест. Това реши на закрито заседание Специализираният апелативен съд. Те бяха освободени на 22 декември след над 8 месеца задържане.Отстранената кметица на „Младост\" и нейната заместничка са изправени на съд за получаване на подкуп в особено големи размери. Парите са поискани от бизнемена Александър Ваклин, за да му предвижат преписката за строеж. Двете бяха показно арестувани през април в центъра на София.", "date": "2019.01.08", "title": "Иванчева и Петрова остават под домашен арест"}
{"url": "http://www.cross.bg/mesta-plovdiv-evropeiiska-1593368.html", "text": "/КРОСС/ „Пловдив ще остане завинаги първият град в България, който е Европейска столица на културата. Това е едно историческо събитие, което се случва един път и е огромна гордост и привилегия за нас да изпълним този прекрасен проект\", това заяви кметът на Пловдив Иван Тотев на пресконференция. „Откриването на Европейска столица на културата е нещо много по-голямо, грандиозно, което има нужда от своето място и ще бъде запомнено с хубавите неща, които се случват\", допълни той. 360-градусовата сцена е построена в пълните си размери. Мястото, където е изградена е специално избрано, за да се вижда от колкото се може повече хора, защото се очаква многохилядна публика. Хората ще бъдат разположени по продължението на булевард „Цар Борис III Обединител\", от северната страна на Пощата чак до началото на Цар-Симеоновата градина, както и откъм църквата „Света Петка\". Очакват се над 40 000 човека да бъдат съпричастни на събитието.Официалната част стартира на 12 януари от 19,00 до 20,00 часа, като след това програмата продължава с музикални изпълнения, а на различни места по центъра ще има съпътстващи събития - на пл. „Централен\" ще има фестивал на храната, на пл. „Римски стадион\" ще бъде открита изложба с фрагменти и части от Берлинската стена, в квартал „Капана\" ще има две сцени и музикални изпълнения, както и специално издание на „Капана фест\". Всички заведения и ресторанти в централна градска част ще работят до късно.„Имаме специална организация за автомобилите и делнично разписание до 00.00 часа на следните автобусни линии - 1,4,6,9,10,12,21. Няма да бъде разрешено паркирането на автомобили в централна градска част в карето между булевардите „6-ти септември\", „Източен\", „Христо Ботев\" и „Руски\"\", посочи заместник-кметът Златин Велев.Той обясни, че са обхванати всички райони на града до кварталите „Прослав\", „Коматево\" и маршрутът на автобусите е съобразен с местата на буферните паркинги, определение за гостите, които не са от Пловдив.Три са тези места - два безплатни паркинга пред административната сграда на Международен панаир - Пловдив и бул. „Марица\" - север, платен паркинг за желаещи ще бъде многоетажният паркинг вътре в самия панаир. Още два безплатни паркинга ще има до зала „Колодрума\" и в зоните на стадион „Пловдив\". За живущите във въпросната зона ще бъдат обособени места за паркиране.На определени места ще се раздават топли напитки, както и 30 000 одеяла и шалове с логото на Пловдив - Европейска столица на културата 2019, които хората могат да си отнесат за спомен. Над 1000 доброволци ще участват в реализацията на събитието.", "date": "2019.01.08", "title": "Пловдив очаква десетки хиляди гости за откриването на Европейска столица на културата"}
{"url": "http://www.cross.bg/tzenata-nachin-ivanov-1593381.html", "text": "/КРОСС/ Изказвания в последните седмици, в които се твърди, че цената, която ще плащат българските потребители на регулиран пазар, ще нарасне с 15 или 20 процента, са абсолютна спекулация. Това каза председателят на Комисията за енергийно и водно регулиране /КЕВР/ Иван Иванов по време на заседанието на Националния съвет за тристранно сътрудничество /НСТС/.Председателят на КЕВР обясни, че моделът, който енергийният регулатор следва, е, че промяната на един от ценообразуващите елементи води на промяна на друг компонент. Това обаче става по начин, че може да се поддържа относителна стабилност на цената на тока.\"Не може по никакъв начин да се очакват такива скокове, за които се говори в медиите и от някои участници в политическите дебати\", категоричен бе Иванов. ", "date": "2019.01.08", "title": "Шефът на КЕВР: Спекулация е, че цената на тока за потребителите ще нарасне с 15 или 20%"}
{"url": "http://www.cross.bg/brekzit-velikobritaniya-ydulzhavane-1593376.html", "text": "/КРОСС/ Официални представители на Великобритания и ЕС обсъждат възможността за удължаване на формалния процес на излизане на страната от съюза заради опасенията, че споразумението за Брекзит няма да бъде одобрено до 29 март - деня, когато Великобритания трябва официално да напусне ЕС, съобщи в. \"Дейли телеграф\", цитиран от Ройтерс.Вестникът цитира неназовани източници в ЕС, според които британските представители опипвали почвата за удължаване на 2-годишния период съгласно член 50 от Лисабонския договор, който определя условията за напускане на Евросъюза. Премиерът Тереза Мей нееднократно обяви, че изключва всякакво забавяне на Брекзит и предупреждава депутатите, че ако отхвърлят постигнатото от нея споразумение с Брюксел, целият процес по напускането може да \"катастрофира\". Или Лондон може да напусне и без споразумение.\"Ние напускаме ЕС на 29 март и не мислим за отлагане\", каза министърът за Брекзит Стивън Баркли, запитан относно съобщението в \"Дейли телеграф\".Той отбеляза също, че дори Мей да поиска удължаване на процеса на напускане въз основа на чл. 50, това не може да бъде едностранно решение на Великобритания, а ще изисква единодушно съгласие на държавните ръководители в Съвета на ЕС. ", "date": "2019.01.08", "title": " Лондон и Брюксел обсъждали забавяне на Брекзит "}
{"url": "http://www.cross.bg/federatziya-shahmat-sredstva-1593360.html", "text": "/КРОСС/ Българска федерация по шахмат, ръководена от Силвио Данаилов е изразходвала неправомерно поне 684 540 лв. Това става ясно от решение на Софийски градски съд по дело, заведено от Министерството на младежта и спорта срещу шахматната федерация за възстановяване на неправомерно изразходваните средства. С решение от 04.01.2019 г. СГС като първа инстанция по делото осъжда „Българската федерация по шахмат\" да възстанови на ММС сумата от 395 468 лв., предоставени за организирането и провеждането на Европейско индивидуално първенство за жени в Пловдив през 2014 г. и 289 072 лв., предоставени за организирането и провеждането на Европейски индивидуални купи по шахмат за мъже и жени в Албена/Златни пясъци през 2014 г. Както е известно, в следствие на проверки на Агенцията за държавна финансова инспекция и Инспектората на ММС, бяха констатирани незаконосъобразно разходвани средства от „Българска федерация по шахмат\" в размер на над 2 млн. лв. в периода 2011-2014 г., в следствие на което бе отказано подновяването на лицензията ѝ. Исковете, по които се произнесе Софийски градски съд касаят сумите, които ММС е изплатила по два договора от 2014 г. „Българската федерация по шахмат\" е осъдена да заплати и деловодни разноски в размер на 45 741,60 лв. ММС е обезпечило своето вземане чрез наложена възбрана върху имот на федерацията, находящ се в гр. София.Председателят на състава безспорно е констатирал, че са налице доказани „счетоводни нередности\" при ответника, представяне на копия от фактури и платежни документи „в полза не на легитимната международна спортна федерация - сдружението по швейцарското право ЕШС /„Европейски шахматен съюз\"/, а на негов фалшив клонинг с подобна фирма - дружество с ограничена отговорност ЕШС, което е регистрирано в офшорната зона на Щата Делауеър, САЩ\". „Превеждането на сумите на дружество в офшорна зона очевидно е с цел присвояване на средства като това се потвърждава и от решението на Спортния арбитражен съд\", мотивира своя акт съдебния състав при СГС. Същият не кредитира показанията на Силвио Данаилов, дадени по делото, защото счита, че същия е „заинтересовано лице, тъй като процесните финансови злоупотреби са станали  в момент, в който той е бил президент, както на ответника, така и на ЕШС, както и за действията на същия има данни, че са предмет на висящи наказателни разследвания\". С оглед събраните по делото доказателства и мотиви на съдебния състав на СГС предстои предявяване на претенции за възстановяване на пълната дължима сума от посочената федерация. В момента лиценз за осъществяване на спортна дейност притежава Българска федерация по шахмат 1928.  ", "date": "2019.01.08", "title": "Съдът реши: Ръководената от Силвио Данаилов шахматна федерация е изразходвала неправомерно средства "}
{"url": "http://www.cross.bg/tzigara-zaradi-nezagasena-1593358.html", "text": "/КРОСС/ 60-годишен мъж загина при пожар в дома си в село Камилски дол. По първоначални данни огънят е възникнал заради незагасена цигара, съобщиха от МВР.Сигналът за инцидента е подаден в 8:14 ч. Към адреса незабавно е бил насочен екип.Пожарникарите погасили огъня и в резултат е спасена постройката. При огледа е открито тялото на мъжа. ", "date": "2019.01.08", "title": "Мъж загина при пожар заради незагасена цигара"}
{"url": "http://www.cross.bg/samolet-petkov-samoletite-1593359.html", "text": "/КРОСС/ Настояваме за отмяна на процедурата по закупуване на нов боен самолет за България, за принципен мораториум върху този тип въоръжение и модернизация на съществуващите ни мощности във военновъздушните ни сили. Модернизация на самолетите ни МИГ, модернизация на самолетите ни СУ, модернизация на транспортната ни техника, която е въздухоплавателна. Трябва да се предприемат незабавни мерки за това тези предвидени близо 2 милиарда лева за нов самолет да бъдат инвестирани в отрасли с високи технологии, в образованието, както и за финансирането на мерки за преодоляване на демографската катастрофа. Част от тези средства следва да бъдат разпределени за насърчаване на раждаемостта, каквото например е предложението на АБВ за 30 000 лева, които да бъдат давани за трето дете при отговорно родителство. Това заяви по време на пресконференция председателят на АБВ Румен Петков. По думите му в докладът на министъра на отбраната са посочени редица несъответствия по отношение на процедурите за закупуване на нов боен самолет, който подкрепят тезата, че в настоящия момент този избор не е правилен за България. „В този документ министърът на отбраната е написал, че със заповед на министър-председателя задачата е възложена на политико-военна група, т.е. няма експерти. Казва се още, че няма информация, че процедурата която ни се предлага не отговаря на правилата заложени от НС, не отговаря и на правилата на Министерството на отбраната, говори се и за още редица нередности. И ако този доклад мине през парламента,  то тогава трябва да се искат точно толкова сваляния на имунитети, за действия в разрез с Конституцията, колкото е броят на подкрепилите този документ\", заяви Петков.  „Отделно какво ще пазим с осем самолета. От терористи ли ще се пазим? От набезите на рибари ли ще се пазим? От какво ще ни пазят осем самолета? При положение, че до 1990 година сме имали например триста въздухоплавателни бойни и транспортни единици. Ако ние не вдигнем във въздуха поне 80-100 от сега съществуващите ни хеликоптери, самолети, включително и транспортни такива, няма смисъл. Тук трябва да бъде насочен основния ресурс и тази теза е звучала доста пъти във времето. Това ще е и стимул за икономиката ни и военната ни промишленост. Иначе в момента се получава така, че ни се предлага да участваме в изграждането на нов завод за бойни самолети в САЩ. Смятам, че за всички е ясно, че от нас се иска да платим веднага, за да може те да си построят завода. Кога ще ни доставят самолетите е друг въпрос\", допълни председателят на АБВ. В страни от темата Румен Петков отговори и на въпрос, свързан с очакванията за предсрочни парламентарни избори. „Считам, че управляващото мнозинство в този парламент ще направи всичко възможно  да задържи положението, независимо от вътрешните сблъсъци, до избора на нов Главен прокурор. Това мнозинство ще даде всичко от себе си, включително ако се налага и жертви в жива сила, за да се избере Главен прокурор и след това да се отиде към избори\".", "date": "2019.01.08", "title": "Румен Петков: Необходим е мораториум върху закупуването на нов боен самолет"}
{"url": "http://www.cross.bg/evroto-bulgariya-godina-1593361.html", "text": "/КРОСС/ Въвеждането на еврото в България може да се стане най-рано през 2022 година. Това заяви в Рига заместник-председателят на Европейската комисия Валдис Домбровскис пред БНР. За да се случи това, през лятото страната ни трябва да получи зелена светлина за влизане в ERM II -механизма, предхождащ еврозоната, от Европейската централна банка. Домбровскис припомни, че всички държави-членки на Европейския съюз, с изключение на напускащата Великобритания и на Дания, която с референдум реши да не въвежда еврото, трябва да се присъединят към единната европейска валута, когато са готови за това.През лятото ще стане ясно дали България ще може да се присъедини към обменно-валутния механизъм ERM II, популярен у нас като \"чакалнята за еврозоната\". \"За да се случи това, трябва да получи одобрението на всички страни от еврозоната плюс Дания, която е член на механизма, както и от Европейската централна банка. Ако изпълните изискванията, няма причина за отказ\", категоричен е заместник-председателят на Европейската комисия Валдис Домбровскис:\"Ако всичко е наред с прегледа на активите в банковата система в България, страната може да се присъедини към ERM II в средата на тази година. След това трябва да минат поне три години, за да се стигне до приемане на еврото. Първите две са за покриване на маастрихтските критерии, а следващата година - за оценка на постигнатите резултати и подготвителни дейности\".Хърватия, която също има валутен борд, но с плаващ курс към еврото, върви по пътя на България с около година закъснение:\"В съответствие с принципа на еднакво третиране на всички страни-членки, подобен подход ще бъде използван към държавите, които подадат молба за членство в ERM II. От тази гледна точка Хърватия може да използва примера на България. Разбира се, заради спецификите на отделните страни, предизвикателствата могат да бъдат различни.Еврокомисарят е категоричен, че приемането на еврото носи позитиви като по-ниски лихви, по-прозрачно формиране на паричната политика и предвидимост на бизнес средата, както показва латвийският опит:\"Всички тези позитиви вече се случват. Също така еврото спомогна за привличането на чужди инвеститори в Латвия\". ", "date": "2019.01.08", "title": "От Брюксел: България може да въведе еврото най-рано през 2022 година"}
{"url": "http://www.cross.bg/godina-novi-sistema-1593363.html", "text": "/КРОСС/ Времето на безвремието в здравеопазването приключи, тежко се зарече здравният министър Кирил Ананиев, когато парламентът прие закона за бюджета на здравната каса за 2019 г. Именно той ще бележи развитието - или липсата на такова, в сектора през тази година. С преходните и заключителни разпоредби на бюджета бяха променени цели други 16 закона. Според Ананиев така се подготвя почвата за истинската реформа, която да започне от 2020 г. Според опозицията - в разрез с конституцията за пореден път ще правят фундаментални промени през преходни и заключителни разпоредби на закон и поправките бяха пратени от БСП на Конституционния съд. И така 2019 г. следва да е преходна година, в която да се въведат \"ясни правила и принципи на системата\", които \"ще подготвят плавен преход към преструктуриране на здравноосигурителния модел\". \"Какъвто и модел да изберем, настоящите институции трябва да работят ефективно и ефикасно\", обясни Кирил Ананиев. Тоест най-важното, което трябва да се случи през тази година, е най-накрая да заработи липсващият контрол в здравната система. Поне според приетите законови промени това ще стане с въвеждане на общи правила за изграждане на национална здравна информационна система, нова агенция за контрол, нови моменти в начина, по който здравната каса контролира, нови начини за регистрация на болници плюс нови медицински стандарти и последваща пререгистрация на вече съществуващите лечебни заведения. И тъй като всичко това е уж в името на следващата, по-голяма цел - въвеждане на нов модел, това, евентуално, би трябвало да е и първото нещо, което да очакваме през 2019 г. - управляващите да обявят какъв всъщност ще е той. И, естествено, годината започва подобаващо и според очакванията - със забавяне През септември министър Ананиев предложи два модела, по които да тръгне системата. Единият беше за запазване на монопола на НЗОК , но с въвеждане на задължително допълнително здравно застраховане, с което да се поеме част от по-скъпото лечение. Този вариант предвиждаше лечебните заведения сами да определят цените си, което автоматично води до още по-ограничен достъп до лечение за бедните и болните. Вторият модел пък беше идея за пълна демонополизация на НЗОК , която ще се конкурира с частните фондове за вноската на всеки. И двата модела са напълно фантасмагорични и не срещнаха особена подкрепа, а МЗ сформира работни групи, в които те да се обсъдят, изчистят, надградят и т.н. Резултатът трябваше да е налице в началото на декември м.г., а вече е януари. Докато кипеше експертен труд, Ананиев обяви, че се е появил трети модел - отново форма на пълна демонополизация, после обаче и той беше позагърбен. Засега бъдещето на модела тъне в мъгла, което не е и новина за никого. МЗ гордо подготвя почвата на неясно какво. Макар и леко встрани от основните промени, но с потенциал за големи скандали, които могат да са решаващи и за цялата система, следващото, което ще се случи тази година, ще е закриването на фонда за лечение на деца и преминаването му към здравната каса . Това трябва да стане до 31 март. Управляващите уверяват, че преходът ще е безболезнен, нито една от функциите на фонда няма да се промени или пострада, а пациенти и неправителствени организации припомнят десетките детайли, при които нещо може да се обърка. От чистата смяна на администрацията, от която зависят бързината и адекватността на вземаните решения, през дълговете на НЗОК , заради които в ЕС отказват лечение на български пациенти, до десетките законови казуси, които може да не позволят дадено плащане - на пътуване, лекарство, медицинско изделие - много неща могат да се объркат. А е достатъчно едно дете да пострада, за да бъде компрометирана и тази промяна. Освен всичко друго това може да коства главата на министъра или управителя на НЗОК . Не че те са ценни и незаменими - просто една подобна смяна връща часовника с месеци и години. А черешката на тортата тази година, фундаментът за бъдещите генерални промени, се очаква да е пререгистрацията на лечебните заведения. От 1 април в правния мир трябва да се появи странното обединение на агенциите за медицински одит и трансплантации, наречено Агенция за медицински надзор. То ще поеме всички контролни функции на здравното министерство, а основната му задача ще е да извърши пререгистрацията на лечебните заведения. Отделно в първите шест месеца на годината съсловните организации на лекари и зъболекари заедно с МЗ трябва да напишат и издадат нови медицински стандарти за всяка една специалност. Стандартите са базата на всяка специалност, определят задължителните изисквания, процедури, кадри, апаратура и т.н. От тях зависи какво е необходимо за договор с НЗОК по дадена пътека, какво е нужно за получаване на лиценз за дейност, какво е спазено или не при евентуални дела за лекарски грешки и дори вменяват задължения от рода на задължително подаване на данни към институциите за целите на статистиката. След като всички стандарти са публикувани, лечебните заведения ще имат срок от 6 месеца, за да приведат дейността си в съответствие с тях. Агенцията по медицински надзор ще започне по предварително обявен график проверки. Болници или отделения, които не отговарят на стандартите и не отстранят нарушенията, ще остават без лиценз за дейност. Очевидното намерение на управляващите е по административен път да посвият хипертрофиралата болнична мрежа, в което няма нищо лошо, стига да се направи както трябва. Това обаче е силно съмнително. Съмненията започват още от способността на лекарския съюз и МЗ да напишат адекватни и нелобистки медицински стандарти в срок, минават през купищата въпросителни около администрацията на бъдещата мегаагенция - в състояние ли е тя да извърши всички тези проверки, без да взема подкупи, също и през опасността от новите правила да пострадат общинските и държавните областни болници; и стига до въпроса, на който така и не се получи смислен отговор - по закон лечебни заведения са всички - от личните лекари, през поликлиниките, до университетските болници - общо 14 000 регистрирани у нас. Всички те ли ще се прелицензират и възможно ли е изобщо това? Като начало - смело може да се предположи, че сроковете по закона ще бъдат удължени, ще има гратисни периоди и компромиси, защото все някой няма да успее да си свърши работата като хората и навреме. Ако изобщо се състои, този процес ще се случи през 2020 г. - в най-добрия случай. И спокойно може да се очаква, че няма да доведе до нищо - например новите стандарти ще са така написани, че всеки ще може да отговори на тях. За 15 години сме се уверили, че властта не иска да затваря, а само да отваря нови болници. Следващото, може би най-важно, което трябва да се случи тази година, е ако не въвеждането, то поне максимално доближаване до старта на обещаваната от над десетилетие национална здравна информационна система. Появата на електронното здравеопазване е обещана от министър Кирил Ананиев за края на 2019 г. и се финансира с над 12 млн. лв. по ОП \"Добро управление\" 2014-2020 г. От информационната система се очаква да обедини всички съществуващи в момента електронни системи - на здравната каса , МЗ , спешна помощ, РЗИ, агенциите и т.н., а достъпът до унифицираната система да е през един портал. Отделно ще се създадат и нови регистри и нови услуги - като електронна рецепта и направление. Миналата година МЗ за пореден път стартира търгове за част от модулите на системата и както обикновено те бяха обжалвани и спирани и засега процесът не е напреднал особено. В момента са обявени актуални поръчки за 2 от общо 5-те модули на системата, очакват се още търгове, но заради постоянните жалби в Комисията за защита на конкуренцията е близо моментът, в който ще е пределно ясно, че министерството няма да успее да спази срока за приключване на проекта до края на 2019 г. и да загуби европейското финансиране. Информационната система ще остане в неясното бъдеще, а безвремието ще се проточи за поне още една година. В най-добрия случай.Източник  ", "date": "2019.01.08", "title": "С обещания за светло бъдеще здравното безвремие продължава "}
{"url": "http://www.cross.bg/laskin-ivan-sbogom-1593364.html", "text": "/КРОСС/ Последно сбогом с Иван Ласкин си казваме днес. Поклонението пред отишлия си в неделя едва на 48 г. актьор започна точно в 12:30 в храма \"Свети Седмочисленици\". Да се простят с него пристигнаха не само негови близки, а и стотици почитатели. Сред първите пристигнали бяха Андрей Слабаков, Ернестина Шинова, Здравко Митков и Даниела - съпругата на Чочо Попйорданов. Сред опечалените са още културният министър Боил Банов, неговият предшественик на поста Вежди Рашидов, който коментира пред Dir.bg, че много му се иска да има повече такива хора като Иван Ласкин - честни и добави, че актьорът много ще му липсва.Да се простят с актьора бяха дошли още директорът на Сатиричния театър Калин Сърменов, директорът на БНТ Константин Каменаров, Ники Кънчев, Аня Пенчева, Ивайло Караньотов, Илиана Раева, Наско Сираков, Теди Москов, Тончо Токмакчиев, Елена Петрова, която не можеше да сдържи сълзите си, Славчо Пеев, Параскева Джукелова, Деси Цонева, Ути Бъчваров, Шеф Петров, Юлиян Константинов, Димитър Ковачев-Фънки, Момчил Колев от някогашния дует \"Дони и Момчил\", Евгения и Ваня Джаферович, Мариана Попова и Веселин Плачков, както и много други.Режисьорът Теди Москов също сподели, че Иван безкрайно му липсва, по думите му бил безкрайно ерудиран и със страхотно чувство за хумор.Съболезнования приемаха Александра Сърчаджиева, майката на Ласкин, дъщеря му Люба, втората съпруга на баща му Славчо и двамата му братя - Евгени и Светослав.Венци и цветя бяха изпратени от столичните театри, Българската национална телевизия и много другиСнимка: Булфото", "date": "2019.01.08", "title": " Близки и почитатели си взеха последно сбогом с Иван Ласкин"}
{"url": "http://www.cross.bg/ninova-reshenie-pravitelstvoto-1593367.html", "text": "/КРОСС/ „За нас проектът „Макрон\" е антиевропейски, защото погазва основен принцип на Европейския съюз за свободно движение на хора и стоки. Той разделя Европа на малки и големи държави, на Изток и Запад, на център и периферия\", това заяви председателят на НС на БСП Корнелия Нинова по време на пресконференция на „Позитано\" 20. По думите й това е тежък удар върху икономиката на България, означава унищожаване на транпортния бранш и загуба на работни места. „Смятаме, че правителството на Бойко Борисов проспа възможността да защити българския национален интерес и обрече българските транпортни фирми. Като председател на Съвета на Европейския съюз, когато имахме по-големи възможности, докато се прегръщаше  и потупваше с европейските лидери в името на ПР-а, Борисов зае следната позиция: България, като председател, не може да взема страна и трябва да се държи неутрално\", припомни Нинова. Тя допълни, че до месец май българското правитество не е имало официална позиция в защита на българския интерес. „През месец май, по наше искане, парламентът взе решение, с което задължи правителството да изрази такава позиция. Винаги сме били последователни по тази тема\", каза още председателят на БСП. Тя заяви, че през последните дни с БСП са проведени разговори от трапспортния бранш и социалистите ще се включат в протеста. „Георги Свиленски, като член на транпортната комисия, ще пътува и ще бъде в Брюксел - ще участваме в протеста\", поясни Корнелия Нинова. По нейни думи това обаче не е достатъчно, за да се реши въпросът. „Ето защо, ще пуснем искане до нашето политическо семейство, до г-н Удо Булман, който е председател на групата на социалистите и демократите в ЕП, до г-н Тимерманс, който е водещият ни кандидат за председател на Европейската комисия, с искане да разговарят с колегите социалисти от другите социалдемократически и социалистически партии за подкрепа на позицията на България\", заяви Нинова. Тя поясни, че е важно да бъдат търсени съюзници в този момент, макар и правителството да е  закъсняло. Председателят на БСП призова премиерът да се обърне към г-жа Меркел и г-н Макрон и да поиска подкрепа, за да помогне на българския национален интерес, както и на този- на други държави от Централна и Източна Европа. „Ако този въпрос не бъде решен в полза на българския национален интерес и на останалите държави в нашето положение, ние смятаме, че най-доброто решение е този Европейски парламент да остави решаването на проблема на следващия. Този ЕП е на финала си - остават му 3-4 месеца. Не е нормално и логично, в последните месеци, да решаваш въпрос, който ще определя бъдещето на Европа\", заключи Нинова.По повод Проекта за решение на правителството за закупуване на боен самолет, Корнелия Нинова коментира, че позицията на БСП е, че България е член на ЕС и НАТО и това са стратегически партньорства. „САЩ са член на НАТО и там сме партньори; Швеция е член на Европейския съюз - нашето европейско семейство. Тези съюзи изискват коректно и взаимноуважително отношение между партньорите в тях, но смятаме, че в този избор проблемът не е нито в САЩ, нито в Швеция. Проблемът е в България\", каза още тя. По думите й правителството на Бойко Борисов не зачита нито Конституцията, нито Народното събрание, нито правовата държава. Нинова припомни, че има решение на НС за модернизация на армията и допълни, че сега правителството предлага друго решение на парламента. Тя цитира изречение от Проекта за решение на Министерския съвет: „Народното събрание да разреши проектът на международния договор да се отклони от задължителните изисквания, посочени в актуализиран проект за инвестиционен разход - придобиване на нов тип боен самолет, одобрен с решение на Народното събрание. „Давате ли си сметка какво искат от нас? Народното събрание да реши на правителството да не спазва решението на Народното събрание и да се отклони от задължителните изисквания, гласувани от най-висшия орган в държавата\", коментира Нинова. „Много пъти са нанасяли удар по правовата държава и парламентаризма в България, но това е дъното\", добави още тя.Корнелия Нинова припомни, че НС на БСП има изразена позиция от юни, 2018 г., в която партията е взела решение за подкрепа на модернизацията на българската армия с разходи, които не надвишават 2 процента от БВП, но при условие- реализиране, посредством офсетни програми и индустриално сътрудничество.  „Българската отбранителна промишленост трябва да заема своето място в процеса на изграждане, развитие и поддържане на отбранителни способности.  Предложението на МС за закупуване не нов боен самолет противоречи не само на решението на Народното събрание - то противоречи на позицията на БСП, изразена през юни 2018 г. Нямаме основание да променяме тази позиция, така че нашите депутати ще гласуват против решението за закупуване на боен самолет\", заключи Корнелия Нинова. ", "date": "2019.01.08", "title": "Нинова: Проектът „Макрон” е антиевропейски и нанася тежък удар върху българската икономика"}
{"url": "http://www.cross.bg/televizorite-zvyka-algoritum-1593362.html", "text": "/КРОСС/ LG Electronics (LG) ще представи новите си иновативни телевизори с ThinQ AI по време на изложението CES 2019. Те работят с втора генерация α (Alpha) 9 Gen 2 интелигентни процесори на LG и нов алгоритъм за учене. Благодаряние на новия си алгоритъм телевизорите на LG дават оптимално качесто на картината и звука, съобразено с условията в стаята, в която е разположен телевизора.Новите модели телевизори на LG работят със смарт платформата на компанията, която дава достъп до системи за изкуствен интелект Alexa на Амазон и вградената Google Assistant. Потребителите също ще могат да работят с устройството с гласови команди и интуитивната Home Dashboard система, която позволява да се контролират други смарт устройства директно през телевизора.Процесорът α9 Gen 2, интегриран в моделите Z9, W9, E9 и C9 на OLED телевизорите на LG, дава високо качество на картината и звука благодарение на алгоритъм базиран на база данни от над 1 милион изображения. Този алгоритъм анализира качеството на изображенията и предоставя оптимален вариант за визуализация. 88-инчовият OLED Z9 телевизор на LG с 8K качество на картината, което прави изображенията живи и детайлни.В допълнение новият процесор оптимизира яркостта на изображението на база на това как човешкото око възприема светлината в различни условия. Процесорът използва сензор за околна светлина и автоматично променя яркостта. Дори и най-тъмните сцени се виждат детайлно и с дълбочина на цветовете и контраста благодарение на α9 Gen 2 процесорът с изкуствен интелект.Интелигентен алгоритъм също работи и за качеството на звука, като могат да се миксират два аудио канала за да се създаде виртуален 5.1 съраунд звук. Процесорът α9 Gen 2 оптимизира звука на базата на вида съдържание, като прави гласовете по чисти при гледане на филми, новинарски емисии и друго съдържание. Потребителите могат да променят настройките на звука на базата на стаята, в която е разположен телевизора и неговата позиция. Новите OLED телевизори отново включват и Dolby Atmos система за невероятно реалистичен звук.Системата за интелигентен дом ThinQ AI, за първи път добавено като функция към LG телевизорите през 2018, позволява контрол благодарение на вградената система за изкуствен интелект Google Assistant. Тя позволява на потребителите да контролират телевизора си с гласова команда и през приложение на телефона, като могат да извършват и всекидневни дейности като например да си поръчат пица без да има нужда да спират излъчването на екрана си.Тази година LG разширява функционалността на телевизорите си, като вече ще може да се интегрира и системата за изкуствен интелект Alexa на Амазон. С Amazon Prime бутона на дистанционното, потребителите могат да контролират с гласови команди своите смарт устройства свързани с Alexa и да задават въпроси, да получат информация за автомобилния трафик или любимите си телевизионни канали, да намират страхотни рецепти и вдъхновение за кухнята.Процесорът α9 Gen 2 е интегриран и в 79-инчовия 8K LCD TV телевизор (модел SM99) и премиум LCD телевизорите от SM9X и SM8X серията, които вече ще са на пазара с името NanoCell TV. Nano-Cell телевизорите също предлагат работа с ThinQ AI и интелигентната система за качествен звук и картина.Посетителите на изложението CES 2019 в Лас Вегас ще могат да изпробват новите телевизори с ThinQ AI от 8 до 11 януари на щанда на LG.Снимки LG", "date": "2019.01.08", "title": "Новите телевизори на LG работят със системи за изкуствен интелект и интелигентни процесори"}
{"url": "http://www.cross.bg/koraba-ekipazha-borda-1593365.html", "text": "/КРОСС/ Заради неизплатени заплати и лошо техническо състояние, 4-ти месец на бургаското пристанище е задържан кораба \"LADY BO\", плаващ под панамски флаг. 14-членният екипаж на кораба твърди, че бедства. В имейл до медиите моряците съобщават, че на борда нямат вода и провизии, а двама от екипажа се нуждаят от медицинска помощ.Екипажът на плавателния съд е съставен от 9 индийски, трима турски и двама украински моряци.\"На борда няма вода, хранителни доставки и гориво. Всички моряци се хранят, благодарение на колегите от останалите кораби на кея. Двама души от екипажа имат нужда от медицинска помощ. Технически корабът е изоставен с екипажа, без осигурени гориво и храна\", пише в сигнала на моряците, цитиран от maritime.bg.Според информацията, изпратена до медиите, моряците не са получавали заплати от 7 до 12 месеца. Застрахователят на кораба, както и местен ITF-инспектор са го посетили. На моряците е предложено да им бъдат осигурени до 4-месечни възнаграждания, след което да бъдат репатрирани.Кораб LADY BO (IMO: 8212350) е построен през 1984 г. Той е с дължина 106 m и широчина 16 m при дедуейт 6338 t. Според публични регистри е собственост на базираната в Турция компания AZ-UL GLOBAL PETROLEUM & CONST.\"Задържането на кораба е административна мярка, за да бъде принуден собственикът да изплати заплатите на екипажа. Тази мярка се налага по реда на морската трудова конвеция. Екипажът е под наблюдение\", каза директорът на ИА МА в Бургас Александър Илиев пред БНР.По думите му Агенцията редовно поддържа връзки с агента на кораба и днес той е бил там.\"Наши представители също периодично посещават кораба, за да установят какво е състоянието на екипажа на борда. Докладът от агента е, че храна на борда има, но допълнително ще изпратим наши служители да проверят. Корабът ще бъде освободен, когато бъдат изплатени заплатите от едната страна и от друга страна да се направят съответните ремонти, за да отплава\", уточни Илиев.Снимка БТА", "date": "2019.01.08", "title": "Моряците на арестуван кораб бедстват на пристанище Бургас"}
{"url": "http://www.cross.bg/pravilata-vigenin-bulgariya-1593369.html", "text": "/КРОСС/ \"Офертите, които се предлагат, да бъдат съобразени с възможностите на България, а не страната ни да променя правилата под външен натиск.\" Това заяви на пресконференция международният секретар на  ПГ на \"БСП за България\" Кристиан Вигенин по повод предложението за решение на Министерския съвет- парламентът да разреши на правителството да не спазва решението на Народното събрание за изисквания при закупуване на бойни самолети. Той добави, че левицата държи на стратегическото партньорство със САЩ, но настоява то да има двупосочен характер. \"Смятаме, че правителството не защитава интересите на страната и на гражданите. Поставя се в ситуация- доставчикът да определя правилата и параметрите на сделката в противоречие с решение на Народното събрание, което от наша гледна точка е недопустимо\", добави той. \"В името на яснотата и прозрачността, настояваме да бъдат публикувани всички постъпили предложения, защото мислим, че българските граждани трябва да знаят- как и за какво се харчат парите им\", заключи Кристиан Вигенин.", "date": "2019.01.08", "title": "Вигенин за бойните самолети: Да не променяме правилата под външен натиск"}
{"url": "http://www.cross.bg/lydogoretz-yusein-predvaritelen-1593350.html", "text": "/КРОСС/ \"Лудогорец\" иска да привлече веднага младежкия национал Серкан Юсеин. Шампионите вече имат предварителен договор с футболиста, а същинското споразумение влиза в сила от лятото. Според \"Спортал\" обаче клубът обаче е готов да предложи 100 000 лв. на \"Ботев\" Пловдив, за да разполага с Юсеин още за пролетния дял на шампионата.Сходна е ситуацията и с Пламен Илиев. Вратарят на националния отбор също има предварителен договор с \"Лудогорец\", но е обвързан с румънския \"Астра\" до лятото на 2019 г.В същото време футболистите на тима от Разград стартираха рутинните медицински тестове преди началото на зимната подготовка. Функционалните изследвания се провеждат в столична клиника. ", "date": "2019.01.08", "title": "\"Лудогорец\" взима Срекан Юсеин веднага за 100 000 лв."}
{"url": "http://www.cross.bg/snegovalezhi-zima-dvama-1593343.html", "text": "/КРОСС/ В Австрия тежката зима доведе до смъртта на петима души в последните дни. Двама германци и един словенец загинаха при каране на ски извън пистите в Алпите през почивните дни. Телата на двама туристи бяха намерени затрупани под снега.Още двама са в неизвестност. Обилни снеговалежи и риск от лавини направиха планините опасни, а много пътища - непроходими. Над метър и половина сняг падна за няколко дни, а в провинция Залцбург беше измерена снежна покривка от близо 3 метра. Някои училища ще останат затворени. Очакват се още снеговалежи. ", "date": "2019.01.08", "title": "Австрия скована от тежка зима "}
{"url": "http://www.cross.bg/globys-zlaten-miliona-1593348.html", "text": "/КРОСС/ Излъчената по телевизия Ен Би Си тричасова церемония за наградите \"Златен глобус\" е проследена от по-малко зрители в сравнение с миналата година, съобщават Асошиейтед прес и Ройтерс. По данни на \"Нилсен медиа рисърч\" наградното шоу е гледано от 18,6 милиона души. За сравнение - миналогодишната церемония беше проследена от 19,1 милиона телезрители. Макар да се наблюдава спад на зрителския интерес, анализаторите отчитат, че той не е толкова драстичен, колкото отливът на аудитория от шоутата за водещите награди за кино и музика - \"Оскар\" и \"Грами\", предава БТА.Наградите \"Златен глобус\" бяха раздадени за 76-и път на 6 януари. Водещи на церемонията в хотел \"Бевърли Хилтън\" в Бевърли хилс бяха актьорите Сандра Оу и Анди Самбърг. По традиция в раздаването на призовете на Асоциацията на чуждестранната преса в Холивуд не липсваха изненади, като например отличието за най-добра драма на филма \"Бохемска рапсодия\", който беше предпочетен пред сочената за фаворит продукция \"Роди се звезда\".", "date": "2019.01.08", "title": " 18,6 милиона зрители гледали церемонията за \"Златен глобус\" "}
{"url": "http://www.cross.bg/bansko-krazhbi-godini-1593349.html", "text": "/КРОСС/ Двама мъже - на 21 и 31 години, са задържани за кражби на коли в Банско при полицейска операция, проведена на 2 януари. Автомобилите били с чужди регистрации или собственост на чужденци, съобщават от МВР.При претърсвания на адреси в Криводол, в софийското село Мировяне и в Симитли са намерени и иззети много мобилни апарати, компютърни конфигурации и техника, използвана при извършването на кражбите. Открити са и вещи, заявени от пострадалите и оставени от тях в откраднатите автомобили. В Симитли, като съпричастни към престъпленията са арестувани още двама души - на 51 и 21 години.В хода на проведените процесуално-следствени действия са събрани данни за участие на 31-годишния към извършени кражби на МПС през сезон 2016-2017 г. в Банско. На него и на 51-годишния са повдигнати обвинения за кражба и за отнемане на лек автомобил - престъпления, извършени от началото на годината. Постановена им е мярка за неотклонение „задържане под стража\". ", "date": "2019.01.08", "title": "Задържаха заподозрени за кражби на автомобили в Банско"}
{"url": "http://www.cross.bg/karakachanov-voiivodinovo-tziganite-1593351.html", "text": "/КРОСС/ Циганите в България станаха изключително нагли и търпимостта на българското общество се изчерпа\", каза пред журналисти министърът на отбраната Красимир Каракачанов във връзка с нападението над военнослужещ в село Войводиново, съобщи \"Фокус\".По думите на Каракачанов това не може да продължава повече. Той е в село Войводиново, за да обсъди с кмета на общината, както и с областния директор на МВР какви мерки ще вземат във връзка с конкретния случай.\"Истината е, че трябва да се направи една цялостна програма за решаване на циганския въпрос. Хората не са длъжни да търпят част от населението, което има само права и не иска да разбере, че има и задължения и трябва да спазва закона\", добави Каракачанов.Според него мерките трябва да са буквално обвързване на социалните помощи с образованието и труда. Той каза още, че \"България трябва да спре да се съобразява с всякакви чиновници от Брюксел и правозащитници\".Всички постройки в ромската махала на Войводиново са незаконни. Във вторник ще бъдат извършени проверки на място от ДНСК и пожарната и къщите ще бъдат съборени най-рано след 14 дни, тъй като тогава изтича законовият срок за обжалване, обясни Каракачанов.Хората от селото също настояват за премахването на незаконни постройки. В понеделник те излязоха на протест, след като ден по-рано 33-годишен военен беше пребит от двама младежи на пътя.  ", "date": "2019.01.08", "title": "Каракачанов: Циганите станаха изключително нагли и търпимостта на обществото се изчерпа"}
{"url": "http://www.cross.bg/falshivi-zadurzhani-migranti-1593352.html", "text": "/КРОСС/ Гранични полицаи от Босна и Херцеговина задържаха нелегални мигранти с фалшиви български паспорти. Хората са арестувани при опит да влязат на територията на страната в периода между 4 и 6 януари, съобщава БГНЕС. При проверка на личния им багаж са открити истинските им документи от Сирия.На друг граничен пункт - \"Градишка\", са задържани още трима бежанци с фалшиви испански лични карти. Лицата били от Иран и Македония. Пътували с автобус от Сараево за Виена. На летището в Баня Лука са задържани и двама иранци с фалшиви лични карти от Чехия. ", "date": "2019.01.08", "title": "Задържаха мигранти с фалшиви български паспорти в Босна"}
{"url": "http://www.cross.bg/kambyrovo-dvizhat-shofyorite-1593355.html", "text": "/КРОСС/ Ограничено e движението по път I-4 Камбурово - Омуртаг поради отстраняване на аварирал тежкотоварен автомобил. Трафикът на леките автомобили се осъществява по обходен маршрут през с. Камбурово. Шофьорите да се движат с повишено внимание и съобразена скорост, спазвайки указанията на \"Пътна полиция\".Движението се осъществява само в активната лента в участъка км 96 - км 97 в посока София на АМ \"Тракия\" поради ремонт на ограничителна система в средна разделителна ивица. Шофьорите да се движат с повишено внимание и съобразена скорост, спазвайки пътната сигнализация. ", "date": "2019.01.08", "title": "Ограничено e движението по път I-4 Камбурово - Омуртаг"}
{"url": "http://www.cross.bg/leva-evroshans-benkovski-1593354.html", "text": "/КРОСС/ Ако е вярно, че годината ще върви, както е започнала, то 2019 година обещава да е изключително щастлива за участниците в игрите на . Двама играчи се сдобиха със своите печалби по абсолютно идентичен начин. Те отгатнаха по 8 числа в , а залогът от 1 лев им донесе по 12 000 лева. Големите щастливци са от Джебел и Неделино.10 000 лева отидоха при Николай Атанасов от Пловдив, а 7 500 лева зарадваха участник от Бургас. Новата година дойде с нов късмет в размер на 6 736 лева за А. Вели от Кърджали. Божидар Арнаутски също записва много добро попадение от 5 000 лева. На същата сума се радва и Веселин Гайдарски от Мездра. Бургазлия отнася 4 500 лева, а софиянец ще има удоволствието да харчи своята печалба от 4 000 лева. Следващите в списъка са двама почитатели на  от Бенковски и София. Те могат да се похвалят с по 3 600 лева.  Късмет и в Етрополе, където играч на грабна 3 000 лева. Перничанин трансферира 2 500 лева в банковата си сметка, като същото направиха и познавачи от Мирково, Кърджали Виноградец, София, Нови Пазар и Габрово. Пет страхотни суми от по 2 400 лева отиват при притежателите си в Дупница, Крумовград, Мадан, Галата и Шумен, а 2 300 лева паднаха в Плевен. И още! 3 200 лева зарадваха участници от Самоков и Бенковски, а 3 080 лева стоплиха сърцето на русенец.Тегленията на играта  можете да следите в пунктовете на и онлайн на .   ", "date": "2019.01.08", "title": "Празничните дни донесоха празнични печалби на играчите на „Еврошанс“"}
{"url": "http://www.cross.bg/bulgarskite-prevozvachi-parlament-1593356.html", "text": "/КРОСС/ Местните власти в Брюксел са дали разрешение за провеждане на протест на българските превозвачи срещу т.нар. пакет \"Мобилност\", добил популярност като \"Плана Макрон\". Това съобщи за \"Хоризонт\" евродепутатът Ангел Джамбазки.Протестът ще се проведе на 10 януари, четвъртък, от 13 до 18 часа в центъра на белгийската столица, докато в Европейския парламент Комисията по транспорт обсъжда пакета. Позволението е за до 600 души и символичен брой камиони. Успоредно с българските, ще протестират и румънски превозвачи, обясни Джамбазки:\"Ние сме в координация с тях, така че да има блокада на повече места в града, едното е пред Европейската комисия, другото пред Европейския парламент, вън от институциите, които са пряко замесени в този процес. Към нашия протест ще се присъединят и представители на полски синдикати, полски организации, латвийци, литовци\".За утре е насрочена последна среща между евродепутатите и превозвачите за уточняване на общата позиция. Възможно е на заседанието на Транспортната комисия да бъде поискано отлагане. Аргументът за това:\"Този ЕП изчерпа напълно капацитета си. Има още три месеца активна работа и приключва пет години. Този въпрос трялбва да бъде решен от следващия легитимен парламент, който ще бъде избран на 26 май тази година.\"Исканията на българските превозвачи остават непроменени:\"Искаме оттегляне на този пакет. Искаме запазване на правото на свободно придвижване на свободния пазар и на конкуренцията. Тези промени засягат повече от сто милиона граждани на ЕС. Това е най-голямото разделение на Съюза, което не го правим ние, което не е заради евроскептицизма на източните държави, а е опита на група западни държави да откраднат хляба на 150 хиляди български семейства\". ", "date": "2019.01.08", "title": "Властите в Брюксел са разрешили протеста на българските превозвачи"}
{"url": "http://www.cross.bg/ochakva-se-rekordno-potreblenie-na-tok-tazi-vecher-1593357.html", "text": "/КРОСС/ Тази вечер потреблението на ток се очаква да бъде най-голямото досега от началото на зимата и товарът да достигне 7 100 мегавата. Това съобщиха за \"Хоризонт\" от Централното диспечерско управление на Електроенергийния системен оператор. Въпреки това то е много под рекордните стойности от преди две години.Страната ни има и достатъчно резервни мощности в термичните централи. Износът на ток за първата седмица на годината е средно около 500 мегавата на час, което е ръст с над 140 процента в сравнение със същия период на миналата година. ", "date": "2019.01.08", "title": " Очаква се рекордно потребление на ток тази вечер"}
{"url": "http://www.cross.bg/radnevo-elektrozahranvane-deiinosti-1593341.html", "text": "/КРОСС/ Във връзка със заявени от Електроенергийния системен оператор (ЕСО) неотложни ремонтни дейности по системен електропровод 220 kV (киловолта) „Сила\", собственост на ЕСО, се налага изключване на подстанция „Централна ремонтна база\" Раднево, собственост на „Мини Марица-изток\" ЕАД, от която се подава електрозахранване за гр. Раднево.В тази връзка от 08:00 до 18:00 ч. на 13 януари 2019 г. (неделя) се налага временна промяна на нормалната схема на електрозахранване за клиентите от гр. Раднево и района. Електроразпределение Юг ще създаде организация за регулирано електрозахранване така, че да се намали времетраенето на изключването за клиентите по време на ремонтните дейности на ЕСО. ", "date": "2019.01.08", "title": "Без ток в района на Раднево заради ремонти"}
{"url": "http://www.cross.bg/libiya-bulgariya-firma-1593330.html", "text": "/КРОСС/ Напрежение между България и Либия. Двете държави са на прага на търговска морска война. Според публикации арабската страна се е заканила да задържа всеки кораб под български флаг, който влезе в нейните териториални води. У нас по спешност пристигна либийски пратеник на преговори с външното ни министерство. Там беше извикан и шефът на „Морска администрация\". Българска фирма твърди, че Либия й дължи пари и задържа техен кораб на бургаското пристанище. На 21 декември частен съдебен изпълнител заедно с „Гранична полиция\" и „Морска администрация\" смъкват либийския флаг.Фирмата наистина има вземания от Либия и има документи за това. Тази фирма е наследник на фирма, която е работила още по комунистическо време в Либия, обясни в Нова телевизия „Здравей, България\" журналистът Георги Милков. От началото на съдебната разпра частният съдебен има решение на първа инстанция от Бургаския окръжен съд, на което се позовава. Оттам нататък има още решения на още инстанции и всъщност краят на разпрата е на 2 януари, когато излиза решението на ВАС и то е, че корабът трябва да се освободи и да се върне на либийците. Но 28 декември обаче той е отплавал. Моят въпрос е по-скоро към действията на българските държавни власти, при положение че корабът е задържан от ноември 2017 година и е ясно, че там текат съдебни битки, каза журналистът. Според него този скандал може да се разгорещи още повече. По думите му Либия ще се бори до край и ще отстояват интересите си. Най-сериозният играч, който още не се е появил, има ресурси, разузнаване, силови, финансови и правни лостове. Това е застрахователят на кораба. Тези хора в един момент ще се появят и тогава се опасявам, че натискът върху България ще е твърде голям, на мнение е Георги Милков. ", "date": "2019.01.08", "title": "България и Либия са на прага на търговска морска война"}
{"url": "http://www.cross.bg/zhelyazkov-prevozvachite-prevozvachi-1593340.html", "text": "/КРОСС/ Българското правителство подкрепя категорично исканията на българските превозвачи за приемането на поправки в т. нар. пакет „Мобилност\", който ще бъде гласуван тази седмица от транспортната комисия в Европейския парламент. Това стана ясно по време на среща на министър-председателя Бойко Борисов с министъра на транспорта Росен Желязков, на която бяха обсъдени предстоящият протест на превозвачите в Брюксел на 10 януари и исканията им Комисията по транспорт в Европейския парламент да приеме предложените няколко поправки в пакета „Мобилност\", касаещи регламента за командировките им, връщането до страната на регистрация на всеки 4 седмици и нощните почивки на шофьорите. Българската държава се солидаризира с протеста на превозвачите, които се очаква да бъдат подкрепени и от колегите им от Румъния, Полша, Унгария, Литва, Латвия и Ирландия. Ограниченията, които се налагат с пакета „Мобилност\", ще се окажат рестриктивни и изключително затормозяващи за превозваческия бизнес в периферните страни на Съюза и на практика ще го изтласкат от пазара, заяви министър Росен Желязков. Ако пакетът бъде приет без поправките, за които настояват българските превозвачи, България и изброените страни ще загубим голяма част от своя икономически потенциал и вътрешния ни продукт, нашите превозвачи ще бъдат принудени да изнесат бизнеса си на друго място, а това е неприемливо за нас като държава\", коментира премиерът Борисов. Министър-председателят Бойко Борисов и транспортният министър Росен Желязков още веднъж изразиха подкрепата на правителството за исканията на българските превозвачи. Като израз на тази солидарност министър Желязков лично ще присъства на протеста на превозвачите на площада пред Европейския парламент в Брюксел, а по-късно и на заседанието на транспортната комисия.   ", "date": "2019.01.08", "title": "Правителството подкрепи превозвачите за поправките в пакета \"Мобилност\""}
{"url": "http://www.cross.bg/bsp-obsuzhda-izbora-na-boiini-samoleti-za-armiyata-1593339.html", "text": "/КРОСС/ Съвместно заседават ИБ на БСП и ръководството на ПГ на \"БСП за България\". Обсъжда се позиция по Доклада на министрите на отбраната и икономиката по процедурата за избор на нов тип боен самолет на ВВС и проектът за решение на НС. Разисква се и проектът на Предизборна платформа за участие на БСП в изборите за Европейски парламент. Изготвя се позиция по увеличените цени на ток, парно и вода. На съвместното заседание ще бъде направена и подготовка за заседанието, в събота, на Националния съвет на БСП и Конгреса на 26 януари.   ", "date": "2019.01.08", "title": "БСП обсъжда избора на бойни самолети за армията"}
{"url": "http://www.cross.bg/frantziya-zakon-zhiletki-1593342.html", "text": "/КРОСС/ Франция се готви да приеме нов закон за по-строги наказания при необявени предварително протести. Причината са изблиците на насилие по време на демонстрациите на \"жълтите жилетки\". Новите мерки може да бъдат въведени още през февруари, обяви премиерът Едуар Филип. Ето още от думите му:Едуар Филип, министър - председател на Франция: Първите протести на \"жълтите жилетки\" бяха разрешени и всичко мина добре, вторите не бяха обявени и настъпи хаос, който всички видяхме. Трябва да съхраним свободата да се протестира във Франция и да санкционираме онези, които искат за сложат край на правото да се протестира. Затова правителството иска да бъде приет нов закон, който позволява да бъдат наказвани незачитащите задължението да се обявяват протестите.", "date": "2019.01.08", "title": "Франция готви нов закон за протестите "}
{"url": "http://www.cross.bg/babinden-babata-mesta-1593347.html", "text": "/КРОСС/ Празнуваме Бабинден, познат и като Ден на родилната помощ. Някога Бабинден е бил посветен на възрастните жени, които са помагали на родилките, а днес е празник на акушери и гинеколози.Много от обичаите са се изгубили през годините, но на места традициите все още се спазват. На някои места в страната още преди изгрев слънце майките с деца до тригодишна възраст отиват до чешмата и наливат прясна вода. В нея пускат стрък босилек или здравец. Майките взимат и сапун, и нова кърпа. С тях помагат на бабата да се измие и ѝ подаряват кърпата. От своя страна бабата връзва на дясната ръчичка на детето бяло или червено конче.От 1951 година Бабинден е обявен за Ден на родилната помощ и на акушерките и гинеколозите. ", "date": "2019.01.08", "title": " Отбелязваме Бабинден"}
{"url": "http://www.cross.bg/margaritov-potrebiteli-litza-1593335.html", "text": "/КРОСС/ Все по-популярни стават продажбите в интернет между физически лица - в социалните мрежи, чрез различни платформи. Вероятно в този период много хора ще опитат да препродадат по този начин някои от подаръците, които са получили за празниците. Други пък ще разчитат да си купят съвсем нова дреха или вещ от някой, който просто иска да се „освободи\" от тях, защото му се повтарят или не са съвсем по негов вкус. За какво да се внимава при такива покупки, предупреди председателят на Комисията за защита на потребителите (КЗП) Димитър Маргаритов.„Основният съвет е хората да бъдат внимателни и да не разчитат на оферти от непознати. Особено, когато няма възможност да се свържат пряко с тези потребители на социалните мрежи. Защото, макар и да предлагат различни стоки и услуги, обикновено това са просто потребители, които могат да направят някакъв профил, известно време да прекарат в тази социална мрежа и после да изчезнат безследно\", заяви Маргаритов в сутрешния блок на телевизия Канал 3. Той потвърди, че в КЗП все по-често се получават сигнали от хора, които са попадали на подобен тип некоректни „търговци\".„Има доста рискове, тъй като тези общувания не могат да бъдат подведени под знаменателя на Закона за защита на потребителите. Това са отношения между физически лица, които поначало нямат търговски елемент, а по-скоро гражданскоправен\", обясни председателят на КЗП. И посъветва, когато прибягваме до такива взаимоотношения, да проверяваме внимателно, за да сме сигурни, че насреща не стои някой, който единствено има за цел да ни подведе - да вземе парите и да не ни достави нищо или пък да получим нещо съвършено различно от видяното на снимката. „Ако има отзиви от други потребители, които вече са осъществили реална сделка, това също би било полезно да се ориентираме\", добави Маргаритов. Той обобщи, че „основните белези на това комуникиране би трябвало да бъдат надеждност и възможност за пряк контакт\".Димитър Маргаритов постави акцент и на това, че сега сигурно много потребители в мрежите и в електронните платформи ще продават различен тип стоки, като ги представят за нови, неупотребявани, на много изгодни цени. „Именно на това трябва да спрат вниманието си потребителите, които все пак смятат да закупят по този начин нещо. Дали пък някъде в електронен магазин, няма да намерят по-изгодна цена или оферта за същото или подобно нещо. Не е изключено, някой да спекулира с това, че цената е много ниска, а тя да бъде много по-ниска на друго място, където съвсем стандартно се продава\", коментира той. „Може част от тези стоки, които се представят за неизползвани подаръци, да не са толкова нови, за колкото се представят, а да са били употребявани известно време и да се продават, защото вече не са необходими на този, който иска да се освободи от тях\", добави Маргаритов.Важно е да пазим осъществилата се кореспонденция по повод покупката. Още по-добре би било, ако се снабдим с касовия бон, който е бил издаден на този, който първоначално е закупил стоката от дадения търговец. Това ще ни даде възможност при възникването на проблем във връзка с дефект например, да отправим претенцията си към първоначалния продавач.  ", "date": "2019.01.08", "title": "КЗК: При онлайн покупки от частни лица, търсете надеждна комуникация"}
{"url": "http://www.cross.bg/karamfilov-kolyo-plovdiv-1593344.html", "text": "/КРОСС/ С ретроспективна изложба \"Необозримо за Кольо К.\" на Кольо Карамфилов (1963-2014) започна новата изложбена година в Пловдив - Европейска столица на културата 2019. Тя бе открита от заместник-кмета по култура и туризъм Александър Държиков и председателя на Общински съвет - Пловдив Савина Петкова в Градската художествена галерия. Тя е част от програмата на проекта Пловдив - Европейска столица на културата 2019 и може да бъде видяна от любителите на изобразителното изкуство и почитатели на Карамфилов от днес до края на януари. На 28 януари, отново в галерията, ще бъде представен и двуезичен каталог, специално подготвен за изложбата.На двата етажа на галерията са експонирани близо 90 платна от различни периоди в артистичния живот на Кольо Карамфилов, предоставени специално за изложбата от галеристи, частни колекционери и приятели на художника. Те разкриват пред публиката целия творчески път на Карамфилов, всичките му търсения и теми, върху които е работил в почти всички жанрове на визуалното изкуство - графика, живопис, скулптура, пърформанс, инсталации, фотография, изявява се също като режисьор и сценарист.Знам, че всеки един от вас има емоционална връзка с Кольо Карамфилов, има хубав спомен или пък има красива негова работа у дома, каза кураторът проф. Галина Лардева, като специално благодари на фондация \"Пловдив 2019\" за подкрепата на проекта. По думите й тази изложба показва безкрайната творческа мощ на Карамфилов, заради което са подбрани работи, които са ключови, изключително любопитни, много знакови и в същото време нe са преекспонирани.Синът на художника Росен Карамфилов благодари на организаторите с думите: \"Честно казано загубих дар слово докато разглеждах изложбата и за първи път виждам изложба на баща ми, която показва почти всички негови лица като артист\".", "date": "2019.01.08", "title": "Ретроспективна експозиция на Кольо Карамфилов сложи начало на изложбената програма на Пловдив - 2019"}
{"url": "http://www.cross.bg/audi-elektromobil-avtomobil-1593345.html", "text": "/КРОСС/ Електрическият кросоувър e-tron е първият сериен автомобил на Audi без ДВГ, генерира 408 к.с., реагира моментално на подаването на газ, а огромната батерия е интегрирана в шасито, което увеличава устойчивостта на каросерията и предотвратява накланянето й в завои. Но този автомобил е много далеч от идеята да атакуваш завоите с газ или да правиш линейни ускорения на 402 метра, за да качиш в YouTube поредния скалп на някой V12 звяр от отминаваща епоха.С други думи казано, подходът на Tesla и Audi е коренно различен. Американската марка иска да те шокира още на хартия. Безспорен факт е, че нейните модели нямат конкурент по отношение на пробег и ускорение. Но в Audi са избрали друг подход, а именно - да предложат на своите клиенти електромобил, който предлага всички качества, които се свързват с модерния SUV-модел, който превзе автомобилния пазар като пандемия, като вирус, поразил човечеството. ", "date": "2019.01.08", "title": "Тестваме първия електромобил на Audi"}
{"url": "http://www.cross.bg/robi-yilyams-tzigarite-1593377.html", "text": "/КРОСС/ Популярният британски певец Роби Уилямс си е поставил за цел да загърби цигарите, като залага на цветните моливи и на блокчетата за оцветяване.Рисуването по този начин отвлича вниманието му и Роби не си мисли за това колко много му се пуши. \"Рисуването успокоява съзнанието ми\", довери музикантът. Роби, който има три деца от Айда Фийлд, водел епична битка за отказване от цигарения дим. Получавал паник атаки от никотиновата абстиненция. \"Всеки, който е минал по моя път, знае за какви усилия става дума\", коментира Уилямс.44-годишният изпълнител отказал цигарите, когато се родил синът му Теди. Но след това отново станал жертва на порочния навик и се върнал към пушенето на две кутии цигари на ден през 2016 година. В навечерието на 2019 година той се зарече да загърби никотина и сега полага героични усилия в тази насока. От първи януари той е спрял да пуши, пише сайтът Контактмюзик, цитиран от БТА. ", "date": "2019.01.08", "title": "Роби Уилямс се опитва да спре цигарите с блокчета за оцветяване"}
{"url": "http://www.cross.bg/elektronen-elektronni-prodazhbi-1593382.html", "text": "/КРОСС/ Търговците, които използват собствени, наети електронни магазини или публично достъпни онлайн платформи за продажби, са длъжни да подадат информация за това пред Националната агенция за приходите до 29 март 2019 г. Изискването е валидно за лицата, които и в момента осъществяват е-търговия, а търговците, които занапред ще използват електронен магазин, трябва да изпратят данни за него преди да стартират дейността си, съобщиха от приходната агенция. Подаването на информация става само по електронен път чрез портала за е-услуги на НАП, като е необходим електронен подпис. Изискването важи за физически и юридически лица, които извършват продажби по интернет по занятие, т.е. не засяга гражданите, които инцидентно са продали свои лични вещи.Електронната услуга работи от края на миналата година, като до момента вече са декларирани 10 електронни магазина.", "date": "2019.01.08", "title": "Интернет търговците декларират електронните си магазини до 29 март "}
{"url": "http://www.cross.bg/kris-stiv-oskarite-1593378.html", "text": "/КРОСС/ Актьорът и комик Крис Рок не проявява интерес към завръщането като домакин на церемонията за наградите \"Оскар\", след като колегата му Кевин Харт се отказа от ролята на водещ, съобщи \"Варайъти\".Рок е коментирал нежеланието си да води шоуто по време на годишната вечеря на Дружеството на нюйоркските филмови критици, организирана в Манхатън. Комикът се е възползвал от излизането си на сцената, за да връчи на режисьора Бо Бърнам приза за дебютен филм за \"Осми клас\", за да заяви позицията си относно домакинството на Оскарите.Съзирайки сред публиката актьора и комик Стив Мартин, Крис Рок е заявил:\"Стив Мартин е тук. Ти трябва да водиш Оскарите. Ти си най-добрият. Стив Мартин трябва да води Оскарите, защото аз няма да го направя. Не могат да ме хванат за тази работа.\"Коментарите си Крис Рок е направил, докато американската киноакадемия продължава да търси водещ за наградното си шоу на 24 февруари.Рок е водил церемонията за наградите \"Оскар\" два пъти - през 2005 и 2016 г. Стив Мартин е бил домакин на шоуто три пъти. Най-скорошната му изява в тази роля беше през 2010 г. заедно с Алек Болдуин, припомнят от БТА. ", "date": "2019.01.08", "title": " Крис Рок отказва да води Оскарите "}
{"url": "http://www.cross.bg/project-athena-intel-1593346.html", "text": "/КРОСС/ Intel представи амбициозния си Project Athena - платформа, която цели да постави началото на новата ера при лаптопите, съобщи самата компания в началото на изложението CES 2019 в Лас Вегас. Project Athena ще е платформа, която обединява лаптопите с най-новите технологии на Intel, като първите устройства се очакват през втората половина на тази година.Project Athena вече има доста участници. Сред тях с Acer, Asus, Dell, Google, HP, Lenovo, Microsoft, Samsung и Sharp. Техните лаптопи ще трябва да отговарят на серия изисквания, за да са част от Project Athena.Лаптопите в тази платформа ще комбинират висока производителност, бърза работа, повишена сигурност, качествен дизайн и материали. Освен това устройствата ще трябва да използват и технологии с изкуствен интелект и да са съвместими с 5G и да предлагат множество опции за връзка, включително WiFi 6, 4G LTE и др. USB Type-C също ще е задължителен с функция за бързо зареждане, като целта е постепенно да се махнат различните за всеки производител зарядни. А всичко това трябва да може да се използва пълноценно на батерия през целия ден.Различни процесори на компанията ще могат да се използват в тези лаптопи. Intel разработва специален процес по сертифициране на устройствата. Има дори изисквания колко да е максималната дебелина на корпуса на лаптопа. За модел без вентилатори - не повече от 9мм. За модел с вентилатори - 15мм. ", "date": "2019.01.08", "title": "Intel поставя началото на новата ера при лаптопите"}
{"url": "http://www.cross.bg/manbidzh-provintziya-politziya-1593332.html", "text": "/КРОСС/ Руската военна полиция започна да патрулира на терен в района на Манбидж сирийската провинция Халеб близо до турската граница, заяви говорител на полицията Юсуп Маматов пред репортери.След като Съединените щати решиха да изтеглят войските от Сирия, кюрдските „отряди за защита\" призоваха правителството в Дамаск да установи контрол върху областите, които преди това са окупирали, включително Манбидж, и да ги защити от турското нашествие. В края на декември сирийските войски влязоха в Манбидж. В началото на януари сирийското министерство на отбраната съобщи, че Манбидж е оставил около 400 бойци, които се отправили към източния бряг на Ефрат - там отрядите възнамеряват да се концентрират върху борбата срещу терористичната групировка „Ислямска държава\".", "date": "2019.01.08", "title": "Новости: Руска военна полиция пое патрулирането в сирийска провинция"}
{"url": "http://www.cross.bg/zhena-godini-surtzeto-1593333.html", "text": "/КРОСС/ 25-годишна жена беше убита в Стара Загора. Юлияна Иванова е била намушкана с нож в сърцето. Извършителят е съпругът ѝ - мъж на 65 години. Двамата имат 8-месечна дъщеря. Най-вероятният мотив за убийството е ревност.Младата жена е завършила специалност „Социални дейности\" в Тракийския университет. Била е кротко и възпитано момиче, заживяла е с мъжа на 15 години. Сигналът е подаден от съседи, за които случилото се е шок. Те не са чували в семейството да има скандали. ", "date": "2019.01.08", "title": "Убийство в Стара Загора: Мъж намушка жена си с нож в сърцето"}
{"url": "http://www.cross.bg/piramida-loko-nadpis-1593334.html", "text": "/КРОСС/ На 5 януари български туристи забелязали, че на един от камъните на Хеопсовата пирамида има издълбан надпис „Локо 2019\", предаде Нова телевизия. Снимка на издълбания върху пирамидата текст беше публикувана в социалните мрежи.През октомври миналата година с надпис „Локо София\" осъмна Мемориалът на мира в Хирошима, Япония. За вандалската проява бяха задържани двама служители на Софийската опера.Дали надписът е направен от българи не можем да бъдем сигурни, тъй като отбор с това име има и в Русия и Украйна. ", "date": "2019.01.08", "title": " Надпис „Локо 2019“ се появи на Хеопсовата пирамида"}
{"url": "http://www.cross.bg/viktoriya-kameri-ryse-1593328.html", "text": "/КРОСС/ Четири месеца след жестокото убийство на Виктория Маринова, което потресе Русе, кейовата стена, където се случи инцидентът, вече е осветена и оборудвана с камери. В най-скоро време сигналът от тях ще бъде подаден и към общинското звено за охрана.Въпреки че русенският кей е предпочитано място за рибари и любители на спорта, страхът след убийството на телевизионната водеща дълго витаеше сред хората. След трагедията от общината обещаха да обезопасят алеята с осветление и видеонаблюдение. Идеята е реализирана от телекомуникационната компания, собственост на бившия съпруг на Виктория - Свилен Максимов.Около два километра е дълго трасето и в момента има 50 стълба с 50 камери, които осветяват и наблюдават последното бягане на Вики, обясни инж. Теодор Дулев. Кметът на Русе оцени направеното до момента.На практика стълбовете и камерите са дарение от тях за общината и това всеки момент трябва да бъде оформено като такова. Много бързо беше направено като такова, което е впечатляващо. Пак казвам, че това може да го направи само русенец и русенска фирма, които милеят за града ни. Единственото, което ме притеснява е, че не е обезопасено откъм реката. В бюджета за новата 2019 година сме заложили 600 000 лева, с които поетапно започваме да изграждаме парапет, каза кметът на Русе Пламен Стоилов.Според русенци монтираните камери и осветлението ще направят мястото по-безопасно. Предстои отсечката да бъде преасфалтирана, а от общинската администрация обещаха да осигурят по-голяма безопасност на хората, които преминават през района.В нашите приоритети е тази зона да е такава, че да радва хората, но каквото и да го направим за съжаление всичко това е свързано с името на Виктория, която много нелепо и много трагично загина в този участък. Мисля, че трябва да се помисли как ще увековечим тази памет, защото тази смърт стана символ на обединение на русенци, което започна да се изразява в редица добри дела, добави кметът на Русе.В социалните мрежи е подета инициатива алеята, по която премина последното бягане на Виктория Маринова, да носи нейното име - идея, която се споделя и от градската управа. ", "date": "2019.01.08", "title": "Поставиха камери на алеята, където бе убита Виктория Маринова"}
{"url": "http://www.cross.bg/avariya-ostavi-bez-parno-nyakolko-stolichni-kvartala-1593336.html", "text": "/КРОСС/ Поради авария временно е прекъснато топлоподаването в части от центъра в участъка между ул. \"Бяло Море\", ул. \"Кракра\", бул. \"Янко Сакъзов\" , бул. \"Хр. и Ев. Георгиеви\", ул. \"проф. М. Бичев\", бул. \"ген. Данаил Николаев\", 17-та Поликлиника, Малък Градски Театър, гараж \"Алианц-България\". Това съобщиха от \"Топлофикация София\".От столичното топлофикационно дружество уверяват, че незабавно е създадена необходимата организация и ще се работи до пълното отстраняване на аварията. ", "date": "2019.01.08", "title": "Авария остави без парно няколко столични квартала "}
{"url": "http://www.cross.bg/deloto-nakazatelen-otlozhi-1593337.html", "text": "/КРОСС/ Специализираният наказателен съд отложи делото срещу отстранения кмет на район Младост Десислава Иванчева, заместничката ѝ Биляна Петрова и считания за посредник при предаването на подкупа Петко Дюлгеров. Причина за отлагането е, че документацията по делото се намира в Апелативния специализиране наказателен съд и експертизите, които трябва да бъдат приети от Специализирания наказателен съд, не могат да бъдат приети.Днес делото беше насрочено за 21 януари от 13.30 ч., а на 11 януари ще бъдат изслушвани СРС-та.", "date": "2019.01.08", "title": "Спецсъдът отложи делото срещу Десислава Иванчева "}
{"url": "http://www.cross.bg/avtomobili-putna-vreme-1593338.html", "text": "/КРОСС/ Настилките по съоръженията - виадукти, мостове и водостоци, се обработват превантивно срещу заледяване предвид ниските температури. Постоянно се извършват и огледи за премахване на евентуални ледени висулки. За днес Националният институт по метеорология и хидрология определи жълт код за опасно време и понижение на температурите за по-голяма част от страната.  През нощта близо 540 машини са обработвали пътните настилки, за да се осигури безопасността на пътуване при зимни условия. Ограничено е движението за МПС над 12 тона и тегленето на ремаркета и полуремаркета през прохода „Превала\", както и на всички автомобили през прохода „Троянски\".  Агенция „Пътна инфраструктура\" апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи. Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори. Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа. Всички граждани и транспортни фирми могат да получават информация за актуалната пътна обстановка от интернет страницата на АПИ - www.api.bg, и по всяко време от денонощието на тел. 0700 130 20 в АПИ. В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2019.01.08", "title": "АПИ обработва превантивно пътищата срещу заледяване"}
{"url": "http://www.cross.bg/amazon-maiikrosoft-miliarda-1593315.html", "text": "/КРОСС/ Американският гигант за онлайн търговия Амазон (Аmazon) стана вчера компанията с най-голяма пазарна капитализация* в света, отнемайки от Майкрософт (Microsoft) първото място на Уолстрийт, съобщи Франс прес, цитирана от БТА.Амазон изненада Майкрософт, която току-що задмина Епъл (Apple) и стана първа преди малко повече от месец, отбеляза СиЕнБиСи (CNBС).Акциите на ръководената от най-богатия човек на света Джеф Безос (на снимката) компания поскъпнаха вчера с 3,44 процента до $1.629.51. А от началото на тази година ръстът е 8.5%. Така пазарната капитализация на Амазон достигна 797 милиарда долара, а тази на \"Майкрософт\" е 783 милиарда.Въпреки това стойността на Амазон (пазарната капитализация) значително намаля, откакто в началото на септември надхвърли един трилион долара, няколко седмици след като същото направи и Епъл (Apple). Въпреки краха на борсите в края на миналата година, който доведе до най-лошото тримесечие от 2008 г. насам, сега Амазон е отново е номер 1 - след три от първите четири борсови дни на 2019-а. ", "date": "2019.01.08", "title": " Амазон се качи на върха "}
{"url": "http://www.cross.bg/ivancheva-petrova-desislava-1593318.html", "text": "/КРОСС/ Апелативният специализиран наказателен съд ще решава днес дали да върне отстранения кмет на „Младост\" Десислава Иванчева, заместничката ѝ Биляна Петрова, както и бившия кмет на района Петко Дюлгеров в ареста, или не. Заседанието на Специализирания наказателен съд е насрочено за 10:00 ч.В момента те са с мярка „домашен арест\", след като 8 месеца двете жени прекараха в ареста. Прокуратурата ги пусна за празниците, но се закани след това те отново да се върнат зад решетките.Преди дни адвокатите на Иванчева и Петрова внесоха жалби в Европейския съд по правата на човека в Страсбург, в които описват редица нарушения от страна на държавата спрямо тях - неправомерното им задържане в последните 4 месеца, лошите условия в ареста, нapyшeния нa няĸoлĸo тeĸcтa oт Евpoĸoнвeнциятa по време на зрелищния арест в центъра на София, унизителното отношение по време на задържането им, продължило повече от 6 часа, както и по време на цялото разследване.Десислава Иванчева и Биляна Петрова бяха арестувани на 18 април при акция в центъра на София, а по-късно им бяха повдигнати обвинения за получаване на подкуп в особено големи размери. ", "date": "2019.01.08", "title": "Съдът решава за домашния арест на Десислава Иванчева и Биляна Петрова "}
{"url": "http://www.cross.bg/zhelyazkov-ychredena-kraya-1593319.html", "text": "/КРОСС/ Компанията \"Булгаргеомин\" е упражнила морската ипотека, която е учредена, или поне документите сочат, че е учредена в Гърция. Корабът в края на 2017 г. първоначално е арестуван, в последствие му се забранява плаването, докато траят процедурите през частен съдебен изпълнител. Това каза в сутрешния блок на БНТ министърът на транспорта Росен Желязков по повод казуса, при който български кораби са заплашени да бъдат задържани на либийски пристанища заради съдебен спор за собствеността на либийски танкер, престоял две години на пристанище Бургас.След публична продан, корабът получава разрешение да отплава на 27 демекври. В момента се намира на 20 мили от Созопол, извън териториалните води на България. Спорът е частно-правен, каза още Желязков.По думите му е придобил дипломатически оттенък, поради което и говоренето е политически целесъобразно.Танкерът, чиято собственост оспорват българска компания и държавата Либия, е напуснал пристанище Бургас в края на миналата година, знамето му е свалено с помощта на Българската морска администрация и \"Гранична полиция\", и е предаден в ръцете на украински екипаж. Либия протестира решението пред българското външно министерство и ООН. ", "date": "2019.01.08", "title": " Росен Желязков за казуса с либийския кораб: Спорът е частно-правен "}
{"url": "http://www.cross.bg/postroiiki-nezakonnite-romskata-1593320.html", "text": "/КРОСС/ Продължава напрежението в пловдивското село Войводиново. Снощи над 200 души . До него се стигна, след като на Богоявление две момчета от ромската махала пребиха 33-годишен военнослужещ. Той е с травми по главата. Протестиращите настояват за взимане на спешни мерки и незабавно премахване на незаконните постройки в ромската махала. 4 екипа на полиция и жандармерия продължават да дежурят в ромската махала. Нощта премина спокойно, увери кметът на Войводиново Димитър Тосев. Кметът на община Марица Димитър Иванов каза, че тази сутрин експерти от общината и служители на Районното управление в с. Труд ще извърши проверка, която да установи колко са незаконно пребиваващите жители в ромската махала, колко са незаконните постройки, както и ще бъдат написани съответните актове. Той каза, че след изтичане на 7 дни ще бъдат издадени актове за събаряне на незаконните постройки. По думите му има постоянно приходящи хора, които не се задържат за дълго в селото.", "date": "2019.01.08", "title": "Община Марица започва проверка на незаконните постройки във Войводиново "}
{"url": "http://www.cross.bg/chen-yn-kitaii-trump-1593321.html", "text": "/КРОСС/ Севернокорейският лидер Ким Чен-ун е на посещение в Китай по покана на китайския президент Си Цзинпин, предаде Ройтерс.  Той замина за Китай броени дни след като предупреди, че може да поеме по алтернативен път, ако САЩ не облекчат санкциите и натиска върху изолираната му страна.Влак, какъвто използва Ким Чен-ун, пристигна в Пекин, съобщи АП. Влакът спря на северната железопътна гара, където имаше разположени полицаи и паравоенни части. Дълга автоколона, с каквато пътуват държавни ръководители, потегли от гарата малко след пристигането на влака, с който се смята, че е пристигнал севернокорейският лидер.Визитата, потвърдена от севернокорейски и китайски медии, вероятно ще включва четвъртата среща на върха със Си за последната година. Тя се осъществява на фона на плановете за втора среща на върха с американския президент Доналд Тръмп, чиято цел ще е постигането на споразумение за ядрено обезоръжаване на Корейския полуостров. \"Ким иска да напомни на администрацията на Тръмп, че има дипломатически и икономически опции отвъд това, което Вашингтон и Сеул могат да предложат\", заяви пред Ройтерс експертът по отбрана Хари Казианис от мозъчния тръст \"Център за национален интерес\".\"Новият път\", който Ким спомена в новогодишната си реч, може фактически да е прикрита заплаха за сближаване с Пекин. Това трябва да разтревожи доста Америка\", коментира Казианис.", "date": "2019.01.08", "title": "Ким Чен-ун е на посещение в Китай "}
{"url": "http://www.cross.bg/sgradata-zavedenie-pernik-1593322.html", "text": "/КРОСС/ Специализираната болница за продължително лечение и рехабилитация (СБПЛР) в Перник, чиято продажба временно бе спряна след намеса на здравния министър, е възможно отново да бъде обявена на търг. Това съобщи управителят на здравното заведение д-р Венцислав Чунов. По думите му борчът на болницата към НАП възлиза на около 450 000 лв. Приходната агенция настоява до 20 януари да се внесе 20% от дълга, след което остатъкът да бъде погасен на пет равни вноски. В противен случай сградата ще бъде обявена отново на търг, заяви д-р Чунов.СБПЛР в Перник е правоприемник на строен от мината профилакториум през 1959 г. Сградата е четириетажна, масивна, с разгъната застроена площ 11 000 кв.м. На три етажа има по 18 стаи с по 2-3 легла, всяка със самостоятелен санитарен възел. В цяло крило на болницата е разположена физиотерапия, здравното заведение има и голям физкултурен салон с 6 м височина, огромна столова, кухни, пералня, работилници и дори киносалон. Завидна е и базата за водолечение - басейн с приспособления за спускане на тежко болни в инвалидни колички, сауна, тангентори, вани, които обаче не работят. От 1970 г. до 1990 г. профилакториумът е бил база на Института по физиотерапия, курортология и рехабилитация - Овча Купел, София. В момента община Перник е едноличен собственик на капитала.Сега тук се лекуват болни от инсулт, инфаркт, посттравматични състояния и др. Здравното заведение има проблем и с отоплението. Закупеният през 2015 г. мощен котел на пелети оттогава стои неизползваем. Съоръжението е предназначено да захрани цялата сграда и е купено за 150 000 лв. по програма за енергийна ефективност. Не са правени обаче 72-часови проби, защото обновената част от отоплителна инсталация на сградата няма да издържи на мощността на котела, обясни председателят на общинския съвет Иво Савов.По думите му съоръжението частично е ограбено, но щетите са възстановими. Община Перник не е продължила работата си по проекта за енергийна ефективност, за който е имала одобрение, коментира общинският съветник Милан Миланов. Общината обаче е предявила съдебни претенции спрямо изпълнителя на договора за поставяне на котела на пелети и делото е спечелено на първа инстанция.В момента новата парна инсталация не работи, в стаите са поставени електрически печки, а коридорите на здравното заведение са студени. Ако общината вложи немного средства в отоплението на сградата, възстановяване на кало- и водолечението, болницата ще се напълни и ще бъде на печалба, убеден е д-р Чунов. Според него в противен случай здравното заведение ще продължи да затъва.Само за една година с 10% се е увеличил броят на пациентите, посочи старшата сестра Ани Николова. Заетостта на легловата база от 29 процента е нараснала на 39 процента. По думите й разходите са сведени до минимум. Сега персоналът на болницата наброява 36 души, от които 6 са лекари, седем са медицински сестри, 8 санитари, един магистър-фармацевт, двама кинезитерапевти и др. Прекратени са били договорите с шестима лекари, както и гражданските договори с медицински сестри, премахнати са нощните дежурства, посочи д-р Чунов.Около 80% от сградата в момента не се използва и липсата на отопление засега се явява непреодолима пречка за повишаване на ефективността на болницата, категорични са от ръководния екип. Водени са разговори за лечение на чужденци, които обаче са завършили неуспешно именно заради проблема с отоплението.Здравното заведение разполага с 25 дка двор в подножието на местната планина Голо бърдо. Десет декара от двора са заложени заради банков заем, теглен за направа на неработещата парна инсталация. Без да се е продала сградата, само ако бъде обявен търг, този заем става изискуем и земята от ипотекираните 10 дка ще се продаде за едва 120 000 лв., твърди д-р Чунов.НАП обяви за продан през ноември миналата година сградата на СБПЛР. Търгът бе насрочен за 18 декември 2018 г. при първоначална цена 4 934 762 лева и впоследствие бе отменен.\"Интересното е, че сградата се обявява на търг, след като започнахме да изплащаме задълженията си и всички пари по линия на Здравната каса отиват за погасяване на дълга\", коментира д-р Чунов. По думите му оценката на сградата вече е намалена на приблизително 3 млн. лв. Нямаме обяснение как при толкова болници с огромни задължения, е избрана точно нашата, с дълг 450 000 лв., който се изплаща, чудят се от медицинския екип. Според тях имотът е твърде апетитен и може да бъде преустроен с немного средства и в спа център, допускат и евентуално изграждане на вилно селище.На свое заседание преди месец Общинският съвет реши да бъде изготвен оздравителен план за погасяване на задълженията на СБПЛР. Разплащанията ще се извършват единствено с постъпления от Здравната каса, които не бива да надхвърлят 15 000 лв. месечно.\"Община Перник ще направи всичко възможно, за да бъде отменен обявеният от НАП търг за сградата на Специализираната болница за продължително лечение и долекуване (СБПЛД), каза кметът Вяра Церовска. Тя заяви, че сградата е публична общинска собственост и на тази база ще се търси правно основание продажбата да бъде спряна. По думите й лечебното заведение, чийто принципал е Общинският съвет, има много дългове за минало време, но през последните три години, то редовно получава гласувания от Общинския съвет бюджет. Освен това предстои в неизползваема част от сградата да бъдат разположени центрове за хора с увреждания и за хора с деменция.Дали болницата ще бъде запазена и търгът спрян, ще стане ясно на 20 януари, докогато община Перник трябва да преведе първия транш към НАП, възлизащ на малко над 80 000 лв.Източник: БТА ", "date": "2019.01.08", "title": "Рехабилитационната болница в Перник е заплашена от нов търг"}
{"url": "http://www.cross.bg/manolova-zakona-malkite-1593323.html", "text": "/КРОСС/ Омбудсманът Мая Манолова започва годината с три жалби в Конституционния съд. Това съобщи тя в сутрешния блок на Нова телевизия „Здравей, България\". Манолова ще атакува цената на водата, Закона за горивата и промените в Закона за държавния бюджет.Подготвям конституционна жалба срещу текстове в закона за ВиК. Например текста за единната цена на водата в рамките на една територия. Не се държи сметка нито за системата на водоснабдяване, не се държи сметка за инвестициите, качеството. Така в малките населени места спонсорират по-заможните, а всички граждани спонсорират ВиК дружествата, които могат да си позволят загуби, течове, защото има кой да им плати сметката, заяви Манолова. Според нея увеличението на цената не е довело до подобрение нито на качеството на услугата, нито на качеството на водата. Проблемите са и в законодателството - написани са така, че да обслужват ВиК дружествата, коментира Манолова.Омбудсманът съобщи, че подготвя конституционна жалба и срещу новите изисквания в Закона за горивата. Ще я депозирам още днес в Конституционния съд\", закани се Манолова. „Законът за горивата е тежък удар върху малките търговци и превозвачи на горива, но е удар и срещу българските граждани в качеството им на потребители, защото фалитът на малките бензиностанции ще доведе до засилване на монополизма. В Закона са заложени непосилни изисквания за висок уставен капитал, абсурдни изисквания за складовете, вместимост на съдовете, брой бутилки за втечнен газ. Закон, който притиска в ъгъла малките търговци на горива.Третата конституционна жалба, която подготвя, е свързана с промени в Закона за държавния бюджет. Тя е срещу уволненията на държавни служители, придобили право на пенсия, на които в момента законът позволява и те работят на държавна служба, с едни промени през Закона реално Народното събрание уволни хиляди хора, а на други хиляди забрани да кандидатстват за държавна служба, заяви Мая Манолова. ", "date": "2019.01.08", "title": " Мая Манолова пуска три жалби в Конституционния съд"}
{"url": "http://www.cross.bg/godina-euler-hermes-1593326.html", "text": "/КРОСС/ Слабият износ ще продължи и през 2019 година и заедно с успокояването на вътрешното потребление ще забави ръста на българската икономика до 3%, прогнозира световният лидер в застраховането на търговски кредити - Euler Hermеs. Според международните анализатори спадът в експорта е и основната причина за очаквано по-нисък ръст от 3,2% на БВП за 2018 година в сравнение с предходните.Прогнозата на Euler Hermes e за спад на нетния експорт от 4,2% за 2018 година, като това е осезаемо негативна тенденция след години на стабилен ръст. Експертите припомнят, че само преди две години именно износът беше основният двигател за растеж на икономиката. Отрицателните стойности за 2018 година се обясняват със съществено намаляване на обема на сделките с Турция и Русия. Износът към южната ни съседка се е свил с около една четвърт спрямо 2017 година заради фискалната криза там, а към Русия се е стопил наполовина заради промени произтичащи от икономическите санкции, наложени от САЩ. Частично това беше наваксано с увеличаването на износа към ЕС, който обаче през 2019 година ще се забави заради очаквано по-ниския ръст на европейските икономики. Прогнозата на експертите на Euler Hermes е през 2019 година експортът към Турция да продължи да намалява, а към Русия да се стабилизира, но на по-ниски нива спрямо предходните години. Така след стъпката назад, през 2019 година се очаква нормализиране, но нетният експорт ще остане отрицателен.\"Динамиката на търговските отношения води и до засилено търсене на застраховки на кредитния риск. Все повече компании осъзнават необходимостта не просто да гарантират вземанията си, но и да проверят предварително партньорите си особено в държавите с повишен икономически риск. Като партньор ние можем да помогнем и с това, тъй като Euler Hermes разполага с най-голямата база данни с досиета на компании в света\", обяснява Камелия Попова, Управител на Euler Hermes за България.\"Основният компенсаторен фактор и двигател за развитието на българската икономика през 2018 година отново е вътрешното потребление. Прогнозата ни за ръст на инвестициите от 7,7% e положителна индикация за възстановяване, както и за успешно усвояване на европейските фондове.\", коментира обяснява Манфред Щамер, Главен анализатор Икономически проучвания и оценка на риска на Euler Hermes. \"В същото време трябва да отчетем дисбаланса в двигателите на растеж и да сме подготвени за успокояване на вътрешното потребление през 2019 година, което ще доведе и до продължаващо леко забавяне на българската икономика.\", обяснява Щамер.Според прогнозата на Euler Hermes след ръст на инвидуалното потребление от 7,8% за 2018 година той ще се забави на 5,5% през 2019 година, а публичното съответно - от 3,6% и на 3%. Увеличаването на инвестициите също ще се забави до 5%.Ръстът на индивидуалното потребление е свързан с намаляването на безработицата, което се очаква да продължи, но с по-незначителен темп - от ниво 6,2% за 2017 година, до прогнози за 5,3% за 2018 година и 5% за 2019 година. Същото важи и за увеличаването на трудовите възнаграждения, което се забавя от 11,8% за 2017 година, до прогнози за 7,6% и 6,5% за 2018 и 2019 година. Инфлацията се стабилизира на прогнозни нива от 2,9% за 2018 и 2,8% за 2019 година.За поредна година анализаторите на Euler Hermes обръщат специално внимание на високия външен дълг на България като относителен дял от БВП. Въпреки положителната тенденция за спад - от 92% по време на кризата през 2014 година до прогнози за 64% през 2018 година и 63% през 2019 година, той остава над нивата до 50% приети за нормални при развиващи се икономики. Това носи теоритичен риск при необходимост от покриване или рефинансиране във времена на икономически сътресения на глобално или регионално ниво.Анализаторите на Euler Hermes отбелязват и устойчивата тенденция за намаляване на фалитите у нас от 2014 година насам. Прогнозата е през 2018 година те да са с около 5% по-малко в сравнение с предходната, а през 2019 година нивото да падне дори под 400 годишно.\"Това от една страна е индикация за стабилността на българската икономика, въпреки лекото й забавяне, като допълнителен фактор за тренда е ръстът на предоставените кредити през последните две години. От друга страна обаче отново фокусираме вниманието върху основната причина - специфичните административни усложнения и много тежката процедура за обявяването на несъстоятелност в България.\", обясняват експертите на Euler Hermes.Сравненителен анализ на застрахователите показва, че ако у нас обявяването на фалит отнема средно 3,3 години, то в развитите икономики е наполовина - 1,7 години. Близо два пъти по-ниско е и нивото на възстановяване на вземанията - за България то е 37%, докато при развитите икономики - 71%.\"Тези специфики, както и увеличената динамика на търговските отношения заедно с очакваното забавяне на българската и европейска икономика направи по-внимателни дори големите компании, лидери на пазара. Ако до момента те се радваха на относителен комфорт, през 2018 година отчитаме и засилен интерес към застраховки на кредитния риск именно от големи и стабилни организации, които искат да гарантират спокойствието си въпреки силните си позиции.\", предупреждава Камелия Попова, Управител на Euler Hermes за България. \"Това е съвсем разумно решение, защото срещу над 3 години процедура по обявяване на несъстоятелност и неяснота за възстановяване на вземанията, ние изплащаме застраховката в рамките на няколко месеца. Освен заради разумното обезпечаване на сделки, интересът към този тип застраховки нараства и заради увеличаване на доверието в компанията при осигуряване на кредитиране.\", допълва тя.Като резултат от Euler Hermes отчитат троен ръст на запитванията за застраховки на кредитния риск в България за 2018 година спрямо предходната, като той е равномерно разпределен между големи, средни и малки компании. За година компанията е увеличила с 20% общата стойност на обезпеченията, които осигурява на българския пазар, като тя вече надхвърля 1,2 млрд. евро. Очаква се трендът да продължи и през 2019 година, като анализът показва, че този тип застраховки тепърва ще се развиват у нас, където нивото на навлизането им на пазара е в пъти по-ниско в сравнение с ЕС. ", "date": "2019.01.08", "title": "Слаб износ и забавяне ръста на българската икомоника прогнозират експерти за 2019-та"}
{"url": "http://www.cross.bg/goriva-turgovtzi-potrebitelite-1593324.html", "text": "/КРОСС/ Партия „МИР\" подкрепя протеста на Националното сдружение на търговци и превозвачи на горива. Според нас става дума за справедлива реакция срещу един лобистки закон, минал безпрепятствено в Народното събрание. Това е удар срещу дребния и средния бизнес в областта на търговията с нефт и продукти от нефтен произход. „Поставянето на утежняващи финансови условия и гаранции пред търговците на горива разчиства пазарен дял за няколко големи фирми, които ще увеличат, а някои от тях и успешно ще скрият печалбите си. В същото време хиляди българи ще останат на улицата, а цените на горивата още по-лесно ще се диктуват от вносителите и преработвателите\", каза председателят на ПП МИР Симеон Славчев. По думите му настоящите собственици на данъчни складове, които диктуват цените на горивата в България, безпрепятствено ще заграбят и пазара на дребно, който до този момент се опитваше да работи в полза на потребителите. Най-слабите на пазара се оказаха и най-енергично малтретирани от държавата в полза на големите търговци. Следващият удар ще бъде понесен директно от потребителите, защото вече нищо няма да стои на пътя между негласното картелно споразумение и техния джоб. „Властта не е на страната на гражданите, затова подкрепяме тези протести, които искат да върнат контрола на държавата в ръцете на гражданите\", подчерта Симеон Славчев.", "date": "2019.01.08", "title": "Партия „МИР“ подкрепя протеста на малките търговци на горива"}
{"url": "http://www.cross.bg/rezhim-ribnovo-lipsata-1593325.html", "text": "/КРОСС/  Над 400 домакинства от благоевградското село Рибново са на воден режим от седмица. Дългогодишният проблем и липсата на адекватни реакция от страна на местното ВиК дружество изкара хората на протест. Кметът Феим Иса каза в пряко включване в сутрешния блок на БНТ, че причините за проблема са няколко. На първо място според него, това са ниските температури. На второ - липсата на поддръжка и на съоръженията от страна на ВиК. Тъй като за това нещо се изисква подготовка, тя не е направена, реагира се в последния момент, когато вече са налице проблемите. Опитваме се да въвеждаме някакъв режим, но при тези ниски температури е изключително опасен този режим, защото започват да гърмят водомери. Замръзват системите на хората. Проблемът е изключително сериозен, коментира още кметът на Рибново.", "date": "2019.01.08", "title": "Протест в Рибново заради режим на водата"}
{"url": "http://www.cross.bg/proshtavame-se-s-ivan-laskin-1593308.html", "text": "/КРОСС/ Поклонението пред обичания български актьор Иван Ласкин, който почина на 6 януари,  ще бъде днес от 12.30 ч. в храма „Св. Седмочисленици\", съобщи председателят на Съюза на българските артисти (СБА) Христо Мутафчиев.Малко по-късно погребението му ще се състои в Алеята на творците на Централните софийски гробища. Той прекара последните 10 дни в реанимацията на ВМА с тежка чернодробна недостатъчност и спешна нужда от трансплантация. Колеги и приятели на актьора дори организираха кампания за кръводаряване в цялата страна. За съжаление обаче въпреки грижите на лекарите актьорът не излезе от комата.Също на 48 години ни напусна и непрежалимият му приятел Чочо Попйораднов, когото Ласкин често споменаваше. Въпреки че по думите му „няма загуба, ако някой е в сърцето ти\".След себе си Иван Ласкин остави две дъщери - Люба от Мирослава Гоговска, и София - от Александра Сърчаджиева, с която живееше.  ", "date": "2019.01.08", "title": "Прощаваме се с Иван Ласкин"}
{"url": "http://www.cross.bg/zapochnat-navun-avtomobila-1593309.html", "text": " /КРОСС/ Как да не се окажем изненадани в мразовитото време - със замръзнало гориво или обледенена кола?Експертите са категорични, че подготовката на автомобила за зимния сезон трябва да започне  преди температурите навън да започнат да падат и то толкова сериозно, колкото се очаква през следващите няколко дни. Опитът на хората в автосервизите показва обаче, че не всички шофьори са изрядни към своите автомобили. Проблемите може да започнат още с падането на градусите навън.„Това най-вече касае дизеловите автомобили\", уточни Стоян Помаков, приемник в автосервиз.Рискът за автомобила ни става по-голям, ако преди градусите да паднат под нулата, не сме се погрижили за техническото му състояние.Други възможни проблеми са тези с антифриза. Освен подмяната му е важно да се проверява  и температурата на замръзване на антифриза. За да е сигурно паленето на колата ни през най-студените дни е важно и акумулаторът ни  да е в добро състояние. Рискове от замръзване има и за уплътненията на вратите и ключалките. В най-студените дни не е добре да се дърпа ръчната спирачка, за да не замръзне. Важно е и в автомобилът ни да бъде добре зареден с гориво. ", "date": "2019.01.08", "title": "Как да предпазим колите си в мразовито време"}
{"url": "http://www.cross.bg/chasa-godina-sofiyaot-1593307.html", "text": "/КРОСС/ София.От 14.00 часа на „Дондуков\" 2 президентът Румен Радев ще проведе среща с представители на браншови организации за автомобилен превоз.***София.Националният съвет за тристранно сътрудничество ще проведе извънредно заседание в Гранитна зала на Министерския съвет.***София.От 11.00 часа в заседателната зала на УСБАЛ по онкология д-р Стефан Константинов ще направи отчет за управлението болницата през изминалата година и ще сподели предстоящите промени в нея през тази година.***София.От 11.30 часа в централата на ПП АБВ на улица „Врабча\" 23 ръководството на партията ще даде пресконференция.***София.От 15.00 часа в постоянната приемна на БСП - София на ул. \"Леге\" № 10, етаж 1, лидерът на БСП - София Калоян Паргов и народният представител от „БСП за България\" проф. Румен Гечев ще бъдат на разположение на софиянци.***Карлово.С военен церемониал и поднасяне на венци в Карлово ще бъдат отбелязани 141 години от освобождението на града на 8 януари 2019 година. От 11.00 часа в Пулевата къща ще има слово за паметната дата и действията на руските войски и българските опълченци през 1878 г. при освобождението на Карлово. След това ще бъдат поднесени цветя пред паметната плоча. От 11.20 часа шествие ще премине по ул. „Васил Левски\" и ул. „Ген. Карцов\", а в 11.40 часа венци и цветя ще бъдат поднесени и пред паметника на ген. Павел Карцов.***Пловдив.От 11.00 часа до Източната порта, в подножието на Стария град на ул. „Цанко Лавренов\" №11 заместник- кметът по култура и туризъм на Община Пловдив инж. Александър Държиков ще открие нов Туристически информационен център.***Търговище.От 17.00 часа в зала 74 на местната администрация ще се проведе публично обсъждане на проекта за бюджет на Община Търговище за 2019 г. ", "date": "2019.01.08", "title": "Предстоящи събития в страната на 8 януари"}
{"url": "http://www.cross.bg/nzok-meditzinski-samo-1593314.html", "text": "/КРОСС/ Столичната болница \"Токуда\" осъди НЗОК на рекордно висока сума от 3,4 млн. лв. Става въпрос за стари задължения от 2015 г. на касата към лечебното заведение, които са за извършени, но въпреки това неизплатени медицински дейности - т.нар. надлимитни, съобщи \"Труд\".По тази линия само за три години - от 2015-а до 2017-а НЗОК е задлъжняла към лечебните заведения в страната общо с около 123 млн. лв., в резултат на което те започнаха лавинообразно да предявяват съдебни искове към финансовата институция.Присъденото обезщетение за Токуда е по решение на Софийския градски съд. То включва: 2 576 330,00 лв.- възнаграждение за оказана болнична медицинска помощ, 671 178,04 лв. лихви за забавяне, 362 289,60 лв. - стойността на вложените медицински изделия, 95 062,32 лв. - лихви за забавяне и 148 154,36 лв. разходи по делото.НЗОК е възразила на иска с два аргумента. Единият е, че касата има задължение по договор да плаща само до определения лимит, а другият - че болницата не е предоставила в посочените в договора срокове фактура и спецификация за надлимитната дейност. В тази връзка съдът изтъква, че \"не споделя тезата, че разходната част на приетия бюджет определя лимит на отговорността на НЗОК към изпълнителите на болнична помощ\". Магистратите посочват още, че пропуснатият срок за документи и фактури за средства над лимита не се явява нарушение на договора.Освен това няма причина здравноосигурените лица да бъдат лишавани от медицински грижи заради това, че са изчерпани целево предписаните средства, пише още в мотивите.Присъденото обезщетение е на първа инстанция и по всяка вероятност НЗОК ще обжалва. ", "date": "2019.01.08", "title": "Болница осъди НЗОК за 3,4 млн. лева"}
{"url": "http://www.cross.bg/energiiiniya-sektor-problemi-1593316.html", "text": "/КРОСС/ Националният съвет за тристранно сътрудничество се събира извънредно днес. Първото за тази година заседание се свиква след внесено искане от КНСБ. Синдикатът настоява да обсъди с бизнес организациите и представителите на държавата актуалните проблеми в енергийния сектор.", "date": "2019.01.08", "title": "Тристранният съвет се събира извънредно заради проблеми в енергийния сектор"}
{"url": "http://www.cross.bg/hvurlyane-elha-elhi-1593312.html", "text": "/КРОСС/ Германци се включиха в Световно първенство по хвърляне на коледни елхи. Участниците се надпреварват в три дисциплини - скок с елха, хвърляне на далечно разстояние и завъртане с дръвче в ръка. 30 смели дами също се включиха в необичайния шампионат. Победителката успя да хвърли своята елха на впечатляващите 7,5 м. При мъжете най-доброто постижение е 24 м.", "date": "2019.01.08", "title": "В Германия се състезават по хвърляне на коледни елхи "}
{"url": "http://www.cross.bg/trump-granitzata-meksiko-1593311.html", "text": "/КРОСС/ Президентът на САЩ Доналд Тръмп ще направи утре извънредно обръщение към нацията, съобщи The New York Times. Тема на речта му ще са бюджетните проблеми и временното спиране работата на част от правителството. Това означава, че той ще говори и за спора си с демократите, които държат мнозинството в камарата на представителите за парите за стената на границата с Мексико. Беше съобщено още ,че Тръмп планира да посети границата с Мексико в четвъртък, 10 януари.Тръмп ще говори от Овалния кабинет на Белия дом, уточняват медиите в САЩ. Междувременно стана ясно ,че две от четирите големи американски телевизии няма да отделят ефирно време, за да излъчат обръщението на президента. Но не се съобщава точно кои от тези четири телевизии -  ABC, NBC, CBS и Fox - са отказали да предават на живо от Белия дом. ", "date": "2019.01.08", "title": "Доналд Тръмп с извънредно обръщение към нацията"}
{"url": "http://www.cross.bg/vestnik-kraya-malko-1593310.html", "text": "/КРОСС/ Очакват ни още малко студени дни, но в края на тази и началото на следващата седмица ще се усети затопляне. Това казва климатологът Симеон Матев в интервю за . Той прогнозира, че ще бъде по-топло от обичайното през март и част от април, и малко по-хладно в края на април и началото на май.\"Кметовете дават заден за винетката\", пише в заглавие . Проверка на вестника показва, че повечето от тях не са съгласни да поддържат републикански пътища със собствения си бюджет, за да могат жителите на общината да карат по тях без винетка. Сред изключенията е Варна, където кметът Иван Портних обяви, че ще поиска да стопанисва шосето до Златни пясъци, както и пътищата до част от близките села. Междувременно вестник акцентира върху интервюто на специалиста по информационни технологии Иво Мирчев за Българското национално радио. Експертът прогнозира нови изненади през годината по отношение на тол системата.Тема на вестнике планираният за тази седмица протест на търговците на горива. От Националното сдружение на търговците и превозвачите на горива настояват за спиране на спорния закон за горивата, който трябва да влезе в сила в края на януари. Според тях той ще изхвърли зад борда голяма част от сегашните участници в петролния бранш и ще доведе до монопол в търговията, а оттам и до повишаване на цените, допълва вестникът.През миналата година сме изяли близо 11 хиляди тона сирене с палма. Това показват данни на Министерството на земеделието, цитирани от вестник . Все пак консумацията на сирене с растителни мазнини намалява през последните години. Изданието съобщава, че от 13 януари вече ще бъде забранено да се продават насипно имитиращи продукти.И още данни от вестник \"Труд\" - цените на жилищата са нараснали с малко над 24% за последните три години. Най-голямо е поскъпването в София. С много малка разлика след това се нарежда Пловдив. В останалите четири града с над 120 хиляди жители поскъпването на апартаментите също е с много сериозни темпове, допълва изданието.Центрове за деца с увреждания не разполагат с рампи за инвалидни колички, рехабилитатори и логопеди. Това показват резултатите от проверки на Държавната агенция за закрила на детето, предоставени на вестник . Междувременно става ясно, че общинските микробуси за превозване на трудноподвижни хора в София вече са двойно повече, информира изданието. ", "date": "2019.01.08", "title": "Преглед на вестниците"}
{"url": "http://www.cross.bg/statistika-bili-vodi-1593313.html", "text": "/КРОСС/ Миналата година е била четвъртата най-топла, откакто се води статистика, и се явява продължение на \"сухата поредица\", подхранвана от повишаващите се нива на парниковите газове, предаде Ройтерс, позовавайки се на доклад на Службата по изменение на климата в рамките на програмата \"Коперник\". По-горещи от 2018 г. са били само 2016, 2017 и 2015 г. Средните температури на повърхността през 2018 г. са били 14,7 градуса Целзий - с 0,2 градуса Целзий по-ниски, отколкото през 2016 г. - най-горещата година, откакто от 19-и век се води статистика. Тогава затоплянето е било подхранено от феномена Ел Ниньо. 2017 и 2015 г. също са били \"с една идея\" по-горещи от 2018 г.", "date": "2019.01.08", "title": " ​Миналата година е била четвъртата най-топла, откакто се води статистика "}
{"url": "http://www.cross.bg/vinetki-elektronni-prodazhbata-1593317.html", "text": "/КРОСС/ От 12 ч. днес започва поетапно продажбата на електронни винетки в пощенските станции, съобщиха от \"Български пощи\".Винетки могат да бъдат закупени и от касите на Еasypay и от един от мобилните оператори. От Пътната агенция твърдят, че до месец се очаква да започне продажбата на електронни винетки и през банкоматите. Вчера проверка на \"Хоризонт\" в столицата показа, че електронни винетки все още не могат да се купуват от някои от големите вериги бензиностанции. ", "date": "2019.01.08", "title": "Пускат е-винетки в пощите от днес"}
{"url": "http://www.cross.bg/tema-zhivo-zaradi-1593304.html", "text": "/КРОСС/Тема:  Транспорт. Пакетът „Макрон\" и българските превозвачи. Гост: министърът на транспорта Росен ЖелязковТема: Новите изтребители. Какви изтребители са нужни на българската армия - коментар на Бойко НоевТема: \"Жълти жилетки\". Недоволство на „жълтите жилетки\" и у нас - защо протестиратТема: Опасно време. Код „зима\" - сняг и минусови температури - всичко най-важно от актуалната обстановкаТема:  Коя е мечтаната победа за футболист №1 на България? Специален гост - Кирил Десподов;Тема:  Нарушен ли е интересът на държавата при избора на изтребител за бойната ни авиация - коментира бившият военен министър Николай Ненчев;Тема:  Продължава ли недоволството в село Войводиново, след като военен беше пребит от двама младежи при спор на пътя?Тема:  На живо: Рибново на протест! Защо четвърти ден селото е без вода?Тема:  Какви ще са новите правила за изпитите след 7 клас? В студиото - образователният министър Красимир Вълчев;Тема:  На живо от Кьолн: Оказвала ли е българската държава подкрепа и съдействие на семейството на починалата Селин?Тема:  На живо от Козлодуй: За традицията на Бабинден;Тема:  Как пожарникар получи награда, след като спаси възрастно семейство от огъня?Тема: след като Либия ни обвини в пиратство заради техен кораб, търси се отговор на въпроса \"Ще задържа ли арабската държава наши плавателни съдове, както се закани?\".Тема: Пловдивско село под полицейска блокада заради пребит командос. На живо - докъде ще стигне напрежението?Тема: Преспи във влака и студ в купето. Как се пътува с държавната железница в 21 век?Тема: Нова година, нови битки. Мая Манолова срещу поскъпването на водата, и още - за хаоса с винетките и съкращенията в държавната администрация.Тема: Издирват с багер кръст изчезнал след Богоявление. Румен Бахов по следите на изгубеното разпятие.Тема: Родители на загинал мъж на пътя се страхуват, че смъртта на сина им ще бъде потулена, а виновникът няма да бъде наказан.Тема: Рибново на протест заради замръзнал водопровод, оставил селото без вода. Некачествен ли е ремонтът му?Тема: Йоана смени Иванка, Катя  вече е Кейтлийн. Защо все по-често родители кръщават децата си на шоу звезди и спортисти?Тема: И още - Фламенко и български фолклор донесоха \"Латино Грами\" за български певици. ", "date": "2019.01.08", "title": "Теми и гости в сутрешните блокове на телевизиите"}
{"url": "http://www.cross.bg/grigoriii-nego-godina-1593302.html", "text": "/КРОСС/ Свети Григорий (331-394 г.) бил по-малък брат на Св. Василий Велики. Заедно с него и със св. Григорий Богослов те образували знаменитото \"Кападокийско тризвездие\" (виж Кападокия, бел.ред.).Той получил най-високо образование за онова време. Голямо духовно-аскетично влияние упражнила върху него сестра му св. Макрина Младша. Неговият приятел св. Григорий Богослов го подтикнал към риторското поприще.Когато император Юлиан Отстъпник отстранил всички християни от учителското съсловие, св. Григорий се оттеглил в най-строго монашеско усамотение. Въпреки нежеланиету му, св. Василий поставил брат си Григорий в 371 година за епископ на Ниса. При арианствуващия император Валент (364-378) той бил прогонен от катедрата си, но при възцаряването на благочестивия Теодосий Велики (379 г.) пак бил възстановен на епархията си. Взел участие в Антиохийския събор от 379 година и на Втория Вселенски събор от 381 година като авторитетен богослов.Многостранна е дейността на св. Григорий Нисийски като плодовит писател, философ и богослов. Неговата богата умозрителна надареност му помагала да обработи систематически истините на вярата и да ги защищава от еретиците. В знаменитото си съчинение от 12 тома книги \"Против Евномия\" св. Григорий Нисийски защищава учението на брата си върху божествеността на Сина и на Свети Дух. Нему принадлежат и прекрасни тълкувания на Петокнижието и на Псалтира, както и чудните беседи върху Блаженствата и Господнята молитва. От него са останали образцови аскетически трудове, проповеди, речи на полемични теми и многобройни писма.  ", "date": "2019.01.08", "title": "Св. Григорий, еп. Български."}
{"url": "http://www.cross.bg/zarezhi-rytinata-1593301.html", "text": "/КРОСС/ Зарежи рутината. Новите пътища са за предпочитане пред отдавна утъпканите.Пабло Пикасо", "date": "2019.01.08", "title": "Зарежи рутината"}
{"url": "http://www.cross.bg/prezident-tochki-voiina-1593303.html", "text": "/КРОСС/ 1198 г. - Инокентий III става римски папа.1598 г. - Евреите са прогонени от Република Генуа.1815 г. - Британско-американска война: Американските сили водени от генерал Андрю Джаксън побеждават британската армия близо до Ню Орлеанс, две седмици след като САЩ и Великобритания подписват мирен договор за край на войната.1838 г. - Алфред Вейл демонстрира телеграфа, като използва точки и чертички (поставя се началото на т.нар. Морзов код).1900 г. - Президентът на САЩ Уилям Маккинли обявява военно положение в Аляска.1918 г. - Американският президент Удроу Уилсън излага своя мирен план за последиците от Първата световна война в 14 точки (включващи открита дипломация, право на народите на суверенитет, създаване на Общество на народите, либерализиране на търговията).1931 г. - Папа Пий XI издава енциклика срещу разводите и срещу контролирането на раждаемостта.1949 г. - В Москва социалистическите държави учредяват Съвет за икономическа взаимопомощ.1958 г. - 14-годишният Боби Фишър печели Американския шампионат по шахмат.1959 г. - Генерал Шарл дьо Гол е обявен за първи президент на Петата република на Франция.1962 г. - Картината на Леонардо да Винчи Мона Лиза е показана за пръв път в САЩ.1973 г. - Изстреляна е съветската космическа сонда Луна 21 с Луноход 2 на борда.1992 г. - Президентът на САЩ Джордж Х. У. Буш заболява, докато е на визита в Япония и по време на официален обяд повръща върху японския министър-председател.1996 г. - В България стартира масовата приватизация.2004 г. - Кралица Елизабет II кръщава най-големия пътнически лайнер, строен някога - Кралица Мери II.", "date": "2019.01.08", "title": "8 януари в историята"}
{"url": "http://www.cross.bg/minys-gradysa-bulgariya-1593305.html", "text": "/КРОСС/  Очаква се вторник да е най-студеният ден през тази седмица и живакът в термометрите да падне до под минус 18 градуса. Само за четири области на Югоизточна България - Бургас, Ямбол, Сливен и Хасково няма обявени предупреждения за опасно време. Навсякъде другаде е в сила жълт код.Сутрешните температури ще бъдат между минус 18 и минус 8 градуса в Северна България, между минус 16 и минус 8 градуса, в Западна и между минус 15 и минус 11 градуса в Южна. За Източна България ще са около минус 7 градуса. Дневните температури ще се повишат до около минус 3 градуса в Западна и Северна България, а в Източна до около 0 градуса.За София минималната температура ще бъде около минус 13 градуса, а максималната около минус 3 градуса.В сряда се очаква да се заоблачи и на места да има слаби превалявания от сняг, което и слабо ще повиши температурите и ще бъдат - сутрешните между минус 10 и минус 7 градуса, а дневните от минус 2 до около 6-7 градуса над нулата за Източна България.В четвъртък ще се затопли още и вече сутрешните температури ще бъдат между минус 6 и минус 1 градуса, а дневните между 1 и 10 градуса над нулата.От петък се очаква ново застудяване, температурите ще се понижат отново и максималните ще бъдат между 0 и 5 градуса. В почивните дни ще бъде студено, не се очакват валежи. За София максималната температура ще бъде около минус 1 градуса.Студено не е само в България. В съседна Гърция трима души станаха жертва на обилните снеговалежи и ниските температури. Страната е обхваната от студен фронт, като на места живакът в термометрите падна до минус 18 градуса по Целзий, а обширни части на бяха покрити с дебели преспи сняг.През последните дни температурите в Македония паднаха под минус 12 градуса. В понеделник замръзна част от Охридското езеро. В неделя в град Битоля термометрите показваха минус 21 градуса. В Района на Маврово, в западната част на републиката, снежната покривка на много места достигна над метър. ", "date": "2019.01.08", "title": "Днес е най-студеният ден от седмицата"}
{"url": "http://www.cross.bg/rozhdenitzi-na-yanyari-1593306.html", "text": "/КРОСС/ Ангел Марин, вицепрезидент на Република България (2002-2012) Богомил Герасимов, писател, бивш дипломат. Валя Балканска, народна певицаГеорги Данаилов, писател Емануела Шкодрева, актриса. Илия Чубриков, автомобилен състезател", "date": "2019.01.08", "title": "Рожденици на 8 януари"}
{"url": "http://www.cross.bg/evro-tzeni-nastanyavane-1593327.html", "text": "/КРОСС/ Без значение дали сте решили да празнувате Свети Валентин или Трифон Зарезан, едно пътуване ще ви гарантира освен хубавото изкарване, също и опознаване на нови и интересни места. А за кои градове са най-изгодните оферти около празника и време ли е вече да резервираме, разказват експертите в самолетните пътувания.Ако все още се колебаете кога точно е най-добре да резервирате - направете го сега. До празника остава около месец, а колкото повече се приближаваме до датата, толкова повече цените се покачват, а местата се изчерпват. Разбира се, говорейки за романтика и хубаво вино, веднага се сещаме за Париж. Ако все още не сте го посетили, може би вече е дошъл моментът, а ако сте избрали да го направите именно на Св. Валентин, това ще ви струва малко под 70 евро за отиване и връщане. Хотелското настаняване стартира с цени от 36 евро за двойна стая, а градът предлага много интересни забележителности, красиви гледки и със сигурност един запомнящ се празник.Тази година в периода около 14-ти февруари най-изгодно би било пътуването със самолет до Милано с цени от 30 евро за двупосочен билет, Венеция - от 33 евро, Кьолн - 38 и Атина - 45 евро. Най-изгодно излиза хотелското настаняване в Атина, с цени, започващи от 17 евро, а най-скъпо в Кьолн - от 40 евро за двойна стая.Ако вече сте били на тези места или пък ви се иска да избягате от зимата и студа в България и да съберете слънчеви лъчи на някой екзотичен плаж, то най-изгодно можете да го направите в Тайланд с цени, започващи от 470 евро за двете посоки. Без значение дали ще изберете Банкок или Пукет за своя престой, хотелското настаняване започва от 8 евро на нощувка.За тези, които предпочитат да прекарат празника в родината, възможностите са много. Банско, Мелник, Велинград са само част от предложенията, а защо не и една разходка до морето. Хотелското настаняване в българските курорти за празничния период започва от 12 евро за двойна стая, 4-звезден СПА лукс във Велинград например, започва от 40 евро на вечер.И ако все пак изберете да празнувате Свети Валентин, а не Трифон Зарезан, какъв по-хубав подарък от едно пътуване - в страната или в чужбина, в зависимост от бюджета, с който разполагате.", "date": "2019.01.08", "title": "Нискотарифните компании в надпревара с оферти за Свети Валентин"}
{"url": "http://www.cross.bg/bezdomnitzi-sa-priyuteni-v-krizisniya-tzentur-v-sofiya-1593329.html", "text": "/КРОСС/ 148 души са пренощували в Центъра за кризисно настаняване на бездомни хора в София. Това разкри директорът на центъра в кв. \"Захарна фабрика\" Йорданка Темелкова.Тя добави, че към момента не е имало някакви проблеми и не се е налагало да бъде викана Спешна помощ.Заради зимните условия и ниските температури хората остават денонощно в центъра, но там са подготвени да им окажат пълно съдействие. ", "date": "2019.01.08", "title": " 148 бездомници са приютени в кризисния център в София "}
{"url": "http://www.cross.bg/speiisi-seksyalno-kevin-1593331.html", "text": "/КРОСС/ Актьорът Кевин Спейси пледира невинен по обвинението в сексуално издевателство над 18-годишен мъж, което се твърди, че е било извършено в бар преди две години. Той получи ограничителна заповед и трябва да стои далече от младеж, които го обвини в сексуално посегателство в масачузетски бар, станало през 2016 година, съобщава Асошиейтед прес.Кевин Спейси се яви пред районния съд на Нантъкет, курортен остров в щата Масачузетс, където са се разиграли събитията. Съдията насрочи следващото изслушване по делото за 4 март. Спейси не е длъжен да се яви в съда, но трябва да бъде на разположение чрез телефонна връзка.Съдията удовлетвори иска на защитниците на Спейси да бъдат съхранени данните от мобилния телефон на тъжителя шест месеца след предполагаемото нападение. Според адвокат Алън Джаксън в тях може да се съдържа информация, оневиняваща актьора.На делото беше даден ход, след като бивша телевизионна водеща от гр.Бостън обвини през 2017 г. Кевин Спейси, че е посегнал сексуално на сина й в \"Клуб кар\", където работел. Адвокат Джаксън съзря пукнатини в делото, като изтъкна, че тийнейджжърът не е съобщил веднага за случилото се. Ако бъде признат за виновен, Спейси го очаква присъда до пет години затвор. Той и адвокатите му ще пледират, че е невинен.Защитата на потърпевшия от своя страна държи случаят с младежа да послужи за пример, така че и други жертви на сексуални посегателства да свидетелстват открито за тях.Това е първото криминално дело, гледано срещу 59-годишния Кевин Спейси, след като и други обвинения за непристойно сексуално поведения бяха повдигнати срещу него от 2017 година насам.Телевизионната водеща Хедър Ънрю заяви пред медиите през ноември 2017 година, че Спейси е напил сина ѝ и го е хванал за гениталиите по време на инцидента. Тийнейджърът избягал от ресторанта, когато актьорът отишъл до тоалетната.Адвокатът му Алън Джаксън каза, че обвиненията срещу неговия клиент се основават на \"очевидно неверни твърдения\". Той посочи, че според направените от полицията доклади 18-годишният помощник-сервитьор е обменил редица текстови съобщения и видеа в \"Снапчат\" с тогавашната си приятелка във връзка с контактите си със Спейси в бар на о-в Нантъкет, но никога не е споменавал за сексуално посегателство.59-годишният Спейси може да бъде осъден на до пет години затвор, ако бъде признат за виновен. ", "date": "2019.01.08", "title": "Кевин Спейси отрече в съда да е посягал на тийнейджър"}
