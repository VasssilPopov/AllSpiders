{"url": "http://www.cross.bg/fevryari-godina-subitiya-1566448.html", "text": "/КРОСС/ Италия се впуска в карнавални тържества, като първите шествия започват днес в различни градове, предаде ТАСС.Празненствата продължават близо три седмици и завършват на 13 февруари. Много туристи се събират във Венеция, където се провежда най-известният карнавал. Главните събития там са \"Полетът на Ангела\" и \"Шествието на Мария\", които ще бъдат на 2 и 3 февруари.От днес в програмата на карнавала във Венеция са планувани множество събития - от улични представления до посещения на най-големите градски музеи. Едно от първите мероприятия е Празникът на водата, който през тази година е посветен на цирка. Участниците в празника ще дефилират с карнавални костюми.Официалното начало на карнавала дава \"Шествието на Мария\" на 3 февруари, но празненствата започват седмица по-рано. Победителката от това шествие от предходната година, по правило заема ролята на ангела, който всяка година се спуска от 100-метровата камбанария на площад \"Сан Марко\".  ", "date": "2018.01.27", "title": "Започват карнавалните шествия в Италия"}
{"url": "http://www.cross.bg/vozhnyatzki-shlem-golemiya-1566438.html", "text": "/КРОСС/ Датската тенисистка Каролине Вожняцки спечели първия за годината турнир от Големия шлем - Откритото първенство на Австралия в Мелбърн, след като победи във финала румънката Симона Халеп  със 7:6, 3:6, 6:4 в маратонски мач,продължил близо 3 часа на \"Род Лейвър Арена\".Освен титлата, първа от Големия шлем в кариерата й, Вожняцки ще се завърне на върха в световната ранглиста от понеделник, като измества от лидерската позиция именно днешната си съперничка, която остава без трофей от Шлема.  ", "date": "2018.01.27", "title": "Вожняцки спечели Откритото на Австралия и отново е №1 в света"}
{"url": "http://www.cross.bg/sedmitza-chlenovete-germanskiyat-1566447.html", "text": "/КРОСС/ Германският синдикат на работещите в металургията И Ге Метал (IG Metall) за първи път призова членовете си към 24-часови предупредителни стачки в цялата страна след неуспеха на преговорите с работодатели в провинция Баден-Вюртемберг, информира \"Ройтерс\".Петият кръг преговори, който продължи през цялата нощ, не сближи позициите на страните и днес ръководството на синдиката е взело съответното решение, посочи синдикалният лидер Йорг Хофман.Ако бързо не бъде постигнато споразумение, профсъюзът се готви да проведе гласуване сред членовете си за разширяване на стачните действия.След гласуването стачките могат да засегнат над 250 предприятия в цяла Германия между сряда и петък идната седмица, допълва в. \"Ханделсблат\".Профсъюзът, обединяващ 3,9 милиона работници от металургията и машиностроенето в Германия, иска увеличаване на възнагражденията с 6 на сто и възможност за преминаване на 28-часова работна седмица.  ", "date": "2018.01.27", "title": "Германският синдикат \"И Ге Метал\" обявява 24-часови предупредителни стачки"}
{"url": "http://www.cross.bg/popovo-avtomobil-katastrofa-1566449.html", "text": "/КРОСС/ Дете на 2 години и мъж на 39 г. починаха след катастрофа край Попово. Инцидентът е станал малко преди 12.00 ч. на главния път Търговище-Попово в близост до разклона за село Глогинка.39-годишният мъж управлявал лек автомобил \"Форд Фокус\". Вследствие на несъобразена скорост, по време на изпреварване на друг автомобил, той изгубил контрол над управлението, излязъл извън пътното платно и се блъснал в мантинела.В резултат на удара, детето, въпреки че е било в специална предпазна седалка, е починало на място. Водачът и возилата се в същия автомобил жена на 35-години, били настанени в болницата в Търговище, където по-късно мъжът починал.Дете и мъж пострадаха при тежка катастрофа близо до ПоповоНа водача е направена проба за наличие на алкохол в кръвта, която е била отрицателна. По случая е образувано досъдебно производство.До приключването на огледа на местопроизшествието и разчистването на пътя, движението на моторни превозни средства се отклоняваше по обходни маршрути. ", "date": "2018.01.27", "title": "Починаха ранените при катастрофата край Попово дете и мъж (обновена)"}
{"url": "http://www.cross.bg/ikona-putevoditelka-ykraiina-1566441.html", "text": "/КРОСС/ Десетки миряни посрещнаха чудотворната икона на Божията майка \"Пътеводителка Байталска\" във Варна.Иконата пристигна у нас от Украйна, а богомолците я чакаха пред катедралния храм в града с надежда за изцеление.Чудотворната икона е известна с това, че е помогнала на всеки, който й се е помолил да се излекува и на семейства да се сдобият с дете. На повече от 200 години е и до 2005 г. е била изгубена, след като манастирът е бил опожарен.Нарича се Пътеводителка заради начина, по който са изографисани Божията майка и младенеца. Те са в близък план, а Дева Мария държи Исус на ръце.Според християнските предания първата икона от този тип е нарисувана от евангелист Лука и се е превърнала в закрилница на Константинопол. Днес подобни икони има в Русия, Гърция, Украйна и Полша.Иконата остава за поклонение във варненския катедрален храм „Свето Успение Богородично\" два дни. Утре сутрин ще бъде отслужена божествена литургия. ", "date": "2018.01.27", "title": "У нас пристигна чудотворната икона \"Пътеводителка Байталска\""}
{"url": "http://www.cross.bg/zindel-toro-giiiermo-1566446.html", "text": "/КРОСС/ Семейството на американския писател и сценарист Пол Зиндел, който е носител на наградата „Пулицър\", обвини в плагиатство създателите на филма „Формата на водата\", пише в. „Гардиън\".Лентата на Гийермо дел Торо е фаворит за тазгодишните награди „Оскар\" и има 13 номинации, сред които и основната - за най-добър филм.Според семейството на Зиндел сюжетът е явно заимстван от постановката от 1969 г.„Гардиън\" посочват, че действително в сюжета на двете истории има прилики - и в двете творби главната героиня е хигиенистка, работеща в секретна военна лаборатория. Тя се влюбва в живеещо във водата същество, но при Зиндел то е Делфин, а при Дел Торо - хуманоидна амфибия.Върху съществото се провеждат експерименти и хигиенистката се опитва да го спаси, като го пренася в кош за пране.„От „Фокс сърчлайт\" не само че не си признават плагиатството, но дори и не се обърнаха към нас за авторските права\", коментира синът на Зиндел.От „Фокс\" контрираха, като заявиха, че Гийермо дел Торо никога не е чел и не се е запознавал с произведенията на Зиндел под каквато и да било форма.„Дел Торо има зад гърба си 25-годишна кариера с 10 художествени филма, като през цялото време е бил крайно открит\", допълват от компанията. ", "date": "2018.01.27", "title": "Обвиниха Гийермо дел Торо в плагиатство за „Формата на водата” "}
{"url": "http://www.cross.bg/svilenski-georgi-koryptziyata-1566436.html", "text": "/КРОСС/ „През тези няколко дни, когато бяха внесени мотивите за вота на недоверие и се коментираше корупцията, освен външните наблюдатели и издания, в България гражданите и управляващите разбраха и признаха, че това е най-големият проблем. Вотът на недоверие показа, че  ГЕРБ нищо не правят срещу корупцията.\"  Това заяви зам.-председателят на ПГ на „БСП за България\" Георги Свиленски по Дарик радио. По думите му управляващите не можаха да разберат, че вотът бе заради липсата на усилия за намаляване на корупцията. „Вместо да ни четат какво е било, трябваше да кажат - ние приехме тази ,тази и тази- втора, трета, четвърта мярка, а те излязоха и казаха, че са приели само един закон, който, за съжаление, не е за борба с корупцията, а е за борба с корумпирани, след излизане от управлението, висши държавни служители. И най-опасният извод, който аз правя е, че този вот и това правителство бе спасено с действия, наподобяващи корупция\", посочи Свиленски. Той припомни мнението на коалиционен партньор, който каза, че ще помисли как ще гласува, а на следващия ден премиерът осигури милиони за един язовир, който е в обсега на техен областен управител.Георги Свиленски се възмути, че Бойко Борисов не дойде в парламента, още повече- датата за вота на недоверие бе ясна от преди месец. „Не виждам каква по-висша институция може да има за всеки един български министър от българския парламент\", посочи зам.-председателят на ПГ. Той попита, ако правителството бе паднало при вота, то Бойко Борисов като какъв щеше да отиде в Давос? „И затова президентът казва, че парламентът се е превърнал в нотариат, който само подпечатва билетите за пътуванията на премиера\", посочи Свиленски и подчета, че БСП иска да върне парламентаризма в България. „В тази държава всички ние трябва да знаем, че има парламент, че сме Парламентарна Република и редът трябва да се спазва\", категоричен бе той.За системата БАЦИС Георги Свиленски каза, че след разсекретяването на докладите, е станало ясно за каква манипулация става дума, а управляващите са се опитали да затворят тази тема точно преди вота на недоверие към правителството. „Докладите не са писани от БСП, а от ДАНС, които казват, че има манипулиране, че служители на митниците са манипулирали. Системата е направена така, че да не се знае нито кой е влизал в нея, защо е влизал, нито какво е правил. Затова и прокуратурата не може да образува производство. Затова ние поискахме анкетна комисия, за да се разбере кой е поръчал тази система, с какви параметри е поръчната, как е изпълнена\", обясни Свиленски.\"Обществото е разделено за Истанбулската конвенция и затова е нужен референдум.\" Така коментира другата тема от седмицата Георги Свиленски. Той отбеляза, че БСП  подкрепя борбата с домашното насилие и предлага първо да се променят българските закони с мерки срещу насилието.   Свиленски коментира казаното от Борисов, че оттегля конвенцията, за да има дебат и до май месец да се приеме. „Той не се интересува от дебата, а го интересува да губи време и през май месец, по същия начин, силово, конвенцията да бъде приета, такава каквато е\", коментира Свиленски. Той прогнозира, че сега управляващите ще започнат да манипулират общественото мнение, ще събират подписи и групи от хора, които да казват как трябва да се ратифицира конвенцията. Депутатът каза също, че комисиите, разглеждащи конвенцията, са били свикани набързо, именно за да се приеме тя.  ", "date": "2018.01.27", "title": "Георги Свиленски: Вотът на недоверие показа, че ГЕРБ нищо правят срещу корупцията"}
{"url": "http://www.cross.bg/milka-obshtina-grazhdanite-1566435.html", "text": "/КРОСС/ Има начини за справяне с мръсния въздух в София, но те не са в мерките, които Столичният общински съвет прие на сесията в четвъртък. Това заяви заместник-председателят на СОС от БСП Милка Христова.\"Основният недостатък на мерките, които СОС прие, е фактът, че те се опитват да решават последиците от проблема. Не дават възможност изобщо за избягване на този проблем, коментира заместник-председателят на СОС от БСП. - Столична община трябваше да търси подкрепа и от държавата, за да може и с много законодателни промени, да постигне ефект както по отношение на транспортния трафик, така и на битовото отопление. И по този начин изобщо да не допускаме замърсяване на въздуха. Аз искрено се надявам, че хората ще откликнат на призива на кмета на София и на СОС да не използват личните си автомобили. Но познавайки психологията на гражданите, този призив ще си остане само едно добро пожелание. Мисля, че работата по решаването на проблема със замърсения въздух тепърва предстои. Тези мерки са някакво начало, но те по никакъв начин няма да успокоят хората, живеещи в замърсените квартали\".Милка Христова предложи да бъде направена промяна в Наредбата за отдаване под наем на общинските жилища. \"Тази идея дойде от самите граждани, които неколкократно посещаваха Столична община. Говоря за представители на Инициативни комитети от кварталите \"Люлин\" и \"Красна поляна\", каза тя. - Столична община има наематели. Тези наематели в голямата си част са във Виетнамските общежития в \"Красна поляна\", които според гражданите, са основни причинители на замърсяването на въздуха. Мисля, че в договорите за наем може да поставим ново условие. Например, че при използване на горива, които са в нарушение на наредбата за горене на отпадъци, гражданите, допуснали това, ще бъдат санкционирани до степен изваждане от жилищата им. А държавата може да помогне веднага, като започне да отпуска енергийните помощи само и единствено тогава, когато отоплението е централно или се извършва с електричество\".  ", "date": "2018.01.27", "title": "Милка Христова: Има начини за справяне с мръсния въздух в София, но те не са в мерките, които СОС прие"}
{"url": "http://www.cross.bg/opra-yidurspyn-krak-1566434.html", "text": "/КРОСС/ Потребителите на социалните мрежи веднага забелязаха гаф върху корицата на новия брой на списание \"Венити феър\" с редица холивудски знаменитости, предаде Асошиейтед прес.Като резултат от графична обработка на изображението, актрисата Рийз Уидърспун и телевизионната водеща Опра Уинфри бяха с допълнителни крайници. Уидърспун получи трети крак, а Уинфри - трета ръка.Изданието се извини в Туитър за \"грешката\" по отношение на Опра и обеща, че ще я коригира онлайн. Що се отнася за актрисата от \"Големите малки лъжи\", списанието твърди, че третият й крак всъщност е част от роклята й.Рийз Уидърспун и Опра Уинфри се пошегуваха с объркването в Туитър. Актрисата написа: \"Надявам се все още да ме приемате за това коя съм аз всъщност\", на което водещата отговори: \"Приемам третия ти крак. Както знам, че ти приемаш третата ми ръка\".Сп. \"Венити феър\" махна от корицата си актьора Джеймс Франко във връзка с отправените срещу него обвинения в сексуални посегателства. Той беше сред 13-те знаменитости, участвали във фотосесията за новия брой на списанието. Снимките са направени от известната фотографка Ани Лейбовиц. ", "date": "2018.01.27", "title": "Списание сложи допълнителен крак на Рийз Уидърспун и трета ръка на Опра"}
{"url": "http://www.cross.bg/medala-iran-zagybi-1566437.html", "text": "/КРОСС/ Борците ни в класическия стил приключиха с два медала на престижния турнир \"Тахти къп\" в Иран.Даниел Александров взе сребро при 82-килограмовите, като на финала отстъпи пред турчина Емре Кус, трети от световното през 2013-а. Преди това петият от Мондиал 2017 записа три победи над борци от Куба, Турция и Иран.За отличието се пребори и еврошампионът Тарек Абделслам, който се състезава в две категории над своята до 87 кг. Асът ни загуби на старта, но след това преодоля репешажите и за бронза се наложи над киргиза Ширдаков с 9:3.Августин Спасов остана осми в кат. до 60.Българи бе представена с петима състезатели, водени от старши треньора Армен Назарян. На тепиха излязоха още младите Дейвид Димитров (67) и Стоян Кубатов (72), които загубиха рано.Надпреварата бе и първа за сезона в класическия стил по новите правила и новия регламент, въведен от Международната федерация (UWW) от 1 януари 2018 г.Иранците спечелиха най-много златни медали - три, а с по две титли завършиха Турция, Казахстан и Киргизстан.Мими Христова и Биляна Дудова пък останаха на крачка от отличията на престижния турнир \"Иван Яригин\" в Красноярск (Русия).И двете националки излязоха в категория до 59 кг.Христова, носителка на 5 медала от европейски първенства, стигна до полуфиналите, където бе спряна от китайката Ронг с 4:8, а за бронза отстъпи с минималното 5:6 от рускинята Вероника Чумикова.Еврошампионката Биляна Дудова пък загуби на полуфинала от американката Алисън Рейгън с 6:9., а за бронзовото отличие претърпя поражение отново от представителка на домакините. Уляна Тукуренова се наложи с 8:3.Днес на тепиха ще излезе двукратната световна вицешампионка Тайбе Юсеин (62 кг), а утре чеченецът с наш паспорт Али Умарпашаев (74 кг). ", "date": "2018.01.27", "title": "Борците ни се връщат с два медала от Иран"}
{"url": "http://www.cross.bg/hotel-talal-arabiya-1566440.html", "text": "/КРОСС/ Милиардерите затворници в Саудитска Арабия скоро ще бъдат освободени. Това обяви най-известният от задържаните - Ал Уалид бин Талал.Принцът посрещна телевизионен екип на Ройтерс в стаята си в хотел в столицата Рияд. Луксозният хотел служи като затвор повече от два месеца.Бин Талал каза, че очаква самият той да бъде освободен до дни и дори да запази състоянието си, което се оценява на 17 милиарда долара. Някои от саудитските богаташи вече са на свобода, защото сключиха сделка с кралското семейство и се съгласиха да платят на държавата огромни суми.В края на миналата година около хиляда благородници, бизнесмени и високопоставени служители бяха арестувани по заповед на престолонаследника на Саудитска Арабия.Официалната версия е борба с корупцията, а неофициалната, че младият принц Мохамед бин Салман отстранява конкурентите си по пътя към пълната власт. ", "date": "2018.01.27", "title": "Освобождават арестуваните саудитски принцове"}
{"url": "http://www.cross.bg/angelkova-tyrizma-nikolina-1566439.html", "text": "/КРОСС/ Очакваме да бъде отчетена много успешна 2017 г., която да надгради резултатите от рекордната в туризма 2016-а. За настоящата 2018-а залагаме цел те да станат 10 млн.Това заяви министърът на туризма Николина Ангелкова в интервю за Дарик радио.Тя подчерта още, че България става все по-разпознаваема туристическа дестинация, което е проличало и от последните й международни срещи. По време на Световния икономически форум в Давос, където нашата страна участва с делегация начело с премиера Борисов, двустранните разговори са имали много голям успех. Имах среща с Петер Лохбийлер, директор в booking.com, и се договорихме при оплаквания, че хотели предоставят услуга в букинг, а не са регистрирани у нас, да не бъдат рекламирани. Контролът ни в тази посока ще бъде завишен и се надявам, че с втората част на промените в Закона за туризма за това ще помогне създаването на туристически инспекторат, коментира Николина Ангелкова.Министърът поясни, че основната тема на последните й разговори на международните форуми в Мадрид и Венеция е била да се обърне вниманието на целевите пазари към страната като целогодишна дестинация и място за добри инвестиции в туризма. С министъра на туризма на Гърция Елена Кунтура обсъждахме възможността за съвместни туристически продукти по отношение на далечни пазари, включително Китай, защото туристите от тази страна искат да посетят няколко държави, идвайки в Европа. Ето защо е добре да обединим усилията си. Със Сърбия също имаме вече протокол за сътрудничество и създаване на такива съвместни продукти, акцентира Николина Ангелкова.Тя потвърди, че интересът към предстоящия летен сезон у нас не отслабва и 90 процента от 5-звездните хотели вече са резервирани. Вървим в посока за привличане на висок клас туристи, което се доказва и от статистиките - ръстът на приходите изпреварва ръста на входящите туристи, и съвсем логично големите инвеститори са привлечени от идеята за изграждане на нови обекти с 4 и 5 звезди по Черноморието и в големите градове.България става все по-популярна и в по-далечни държави. В САЩ например миналата година започнахме пилотна кампания за рекламиране на страната и ръстът на американските туристи за 2017 е близо 10 на сто. България участва във всички изложения и работи активно за дигитализацията на рекламата си и присъствието в интернет, каза Николина Ангелкова.Министърът обърна внимание и на българското председателство на Съвета на ЕС, което е изключително важно - в момента сме във фокуса на света. Нашата цел е максимално да покажем страната си и ще използваме всички форуми по програмата - в София, Варна, В. Търново и др., за да я представим.По отношение на зимния сезон министър Ангелкова изрази надежда за очаквани ръстове от около 5 процента, което да надгради миналия много успешен ски сезон. Тя отново подчерта, че развитието на планинския и зимния туризъм е невъзможно без повече инвестиции. Министерството на туризма винаги е било за изграждането на лифтове като най-екологично средство за целогодишен достъп до планините. И това важи не само за Банско, но и за другите региони, но трябва да става изцяло според изискванията на българското и европейското законодателство.С решението си правителството даде възможност да се строи в буферната зона на Банско, но само на спортно-технически съоръжения, наблегна министърът. От тук нататък предстои да бъде внесено инвестиционно намерение, което подлежи на екологична оценка и ред други процедури по съгласуване и обществено обсъждане.Министър Ангелкова поясни също, че резултатите от управлението на морските плажове през последните две години са много добри, намален е броят и на неохраняемите ивици. Туристическата администрация ще продължи да работи за групирането на плажовете. Важно е те да имат стопани, за да е осигурено почистването, водното спасяване и другите дейности. Това е важно не само за протребителите, но и за туроператорите, които искат да са сигурни за пребиваването на своите клиенти. Продължаваме да стартираме процедури за отдаване под наем и концесия, за да можем да обезпечим своевременно сезона, заключи министър Ангелкова. ", "date": "2018.01.27", "title": "Ангелкова: Целта ни е 10 млн. туристи у нас тази година"}
{"url": "http://www.cross.bg/ofitzerite-sili-pogreshka-1566442.html", "text": "/КРОСС/ Двама висши офицери от иракската армия обявиха, че американски военен самолет по погрешка е открил огън срещу събрание на племенни бойци и цивилни граждани западно от провинция Анбар, избивайки 8 души и ранявайки още десетина, съобщават световните информационни агенции.Офицерите уточниха, че американските сили са смятали, че жертвите в района на Ал Багдади са били екстремисти.Тече разследване на инцидента, който е станал, след като подкрепяните от САЩ иракски сили по-рано днес са арестували терорист от ДАЕШ (\"Ислямска държава\") в дома му.По време на нападението един човек от намираща се в близост къща е хвърлил граната по войниците, които са отговорили на огъня, ранявайки него и съпругата му.Офицерите са пожелали да останат анонимни, защото им е забранено да говорят с медиите. ", "date": "2018.01.27", "title": "Американски боен самолет уби по погрешка 8 души в Ирак"}
{"url": "http://www.cross.bg/epidemiya-kynchev-sedmitza-1566443.html", "text": "/КРОСС/ Пикът на грипната епидемия ще бъде достигнат следващата седмица, а след това ще започне рязък спад. Това каза главният държавен здравен инспектор д-р Ангел Кунчев. \"Спадът вече започна в областите Перник и Пазарджик, които обявиха епидемия, и вече излязоха от нея\", поясни той.\"1/3 от областите в страната са обявили епидемия. Вероятно в началото на другата седмица и други ще достигнат до епидемия\", коментира д-р Кунчев. \"За България средната заболеваемост достигна 190 на 200 000 души. В районите, които са обявили епидемия, заболелите са над 220-250 до над 300-400 в Благоевград, където е най-високата заболеваемост\", обясни той.Лечението на вирусна инфекция в никакъв случай не трябва да бъде с антибиотици. Не само, че не помагат, а напротив - могат и да усложнят ситуацията, каза д-р Кунчев.\"Признаците, че е време един болен да приема антибиотик са по-интензивни симптоми повече от 3 дни, задържане на температурата на високи нива и най-вече промяната на кашлицата от суха и дразнеща към дълбока и влажна. Това в повечето случаи означава наличие на допълнителна бактериална инфекция\", обясни той.\"Преценката кога да се включат в лечението антибиотици, ако е наложително, трябва да бъде на лекар\", коментира д-р Кунчев. \"Симптомите са типичните за грипа. Трудно могат да се объркат, тъй като за разлика от другите респираторни заболявания е доста засегнато общото състояние\", посочи главният държавен здравен инспектор.\"Човек се чувства неразположен и силно отпаднал. Има главоболие и температура, с болки в мускулите и ставите, дразнят го шумът и светлината. В поне половината от случаите се налага болният да си остане вкъщи, на легло поне за 2-3 дни. Това е добре, защото намалява шансовете за развитие на усложнения и да зарази други хора\", каза още Ангел Кунчев.  ", "date": "2018.01.27", "title": "Пикът на грипната епидемия ще е следващата седмица"}
{"url": "http://www.cross.bg/pozitziya-zhekova-bansko-1566444.html", "text": "/КРОСС/ Александра Жекова спечели малкия финал и завърши на 7-а позиция в старта от Световната купа по сноуборд в Банско в дисциплината спийд бордъркрос.Жекова отпадна на полуфиналите. Тя остана пета, а серията й беше спечелена от Шарлот Банкс (Франция), която стана победителка.Втората позиция при жените взе Микаела Мойоли (Италия), а третата позиция е за друга представителка на Франция- Нели Моен-Локоз. ", "date": "2018.01.27", "title": "Сани Жекова спечели малкия финал в Банско"}
{"url": "http://www.cross.bg/borsa-suobshti-kriptovalyti-1566445.html", "text": "/КРОСС/ Близо 58 милиарда йени (533 милиона долара) в криптовалута са изчезнали от японска борса заради хакерска атака, съобщи ДПА.Платформата Койнчек (Coincheck), която е оператор на дигиталната валута НЕМ (NEM), съобщи, че спира продажбите и тегленията на валутата, както и търговията с повечето други криптовалути и японски йени.Президентът на платформата Коичиро Вада се извини за инцидента и посочи, че може да се наложи компанията да потърси финансова подкрепа.Койнчек, която се определя като водещата борса за търговия с биткойн и други криптовалути в Азия, уточни, че е открила нерегламентиран достъп до системата вчера рано сутринта. ", "date": "2018.01.27", "title": "Близо 533 млн. долара в криптовалута изчезнали от японска борса заради хакерска атака"}
{"url": "http://www.cross.bg/zayavi-govori-koryptziyata-1566426.html", "text": "/КРОСС/ Корупцията в публичния сектор се увеличава. През последните години при Борисов България продължава да е най-зле.Турция е по-зле по отношение на борбата с нея, но икономически е по-добре. За непотизма, корупцията си струва да се говори и да се превърне в тема за вот на недоверие, това заяви в предаването „Хайд парк\" политологът Петър Чолаков.В същото време се наблюдава „политически картел\", при който дори патриоти и етнически партии заемат сходни становища, допълни политологът.Няма нов гейт, затова се спихна темата за корупцията в НС. Появиха се нови теми като тази за Пирин, което допринесе за замяната на разговора за корупцията с този за качеството на демокрацията, коментира социологът Първан Симеонов.Случващото се в политически план се разглежда по линията консерватизъм-либерализъм. Консервативното е идеалнато убежище за беззаконие. Разказва ни се битов консерватизъм. Това обединява целия парламент, като има теми, които не са докоснати, продължи Симеонов.Темата за консерватизма е полудяване на политическия компас. На Балканите сме като бермудския триъгълник, взе отношение Чолаков.Двамата гости коментираха и речта на президента: „Радев се опитва да говори на десет езика. Опитва се да говори на езика на едната опозиция, на другата опозиция\", заяви Симеонов.„Работата на президента е да бъде коректив. Той трябва да казва нещата право в очите и го направи. Той заяви, че има атрофия, че има корупция. Има усет за теченията, които са различни от опозицията\", смята Чолаков.  ", "date": "2018.01.27", "title": "Социолог: При Борисов България продължава да е най-зле"}
{"url": "http://www.cross.bg/iiotova-parlamenta-dymite-1566425.html", "text": "/КРОСС/ Вицепрезидентът Илияна Йотова даде отлична оценка на държавния глава за свършената от него работа през първата година от мандата му. \"Категорично властта не ме замая. Президентът Радев властта определено не го промени. Той стои стабилно. По шестобалната система оценката на Радев за изминалата година е 5,5.\" Това заяви в ефира на bTV Йотова.По думите ѝ президентът сам взима решения, но се вслушва и в съвети.\"Не приемам тезата на г-жа Караянчева\", така Йотова коментира думите на председателя на НС, че нападките на президента също са причина за ниския рейтинг на парламента.\"Приех думите на президента като една вярна диагноза. Той каза на глас онова, което много българи говорят за това как работи парламента\", добави тя.Йотова отбеляза, че за времето когато тя е била в парламента и сега, се е променила нивото на дискусията.БСП имаше основание да постави темата за корупцията, но трябваше да стане по-рано, заяви Йотова по повод вотът на недоверие.Тя посочи, че ще се включи в дебата за Истанбулската конвенция, когато види пакет от закони към нея.\"Приемам изцяло решението на БСП да има референдум за Истанбулската конвенция\", категорична беше Йотова.По думите ѝ всички държави, които са приели конвенцията, имат резерви. Тя даде за пример Полша, която е обявила, че я приема, но само ако действията ѝ са в рамките на Конституцията и си пожела така да бъде приета и у нас. ", "date": "2018.01.27", "title": "Йотова: Президентът каза на глас онова, което много българи говорят за парламента"}
{"url": "http://www.cross.bg/rifove-miliarda-rifovete-1566424.html", "text": "/КРОСС/ Кораловите рифове от Тайланд до Австралия са покрити с повече от 11 милиарда частици от пластмасови отпадъци, които значително увеличават риска от заболяване на уязвимите екосистеми.Една трета от рифовете са замърсени с пластмаса, като индонезийските са в най-лошо състояние, според изследване на учени от Корнелския университет в САЩ, публикувано в сп. \"Сайънс\".Този тип замърсяване подпомага разпространяването на микроби в кораловите рифове, които увеличават риска от болести. Шансът да заболеят коралите без пластмаса в рифовете е само 4%, докато към настоящето той е 89%.Изследователите проучиха 124 хиляди корала от над 150 рифа между 2011 и 2014 г. в Австралия, Индонезия, Мианма и Тайланд.\"Над 275 милиона души в света живеят в радиус от 30 километра от коралови рифове, разчитайки на тях за храна, защита на крайбрежието, приходи от туризъм и културна стойност\", каза ръководителят на проучването Джолиа Ламб.\"Не знаем точния механизъм, но пластмасата е идеалният съд за колонизиране на микроорганизми, които предизвикват болести, ако влязат в контакт с коралите\", добави тя.Според учените, пластмасовият боклук има тенденция да се увеличава, като до 2025 г. в рифовете в Азиатско-тихоокеанския регион ще има 15,7 милиарда частици. В тази зона се намират и девет от десетте най-големи замърсители в света.Австралийските рифове, включително Големият бариерен риф, остават сравнително незасегнати, като при тях има най-малка концентрация на замърсяване.Над 6,3 милиарда тона пластмаса са произведени в света до 2015 г. Почти 80 % от тях попадат в сметища или околната среда. ", "date": "2018.01.27", "title": "Кораловите рифове се разболяват от пластмасовите отпадъци"}
{"url": "http://www.cross.bg/nankov-putishtata-tol-sistemata-1566427.html", "text": "/КРОСС/ „За последна година лепим винетки на стъклото на автомобила си\". Това каза в интервю за предаването \"Седмицата\" по Дарик радио министърът на регионалното развитие и благоустройството Николай Нанков.\"Ще въведем електронни винетки, като нашето обещание е, че това по никакъв начин няма да се отрази на тяхната цена. Тя ще бъде разпознавана чрез автоматични четци, които ще бъдат поставени на пътищата по линия на ТОЛ-системата. Освен на бензиностанции, ще се закупуват и на специални постерминали\", обясни Нанков.По отношение на ТОЛ-системата, регионалният министър смята най-удачно тя да важи за пътищата, които са рехабилитирани и в добро състояние. \"По мое убеждения, за най-справедливо смятам да функционира само на пътните отсечки, които са в добро състояние, пътища от първи и втори клас. Друга идея е да обхванем и част от третокласната пътна мрежа\", посочи Нанков.„Почти няма държава в света, в която състоянието на пътищата да се поддържа от таксите за леките автомобили, а от тежкотоварните. Това ще се промени с въвеждането на ТОЛ-системата. Тези, които амортизират пътищата, ще плащат повече\", каза още министър Николай Нанков.  ", "date": "2018.01.27", "title": "Нанков: За последна година лепим винетки на стъклото на автомобила"}
{"url": "http://www.cross.bg/kabyl-otgovornost-raneni-1566428.html", "text": "/КРОСС/ Мощна експлозия разтърси центъра на афганистанската столица Кабул, където са разположени повечето правителствени сгради и чужди посолства, предадоха световните агенции. По първоначална информация има загинали и над 30 ранени.Причина за взрива е кола бомба, която е детонирана в близост до полицейски пункт.Все още никой не е поел отговорност за нападението.Атаката в Кабул става само седмица, след като беше нападнат хотел „Интерконтинентал\". Тогава повече от 20 души бяха убити и талибаните поеха отговорност. ", "date": "2018.01.27", "title": "Мощен взрив в Кабул, има загинали и ранени"}
{"url": "http://www.cross.bg/spilburg-filma-yestsaiidska-1566429.html", "text": "/КРОСС/ Американският режисьор Стивън Спилбърг ще заснеме римейк на филма \"Уестсайдска история\", адаптиран по едноименния мюзикъл на Ленард Бърнстейн, предаде Франс прес.Първата версия на \"Уестсайдска история\", излязла по екраните през 1961 г. и заснета от Робърт Уайз по хореография на Джеръм Робинс, спечели 10 награди \"Оскар\".Филмът на Спилбърг ще е базиран върху адаптацията на драматурга Тони Кушнер, автора на пиесата \"Ангели в Америка\", която бе адаптирана за телевизионния екран.Кушнер е работил над два предишни филма на Спилбърг - \"Линкълн\" и \"Мюнхен\".Кастинг режисьорката Синди Тоулан оповести на страницата си в Туитър, че се търсят изпълнители на главни и поддържащи роли в новия филм. Всички могат да кандидатстват за ролите - не е нужно кандидатите да са актьори. Тя уточни, че за ролите на Мария, Анита и Бернардо се търсят испаноезични изпълнители.Във филма от 1961 г. ролята на пуерториканката Мария се изпълнява от Натали Уд, а в образа на пуерториканеца Бернардо е Джордж Чакирис, който е с гръцки произход. Ролята на Анита пък е поверена на пуерториканката Рита Морено.Чакирис и Морено спечелиха \"Оскар\"-и за най-добър актьор и актриса в поддържаща роля.За пръв път 71-годишният Спилбърг ще заснеме филм-мюзикъл.", "date": "2018.01.27", "title": "Спилбърг снима римейк на „Уестсайдска история“"}
{"url": "http://www.cross.bg/strelbata-teroristichen-strelba-1566430.html", "text": "/КРОСС/ Стрелба в центъра на Амстердам снощи, предадоха от радио-телевизионна компания Ер Те Ел. Най-малко един човек е убит. Други двама са ранени. Властите разследват причините за инцидента. От полицията заявиха, че не разглеждат стрелбата като терористичен акт, цитираха от Канал 3. Убитият е младеж от марокански произход. Стрелбата е станала в младежки център около 19:10 часа. Маскирани и въоръжени мъже са влезли в обекта и явно са търсили тийнейджър, който е бил на келтски бокс. Свидетели разказват, че е били стреляно с автомат \"Калашников\". \"Това изглежда е престъпно деяние\", каза говорителят на холандската полиция. Той припомни, че ако е било терористичен акт, то силите на реда щели да изпратят много послания, в които да предупредят хората да останат на сигурно място. Стрелбата е станала в квартал \"Гроте Виттенбургстраат\".", "date": "2018.01.27", "title": "Стрелба в центъра на Амстердам, има жертви"}
{"url": "http://www.cross.bg/ankara-oruzhiya-siriiiskite-1566433.html", "text": "/КРОСС/ САЩ са уведомили Турция, че повече няма да доставят оръжие на кюрдските Сили за защита на народа (СЗН) и Партията на демократичния съюз (ПДС), съобщи Анадолската агенция.Турската офанзива в района Африн, северозападна Сирия, срещу СЗН отвори нов фронт в сирийската гражданска война, но и обтегна отношенията с Вашингтон.Съветникът по националната сигурност на Белия дом Хърбърт Макмастър е уверил Ибрахим Калън, говорителя на турския президент Реджеп Тайип Ердоган, че доставките на оръжия за СЗН и ПДС се прекратяват в телефонен разговор тази нощ. САЩ предизвикаха гнева на Анкара, тъй като доставяха оръжия, обучаваха и осигуряваха подкрепа на сирийските кюрди.Според Анкара СЗН и ПДС са свързани с Кюрдската работническа партия (ПКК), която води въоръжена борба срещу турската държава от 1984 година. ПКК има бази в Северен Ирак. ", "date": "2018.01.27", "title": "САЩ уведомили Турция, че спират доставките на оръжие за сирийските кюрди"}
{"url": "http://www.cross.bg/goryblyane-protestira-sreshty-nov-park-1566431.html", "text": "/КРОСС/ Жители на столичния квартал Горубляне блокират кръстовището на бул. „Самоковско шосе\" и Околовръстния път за по 10 минути на половин час. Те протестират срещу проекта да се изгради нов парк Изток в района, съобщи бТВ.Хората недоволстват срещу плановете на общината върху 1250 декара между кварталите „Младост\" и „Горубляне\" да бъдат изградени зелени площи и атракции.Гражданите настояват паркът да бъде направен на общински имоти, а не върху собствените им земи, които трябва да бъдат отчуждени за целта срещу обезщетение.Жителите на Младост поддържат идеята за парка. От Горубляне се опасяват, че земята няма да бъде изплатена, защото с промени в Закона за устройството и застрояването на Столичната община, ще бъдат лишени от възможността да сменят предназначението на терените си, които към момента са отредени за озеленяване. ", "date": "2018.01.27", "title": "Горубляне протестира срещу нов парк"}
{"url": "http://www.cross.bg/tyrnira-avstraliya-tyaloto-1566432.html", "text": "/КРОСС/ „Каквото и да кажа за играта си в Австралия, ще звучи като извинение. Със сигурност в много от мачовете можех да играя по-добре, не бях във форма\", каза на пресконференция в София първата ни ракета Григор Димитров след участието си на турнира в Мелбърн.Винаги изисквам повече от себе си. Понякога тялото просто не иска. Прибрах се от Австралия, направих прегледи в Монако, защото не се чувствах добре, особено в края на турнира в Мелбърн. Трябва да намеря начин да се възстановя, защото здравето е най-важното за мен\", каза Гришо.„Очаквам резултатите от докторите да дойдат тези дни и да съм готов за турнира в София. Рамото ми е доста преуморено, имах болки в последните три мача и затова не играх добре. Понякога не можеш да вървиш срещу тялото си. Не искам да давам празни обещания. Искам да дам време на тялото си\", заяви първата ни ракета. ", "date": "2018.01.27", "title": "Гришо: Каквото и да кажа за играта си в Австралия, ще звучи като извинение"}
{"url": "http://www.cross.bg/dnes-avtomobili-obshtinata-1566416.html", "text": "/КРОСС/ И днес се очаква нивата на фини прахови частици във въздуха на столицата да бъдат високи, показва системата за прогнозен потенциал на Столична община.Общината отново призовава жителите и гостите на града да използват градския транспорт, вместо личните си автомобили. В случай, че се налага да използвате личния си автомобил, от Общината молят да не оставяте двигателя включен при престой по-дълъг от три минути.От общината обръщат специално внимание на собствениците на автомобили с екологичен клас под ЕВРО4 и молят да ограничат придвижването с тях днес.Извънредните проверки за нерегламентирано изгаряне на отпадъци ще продължат и днес.Междувременно кметът на София Йорданка Фандъкова заяви, че във вчерашния ден около 4-5000 души повече са пътували с метрото в сравнение с предходния ден. ", "date": "2018.01.27", "title": "И днес мръсен въздух в София "}
{"url": "http://www.cross.bg/shurman-bari-toronto-1566415.html", "text": "/КРОСС/ След няколкоседмично разследване полицията в Торонто стигна до заключението, че смъртта на канадския фармацевт милиардер Бари Шърман и жена му Хъни е в резултат на двойно предумишлено убийство.Властите засега не разкриват дали към момента има заподозрени.Вероятно е обаче жертвите да са познавали убиеца си, тъй като няма никакви признаци за насилствено влизане в дома им.Телата на 75-годишния Шърман и 70-годишната му съпруга бяха открити в мазето на къщата им в Торонто от агент по недвижими имоти, който щял да провежда огледи с клиенти.Бари Шърман бе един от най-богатите хора в Канада. Основава „Апотекс\" през 1974 г. Днес компанията изнася лекарства в повече от 115 страни и е седмият най-голям производител на генерични лекарства в света. ", "date": "2018.01.27", "title": "Канадските милиардери Бари и Хъни Шарман са убити "}
{"url": "http://www.cross.bg/partii-traditziya-protesti-1566417.html", "text": "/КРОСС/ Нощ на протести срещу крайнодесните партии във Виена. Най-малко 8000 души се събраха на демонстрация в австрийската столица, по време на годишната среща на десните партии.Събитието, известно като \"Балът на академиците\" по традиция се провежда в двореца Хофсбург и по традиция е съпътствано с протести. Тази година обаче бяха по-многобройни, след като Партията на свободата влезе в управлението, а на бала присъстваше и вицеканцлерът Хайнц-Кристиан Щрагхе.Полицията въведе ограничения за преминаването на автомобили, а движението на наземния градски транспорт беше временно спряно. ", "date": "2018.01.27", "title": "Във Виена протестираха срещу крайнодесните "}
{"url": "http://www.cross.bg/pernik-sofiya-syrva-1566418.html", "text": "/КРОСС/ Перник е домакин на Международния фестивал на маскарадните игри \"Сурва\" този уикенд. Фестивалът се организира от 1966 година, а от 1985-а има статут на международен.Традиционно в него участват и се състезават около 6000 души, като се събират около 100 маскарадни групи от всички етнографски райони на България и гости от Европа, Азия и дори от Африка.БДЖ осигурява днес и утре 4000 допълнителни места във влаковете, които се движат между София и Перник.Увеличаването на броя на вагоните и мотрисите за влаковете между двата града се прави за удобство на всички, които желаят да посетят Международния фестивал на маскарадните игри \"Сурва\", който ще се проведе в Перник през периода 26 - 28 януари т.г., съобщават от компанията.Освен редовните с увеличени състави влакове, за осигуряване на допълнителна възможност за пътуване с влак между София и Перник, на 27 и 28 януари извънредно ще се движат още шест влака.Цената на билет за пътуване от София до Перник е 2.30 лв. Притежателите на железопътни карти ползват намаление от крайната цена, като за тези клиенти билетът е на стойност 1.35 лв. \"БДЖ - Пътнически превози\" ЕООД предлага и еднодневни карти за неограничено пътуване между София и Перник в рамките на един ден. Цената на картата е 4 лв. ", "date": "2018.01.27", "title": "Сурва в Перник, хиляди при кукерите на феста"}
{"url": "http://www.cross.bg/epidemiya-polovin-gripa-1566419.html", "text": "/КРОСС/ Половин България вече е завладяна от грипа.Грипна епидемия и в София, Габрово, Ямбол и Бургас от днес.До 31 януари няма да се учи в Хасково, Харманли, Любимец, Симеоновград и Стамболово.Училищата в столицата ще останат затворени заради грипа общо 11 дни - до 6 февруари, включително, заради междусрочната почивка, която се запазва.В областите с обявена грипна епидемия се ограничават детските и женските консултации, ваксинациите и свижданията в болниците. ", "date": "2018.01.27", "title": "Половин българия в капана на грипа"}
{"url": "http://www.cross.bg/v-parizh-se-gotvyat-za-navodnenie-1566420.html", "text": "/КРОСС/ Метеорологичната служба на Франция обяви „оранжев код\" за опасност за наводнения в 15 департамента на страната, където нивото на реките е достигнало опасни показатели заради проливните дъждове, предава Euronews. Очаква се в Париж река Сена да продължи да се покачва до събота. „Лувърът\" е затворил своите изложби в подземните нива на музея като предпазна мярка. „Кризисен екип следи ситуацията\", съобщава управата на обекта. Шест железопътни станции, разположени до реката, включително „Сен Мишел\" и тази в Латинския квартал, са затворили врати, цитираха от агенция Фокус. Жителите на Париж и туристите са посъветвани да странят от бреговете на Сена, за да не бъдат отнесени.", "date": "2018.01.27", "title": "В Париж се готвят за наводнение"}
{"url": "http://www.cross.bg/kazahstan-sofiya-planirane-1566422.html", "text": "/КРОСС/ По предложение на Политическа група 5 в СОС бе приета Стратегия за достъпна градска среда. Изработването продължи година и стана приоритет и на СОС. С всички институции и неправителствени организации стигнахме до консенсус. Сега изготвяме План за действие и съвсем скоро ще започне и реализацията на Стратегията. Това обясни общинският съветник и съпредседател на Политическа група 5 инж. Симеон Славчев на среща с представители на местната власт на Република Казахстан.Делегацията с представители на местното управлението на Астана, Алмати и други големи градове в Казахстан се срещна с главния архитект на София арх. Здравко Здравков. Те се интересуваха от проблемите на София свързани с градоустройството и тяхното решение. Срещата бе организирана от Фондацията за реформа в местното самоуправление в официалната зала на направление \"Архитектура и градоустройство\" на Столична община.На поканата се отзоваха и негово превъзходителство Темиртай Избастин посланик на Казахстан в България и общинските съветници от Политическа група 5 инж. Симеон Славчев и Иван Велков.Представителите на Казахстан задаваха въпроси свързани с дейността на Столична община в областта на осигуряване на стабилността на пространственото планиране, концепциите за градско планиране, обвързването на пространственото и градско планиране, както и управлението на тези процеси. Те бяха запознати с презентация за визията на София, която трябва да се реализира до 2050 г.Много трудно се правят промените и всяка една от тях изисква търпение, защото е свързана с промяна на навиците, начина на мислене и манталитета на всеки един от нас. Именно за това \"Визия за София\" е хоризонт до 2050 година, защото част от приложените мерки днес, ще дадат видим резултат в годините напред. Важното е да започне процеса по изграждането на новата визия на столицата, която да се превърне в град за и на хората и стане истинска зелена София, коментира инж. Славчев. Той предложи обмяната на опит на добри практики между представители на местните власти от България и Казахстан да се разшири.Арх. Здравков пък обясни пред чужденците, че за да има резултати трябва да се обърне пирамидата. В момента на върха са личните автомобили, таксита, градски транспорт и хората, които трябва да са на върха, за да има реален ефект в градското планиране. От Столична община се надяват, че срещите за обмяна на опит ще станат традиционни.Посланикът на Казахстан направи предложение българска делегация с представители на местната власт да посетят още през март Астана, за да видят как столицата на азиатската държава се развива градоустройствено. Дипломатът се надява да има обмяна на опит и добри практики между двете държави.  ", "date": "2018.01.27", "title": "Арх. Здравко Здравков с презентация за визията на София пред делегация от Казахстан"}
{"url": "http://www.cross.bg/poteglil-feribot-neizvestnost-1566421.html", "text": "/КРОСС/ Ферибот с около 50 души на борда е в неизвестност от седем дни в Кирибати, пише британският вестник Guardian.Морският съд е потеглил на 18 януари и е трябвало да достигне крайната си цел два дни по-късно, но вместо това е започнато международно издирване, в което са се включили Нова Зеландия и властите на островите Фиджи.Съгласно разпространената информация, корабът е имал някои технически проблеми, но въпреки това е потеглил по график.  ", "date": "2018.01.27", "title": "Ферибот с 50 души на борда е в неизвестност от дни край Океания"}
{"url": "http://www.cross.bg/tynel-petrohan-vidin-1566411.html", "text": "/КРОСС/ Жители на Северозапада излизат на протест. Недоволството е за подобряване на инфраструктурата в региона.В 10.30 часа граждани от Видин и региона се събраха на главния път Е-79, за да изразят недоволството си от лошото състояние на инфраструктурата и натоварения трафик към \"Дунав мост 2\".Възможно е протестът до причини затруднения при придвижването към града. Не е изключена и блокада на главния път, съобщи БНР.Заради протест на международния път Е-79 край Видин е разположена жандармерия.Според Росица Кирова от гражданското обединение \"Единни за промяна\" основният проблем е, че след изграждането на \"Дунав мост 2\" не се говори и работи за логичното завършване на това инфраструктурно съоръжение, а именно магистрала, която да свързва Видин със София.\"Трафикът е четири пъти над очакваното, приходите са пет пъти повече от очакваните, за това има ясна статистика, а пътят не отговаря на условията. Смея да кажа, че това е най-натовареното трасе в момента в България по отношение на тежкотоварни автомобили\", категорично заяви Кирова.Жители от Северозапада протестират и с друго искане - те настояват за изграждането на тунел под прохода \"Петрохан\", за да се съживи икономиката и да се привличат инвеститори в региона.От Националната гражданска инициатива \"Тунел под Петрохан\" са внесли в Народното събрание отворено писмо и подписка от името на 16 664 жители на района. Хората настояват до 30 юни да започне процедура за изграждането на пътното съоръжение.Димитър Николов от Инициативния комитет заяви, че подобно съоръжение ще бъде от полза за цялата икономика на страната, а не само за местното население.\"Ние искаме тунел, както и магистрална връзка София - Монтана - Видин. От една страна този тунел ще спаси Северозапада от изчезване, а от друга би бил безценен подарък за българските превозвачи - ние разполагаме с декларация на най-голямото сдружение на международните превозвачи, които казват, че именно тунел под \"Петрохан\" трябва за нашите превозвачи, тъй като оттам минава най-големият трафик, който е насочен към ЕС\", обясни Николов пред БНР.Подписката за изграждането на тунел под прохода Петрохан започна още преди година. Тогава имаше и мълчалив протест край пътя София - Монтана, в местността \"Малка Бързия\", на който жители от Берковица и Монтана символично направиха първата копка на тунела.Във връзка с протестите председателят на Управителния съвет на Агенция \"Пътна инфраструктура\" Дончо Атанасов заяви, че вече е възложено предпроектно проучване за тунел през прохода Петрохан, който ще скъси пътуването от областите от Северозападна България към столицата. Той добави, че между София и Видин ще има 4-лентов път.\"Говоря за магистралния път Видин-Ружинци- Монтана- Враца- София -Мездра-Ботевград. Т.е. за автомагистрала, за бърз достъп на гражданите на Северозападна България, респективно на Видин, до София. Затова казах и че проходът под \"Петрохан\" също е важен и сме поръчали идеен проект на тунел под \"Петрохан\", обясни още Атанасов. ", "date": "2018.01.27", "title": "Видин иска скоростен път (обновена)"}
{"url": "http://www.cross.bg/protestirat-hambyrg-germaniya-1566423.html", "text": "/КРОСС/ Около 450 кюрди излязоха по улиците на германския град Хамбург, за да протестират срещу турската военна операция срещу кюрдските сили в Северна Сирия, предаде ДПА.Протестът вчера беше организиран, след като в понеделник в Хамбург имаше по-малка демонстрация, в която участваха около 200 души.Днес се очаква близо 20 000 кюрди от различни части на Германия да се съберат в Кьолн, за да протестират срещу турската операция.Полицията каза, че има \"значителен потенциал за конфликт\" с турци националисти, живеещи в града.Органите на реда са мобилизирали над 2000 полицаи във връзка с демонстрацията. ", "date": "2018.01.27", "title": "Кюрди протестират в Германия"}
{"url": "http://www.cross.bg/rodeni-na-yanyari-1566405.html", "text": "/КРОСС/ Георги Кадурин, актьорКрасимир Премянов, адвокатОрхан Мурад, певец и продуцентПетър Димитров, икономист, бивш министър на икономиката и енергетикатаСветла Димитрова-Пищикова, лекоатлеткаПроф. Александър Чирков, кардиохирург, създател на болница \"Св. Екатерина\"Христо Марков, олимпийски, световен и европейски шампион на троен скок, треньор ", "date": "2018.01.27", "title": "Родени на 27 януари"}
{"url": "http://www.cross.bg/dogovor-voiina-vliza-1566407.html", "text": "/КРОСС/ 98 г. - След смъртта на император Нерва Траян става император на Римската империя. 1299 г. - Създадена е Османската държава, впоследствие превърнала се в империя. 1302 г. - Данте Алигиери е лишен от граждански права и е принуден да напусне Флоренция. 1343 г. - Папа Климент VI издава булата Unigenitus. 1593 г. - Ватикана започва 7-годишен процес срещу Джордано Бруно. 1695 г. - След смъртта на Ахмед II султан на Османската имерия става Мустафа II. 1756 г. - В двореца Уайтхол (дворец) в Лондон е подписан Уайтхолският договор между Великобритания и Прусия. 1785 г. - Открит е първият университет в САЩ - Университета на Джорджия. 1872 г. - Панарет Пловдивски, Иларион Ловчански и Иларион Макариополски са освободени от заточение в Измит със заповед на великия везир. 1878 г. - Руско-турска война (1877-1878): Освободени са Добрич и Омуртаг. 1878 г. - Румънски части започват бомбардировка над Видин. 1881 г. - Българското правителство отправя нота до Великите сили за подобряване положението на българите в европейските вилаети на Турция и за прилагане на чл. 23 и 62 от Берлинския договор. 1885 г. - Приет е Законът за Българската народна банка (БНБ) 1908 г. - Астрономът Филибер Жак Мелот открива Пасифая - спътник на Юпитер. 1908 г. - Австро-Унгария се отказва от реформената акция в Европейска Турция (Мюрцщегските реформи), след като получава концесия за строеж на жп линия през Нови пазар и Македония към Солун. 1915 г. - Американски войски окупират Хаити. 1924 г. - Състои се полагането на балсамираното тяло на Ленин в построения за него мавзолей на Червения площад в Москва. 1944 г. - Втората световна война: Ленинград е напълно освободен след 872-дневна германска блокада. 1945 г. - Втората световна война: Червената армия влиза в нацисткия концлагер Аушвиц в Полша. 1949 г. - При морска катастрофа - сблъсък между два китайски кораби край Шанхай, загиват около 1 600 души. 1951 г. - САЩ открива ядрения полигон в Невада с тестването на атомна бомба от 1 килотон. 1959 г. - НАСА избира 110 кандидати, които да бъдат обучавани за първия космически полет. Сред тях е и първият американски астронавт Джон Глен. 1960 г. - Открит е първият участък от Автомагистрала А6 в Италия, свързващ Савона и Чева. 1967 г. - Програма Аполо: Първият тричленен екипаж загива в пожар по време на изпитанията на Аполо 1 в Космическия център Джон Ф. Кенеди. 1967 г. - СССР, САЩ и Великобритания подписват договор за космоса, който влиза в сила на 10 октомври 1967 г. 1973 г. - В Париж е подписан мирен договор, с който официално се прекратява Виетнамската война. 1983 г. - Японските острови Хоншу и Хокайдо са свързани с най-дългия тунел в света - Сейкан (53,85 км); тунелът е изцяло комплектуван и влиза в действие на 13 март 1988 г. 1990 г. - Беларус въвежда като държавен език беларуския език. 2001 г. - При земетресение в Индия загиват около 13 хиляди души.", "date": "2018.01.27", "title": "На 27 януари"}
{"url": "http://www.cross.bg/chasa-provede-zapochne-1566404.html", "text": "/КРОСС/ ***София. От 09.30 часа в Перформ Бизнес Център, ул. „Позитано\" 2, ще се проведе Конференция „Влиянието на фермите за ценни кожи\".***София. От 10.30 и от 12.30 часа в Балната зала на Двореца на пл. „Александър I\" ще се състои вторият концерт от поредицата „По следите на таланта\" с гост-солисти и музиканти от Симфоничния оркестър и Смесения хор на БНР.***София. От 18.00 часа в Гьоте-институт ще се проведе инициативата „Културни панели\" - поредица от дискусии за ролята и бъдещето на културата в Европа.***Асеновград. От 14.00 до 21.00 часа в сградата на Туристическия информационен център ще се проведе туристическият форум „Планинарско кино\".***Благоевград. От 11.00 часа на площадното пространство между Регионален исторически музей и сградата на бившия Младежки дом ще бъде дадено началото на кампанията посветена на проблема с бездомните кучета - „Не купувай, осинови\".***Боровец. От 11.00 часа в Сноу парк „Бороспорт\" пред хотел „Рила\" ще започнат екстремните демонстрации по сноуборд „Стинки Сокс сноубординг демо\".***Варна. От 12.00 часа в Катедрален храм „Успение Богородично\" - Варна ще бъде тържествено посрещната чудотворната икона „Одигитрия Байталска\", която пристига от Украйна.***Велико Търново. От 09.00 часа в новата зала на Общинския съвет ще се проведе обучение на управители на социални услуги, на експерти и ръководството на общинската дирекция „Социални дейности и здравеопазване\" за новите промени в нормативната уредба.***Велинград. От 13.30 часа в местността Юндола ще бъде даден първият старт на Държавното първенство по ски ориентиране.***Добрич. От 10.00 часа Община Добрич организира поклонение и полагане на цветя на Паметника на победата (паметник на ген.-лейтенант Цимерман) по повод 140 години от Освобождението на града от османско робство. От 11.30 часа от началото на пешеходната зона при „Стара къща\" ще започне военноисторическа възстановка на посрещането на руските войски, освободили Хаджиоглу Базарджик.***Перник. От 10.00 часа в централната градска част ще започнат състезателните фестивални дефилета в рамките на 27-ия Международен фестивал на маскарадните игри „Сурва\". От 11.00 часа пред Двореца на културата ще бъде открита Втора сцена за гостуващите чуждестранни групи. По същото време в Общинския младежки дом ще се проведат творчески ателиета за деца „Сподели Сурва\". От 18.00 часа в Сурвакарско село ще започне фолклорната програма „На мегдана\". От 19.00 часа в Първо фоайе на Двореца на културата ще се проведе среща с гостуващите чуждестранни групи „Приятели без граници\".***Перник. От 19.00 часа на площад „Кракра\" ще започне концертът „Хайде на хорото\", който ще се проведе в рамките на 27-ия Международен фестивал на маскарадните игри „Сурва\".***Пловдив. От 10.00 часа в палата 7 на Международен панаир Пловдив ще започне сватбеното изложение Weddings & Events Expo 2018.***Разград. От 17.00 часа в Художествената галерия „Проф. Илия Петров\" ще бъде открита историческа изложба „Разград по време на Руско- турските войни от 18 и 19 век\".***Русе. От 11.00 часа евродепутатите Андрей Новаков и Емил Радев ще открият съвместен информационен офис на ул. „Райко Даскалов\" № 2 (под Часовника). По-късно членовете на групата на ЕНП в ЕП ще разгледат ледените фигури - част от Ruse Ice Fest 2018. По обяд Новаков и Радев ще проведат работна среща с кмета на Община Русе Пламен Стоилов. В 16.00 часа в зала 1 на Областна администрация - Русе ще се проведе среща на евродепутатите с членове на Младежкия парламент в Русе.***Стара Загора. От 11.00 часа в РБ „Захарий Княжески\" Музикално общество „Борис Христов\" организира представянето на арии и ансамбли от рядко поставяни опери с участието на Борис Христов.***Стара Загора. От 16.00 часа с прожекция на документалния филм „Култ\" ще бъде открит „МЕНАР Филм Фест\".***Шумен. От 11.30 часа в читалищния салон на НЧ „Асен Златаров-1872\" ще започне конкурс за най-добро дивдядовско вино и за домашен суджук.***Шумен. /с. Осмар. От 18.00 часа в Ритуалната зала ще се проведе 19-то издание на традиционната Винария. ", "date": "2018.01.27", "title": "Предстоящи събития на 27 януари 2018"}
{"url": "http://www.cross.bg/ninova-traditziite-vsichki-1566402.html", "text": "/КРОСС/ \"Нека злото ви забрави. На всички българи - здраве и плодородна година. Честит празник \"Сурва\" на перничани\". С тези думи лидерът на БСП Корнелия Нинова се обърна към всички хора, дошли да отбележат традиционния празник в Перник.\"Възхищавам ви се. За 27-ми път организирате кукерските тържества, които са част от нематериалното културно наследство на ЮНЕСКО. Вие цените и пазите традициите, които са запазили българщината през всички изпитания\", допълни тя. Нинова изтъкна, че именно традициите ще ни съхранят като народ и занапред.\"Щастлива съм да видя тук толкова млади хора и деца. Ето нещо, в което трябва да ги възпитаваме - да тачат  обичаите на предците си и да ги пренасят напред в годините. Нека бъдат здрави и силни българи\", каза още Корнелия Нинова. ", "date": "2018.01.27", "title": "Нинова в Перник: Да възпитаваме децата си да пазят традициите и да ги пренасят напред в годините"}
{"url": "http://www.cross.bg/zeman-drahosh-purviya-1566409.html", "text": "/КРОСС/ Втори тур на важен вот в Чехия. Днес ще стане ясно кой ще бъде следващият президент на страната.Претенденти за поста са досегашният президент Милош Земан и либералът Иржи Драхош. На първия тур Земан получи почти 39%, а Драхош - 27%.В навечерието на днешния вот социологическите агенции бяха колебливи в прогнозите си за евентуалния победител.Земан има преднина от първия тур. от друга страна обаче, не е изключено обединение на гласове срещу него в полза на Драхош. ", "date": "2018.01.27", "title": "Вторите тур на президентските избори в Чехия"}
{"url": "http://www.cross.bg/ymniyat-obicha-da-se-1566408.html", "text": "/КРОСС/ \"Умният обича да се учи, а глупакът - да поучава.\" - Антон Чехов", "date": "2018.01.27", "title": "Умният обича да се..."}
{"url": "http://www.cross.bg/evrei-yanyari-holokosta-1566410.html", "text": "/КРОСС/ Днес почитаме жертвите на Холокоста. 27 януари е международният ден в тяхна памет.На този ден преди 73 години е освободен концентрационният лагер Освиенцим.\"Общ план за окончателното разрешаване на еврейския въпрос в Европа\" - такава заповед с подписа на Хитлер от януари 1942 г. предвижда депортирането на 11 милиона евреи в концентрационни лагери.Част от този списък е и страната ни. България обаче успява да спаси своите 48 000 евреи. ", "date": "2018.01.27", "title": "Почитаме жертвите на Холокоста"}
{"url": "http://www.cross.bg/nyama-volya-mareshki-1566412.html", "text": "/КРОСС/ „Няма шанс да подкрепим искането на БСП за референдум по Истанбулската конвенция. Моето лично мнение е, че няма как да не подкрепя текстове, които се отнасят до защита правата на жените и децата и правото им на достоен живот\", заяви в „Събуди се\" лидерът на партия ВОЛЯ Весели Марешки.„Искаме президентството и парламентът да се разпуснат, защото там няма реални хора, а високоплатени артисти, на които някой им пише речите. Те ги наизустяват и ги произнасят. Правим отчет на една година на президентската институция. Аз харесвам човекът Румен Радев, а не президентът Румен Радев, която хули депутатите\", каза още Веселин Марешки.По отношение на вота на недоверие той заяви, че няма как ВОЛЯ да участва в \"един такъв безсмислен цирк\", когато липсва алтернатива.„В залата се видя един беззъб вот, който накрая се превърна и в циничен, защото един от депутатите на БСП каза, че разчитат на Патриотите да ги подкрепят\", поясни още лидерът на ВОЛЯ. ", "date": "2018.01.27", "title": "Марешки иска разпускане на парламента и президентството"}
{"url": "http://www.cross.bg/evropa-strani-premier-1566413.html", "text": "/КРОСС/ Премиерите на страните от Вишеградската четворка (Унгария, Словакия, Чехия и Полша) за пореден път изразиха несъгласие с политиката на ЕС за миграцията, а унгарският министър-председател Виктор Орбан призова за „нов проект\" за Европа, предаде АФП.Според унгарския премиер сред четирите страни има единодушие, че е в техен интерес Европа да е силна, но при запазване на независимостта на отделните страни, а не да се създават „Съединени европейски щати\".„Европа се нуждае от нов проект. Не искаме империя, трябва ни съюз от свободни страни\", заяви Орбан, цитиран от Ройтерс и ДПА.Словашкият премиер Роберт Фицо каза, че Вишеградската група не иска в страните ѝ, които са с християнски корени, да се създават мюсюлмански общности.Полският премиер Матеуш Моравецки заяви, че „силната, интегрира Европа\" трябва да се гради върху група от суверенни национални държави, а не да представлява все по-централизирана федерация, както искат някои от западните страни.Орбан заяви също, че миграционната криза е усложнила задачата за обновяване на Европа и нарече „опасни\" предложенията на генералния секретар на ООН Антониу Гутериш за сключване на глобално споразумение за миграцията. Няма смисъл ЕС да се опитва да постигне общо становище по този въпрос в ООН, защото „ние няма да бъдем партньори\" в това, заяви унгарският премиер.На срещата в Будапеща бе приет документ, изразяващ общата позиция на четирите страни за необходимостта от разговори за бъдещето на ЕС след излизането на Великобритания от съюза. В документа се казва, че институциите на ЕС трябва да се отнасят еднакво към всички държави членки и да действат строго в рамките на компетенциите си. „Трябва да се зачита правото на държавите членки да извършват вътрешнополитически реформи\", се казва също в общото становище. По въпроса за миграцията отново се подчертава, че „фокусът трябва да е насочен към отговорна и изпълнима защита на външните граници на ЕС, за да се избегне налагането на задължителни квоти, които са неефикасни и които вече създадоха разделение в Европа\". ", "date": "2018.01.27", "title": "Вишеградската четворка иска „нов проект“ за Европа "}
{"url": "http://www.cross.bg/gradysa-temperatyri-blizki-1566414.html", "text": "/КРОСС/ Слънчево и почти тихо ще е времето днес. Максималните температури ще бъдат между 1 и 4 градуса в Северна и между 3 и 8 градуса в Южна България.По Черноморието на места ще има мъгла или ниски облаци, разкъсване на облачността ще настъпва около и след обяд. Максималните температури на въздуха ще бъдат 4-5 градуса, а на морската вода 6 - 7 градуса.Над планините също ще грее слънце, ще духа слаб, по билата до умерен северозападен вятър. Максималната температура на височина 1200 м ще бъде около 4 градуса, на 2000 м - около 0 градуса.В неделя ще се появи северозападен вятър, който в понеделник временно ще е силен.В понеделник температурите ще продължат да се покачват.Бързо ще се затопли, минималните температури вече ще са близки до 0 градуса, а максималните - близки до 10 градуса. ", "date": "2018.01.27", "title": " Започва затопляне – през деня ще е от 1° до 8° "}
{"url": "http://www.cross.bg/tema-subota-bivsh-1566403.html", "text": "/КРОСС/ Нова телевизия, „Събуди се\"Тема: \"Парламентарни игри\".Гост: Веселин Марешки, лидер на „Воля\"Тема: „София иска да диша\": За мерките срещу мръсния въздух.Гост: Йорданка Фандъкова, кмет на СофияТема: След обвиненията в измами за стотици хиляди, отговорът на финансовите брокери.Тема: \"Ако дядо ми ме познаваше, щеше да ме разстреля\". Историята разказва тъмнокожата внучка на бивш комендант на концлагер.Тема: Да обиколиш света, но да създадеш собствен рай в Троянско село. Историята на бивш спортист, заменил ски ориентирането с дърворезба.Тема: Радослава Ненова: Изкуството да покориш покорителя. Съпругата на алпиниста Боян Петров в \"Говори с Ива\".Тема: Маски и традиции. „Сурва\", на живо.Тема: Сензация с име на момиче: Тита.БТВ, „Тази събота и неделя\"Тема: Сутринта на Орлин Павлов.Тема: За мисията да правиш добро. Михаела Стойкова и Даниел Делибашев, за които щастието е да помагаш на децата в Африка.Тема: От Могилино до Габрово. Защо в домовете за деца с увреждания у нас продължават „филмите на ужасите\"?Тема: Годишнина в епицентъра на политическа буря. Вицепрезидентът Илияна Йотова, за първата си година на „Дондуков\" 2.Тема: Антон Радичев и Албена Колеча, едно театрално семейство на ненормирано работно време.Тема: За новия сезон на най-чаканото музикално реалити. Гост: Иван Лечев, музикант ", "date": "2018.01.27", "title": "По телевизиите в събота"}
{"url": "http://www.cross.bg/iioan-sveti-zlatoyst-1566406.html", "text": "/КРОСС/ След като изминали повече от тридесет години от кончината на великия вселенски учител свети Йоан Златоуст в град Комана, светейшият Прокъл, който някога бил негов ученик, а след това го заместил на престола му, извършвайки през лятото богослужение в негова памет във Великата Константинополска църква, произнесъл слово към народа, прославяйки Божия угодник с много похвали.\"Никой не може да възхвали свети Йоан по достойнство, казал той. Това би направил само друг такъв Йоан, ако би се явил сега. Подобно на пълноводна река, паметта му, състояща се от възпоменания за безбройните му трудове, подвизи и наставления, напоява душите на верните. В него сияят лъчите на Божията благодат, в които на един с яснота се явява слънцето на Божеството, пред друг се представя очистването на православието от ереси, на някой се показва гибелта на идолите, за друг става явна лъжливостта на заблужденията, някой вижда утвърждаването на вярата и изправянето на нравите, за друг блестят небесни венци.О, архиерею, паметта за когото е подобна на изпълнен с благоухание въздух! Име, съответстващо на делата и прозвище Златоуст, явно показващо какъв беше той в проповядването на словото Божие!Този Йоан е подобен на Йоан, Предтечата Господен, който е проповядвал покаяние. Онзи е бил проповедник, този е богогласна тръба. Онзи е бил непоколебим, този е непобедим. Онзи е бил девственик, този е защитник на чистотата. Онзи е кръщавал в пустинята, този в града разстилаше мислени мрежи. Онзи изобличил прелюбодееца, този страшно изобличаваше хищниците. Онзи бил хвърлен в тъмница, този беше заточен в изгнание. Онзи бил посечен с меч, този желаеше да приеме същата смърт за истината.Много бяха подвизите му на земята, много венци са му приготвени на небето. Сега Йоан вика заедно с апостол Павел: \"Аз съм Христово благоухание, защото очистих всички места от заблуди като от зловония: в Ефес отстраних измамата на Мид, във Фригия направих бездетна майката на лъжливите богове, в Кесария разорих народните блудилища, в Сирия опразних богопротивните събрания, в Персия посях семето на благочестието. Навсякъде насадих корените на православната вяра; просветих целия свят с познанието за Бога посредством своето учение. Като съставих книги, разпрострях навсякъде мрежите на спасението. С Йоан Богослов богословствах за Словото на Отца. Заедно с рибарите хвърлих в света мрежите на православието\".- О, Йоане! Животът ти наистина е бил изпълнен със скръб, но смъртта ти е почетна, гробът ти е славен, наградата ти е велика!\"Когато свети Прокъл говорел така в църквата, народът, горящ от любов към свети Йоан Златоуст, не могъл да дочака края на словото, но всички като че ли с едни уста извикали към него, като го молели да побърза с връщането на светите мощи на Йоан от Комана в Константинопол. Силните викове ехтели в църквата толкова дълго, че патриархът не могъл да довърши беседата си. Веднага след църковния отпуст той се отправил към цар Теодосий, сина на Аркадий, внук на Теодосий Велики, и го помолил за пренасянето на честните мощи на Йоан Златоуст, като казал:- Царю, върни този, който евангелски те роди със свето Кръщение и със светителските си ръце те внесе в църквата, тъй както някога старецът Симеон взел на ръце Господа. Църквата вика към теб: \"Красотата ми посърна, устата ми се затвориха, великолепието ми се помрачи. Див глиган разкъса пастирите на Златоустовите овце и кръвожадни зверове унищожиха плодовете на устата ми. Завист оскверни светинята на моя служител. Отсякоха го от мен и го заключиха в гроба на мълчанието. Приятелите на еретиците говореха помежду си: да заградим устата, които говореха много против нас. Да посрамим речите му, защото никой вече не ще може така да поучава и никой вече не ще ни възрази. Царю, докога врагът ще ме хули заради Златоуст? Върни ми този, който беше подобие на моя Жених Христос. Дарувай на мен, твоята майка, твоя духовен отец. Макар че от мен го отстрани твоята майка по плът, ти не следвай немилостивото й сърце и лошото й намерение, но възревнувай за светостта на духа, без която никой не ще види Господа. Славата на Евдоксия премина, а Църквата пребивава во веки. Аз съм твоя майка за вечни времена. Дай ми възможност повсеместно да разпространя радостта от завръщането на Златоуст и ти ще имаш в мое лице ходатайка за себе си пред Бога. Придобий душата на Златоуст в качеството на молитвеница за теб. Бъди син на правдата, утвърждаван от отеческата молитва!\"И така, като казал много от името на Църквата, той склонил царя да се съгласи. В Комана били пратени най-почетни мъже със сребърна ракла, за да пренесат светите мощи с голяма почит. Когато те пристигнали там и показали царското послание на Команския епископ и на целия народ, между людете настъпили голяма скръб, печал и ридание, поради лишаването от това велико съкровище. Народът не искал да даде светите мощи. Дълго разсъждавали по този повод, но не можели да се противят на царската заповед. А когато изпратените от царя хора искали да вземат мощите от гроба, те в същия миг станали толкова тежки, че въпреки всички усилия, било невъзможно да бъдат помръднати. Пратениците много се потрудили, но нищо не постигнали.Като разбрали от това, че светецът не съизволява мощите му да бъдат взети, те веднага известили писмено царя. Той, като се посъветвал със светейшия патриарх и с други свети мъже, разбрал грешката си, а именно, че не с молба, а със заповед изпратил хората си да вземат мощите на свети Йоан от Комана. Той намислил да му напише послание като на жив човек, просейки прошка за дързостта си и умолявайки го да съзиволи да се завърне на престола си и да утеши стадото си. Царят написал с ръката си следното:\"До вселенския учител и мой духовен отец свети Йоан Златоуст, цар Теодосий. Честнейши отче, като счетох честното ти тяло за бездушно, подобно на телата на другите умрели, заповядах незабавно да го донесат при нас, но не получих желаното по причина на моето недостойнство. А сега ти изпращам като на жив тази моя собственоръчна молба и с вяра те моля да простиш на мен и на хората ми. Прости ми дръзко предприетото начинание, като го покриеш с дълбочината на мъдростта си. Ти, който учеше всички на покаяние, прости на каещия се. Върни ни бащата като на деца, обичащи баща си, и обрадвай с пришествието си тези, които те обичат. Поради голяма нужда, усърдно те умолявам да дойдеш при нас, а не заповядвам. Не ме посрамвай за втори път, честнейши отче! Дарувай себе си на желаещите да те видят; върни се с мир у дома си и своите ще те приемат с любов.\"Като написал това послание, царят го дал на бързоходци и заповядал, като отворят ковчега на светеца, да го положат на гърдите му и след това да извършат всенощно бдение. Когато изпратеното от царя в Комана царско писмо било положено на гърдите на свети Йоан и когато, след това, след извършването на всенощното бдение, царските мъже се допрели до светите мощи, светецът веднага им съдействал: той станал така естествено лек, какъвто бил преди това. Пратениците се зарадвали и като взели честните мощи от ковчега, ги положили в царската рака. Там имало един беден човек с болен крак след ухапване от змия, който живеел при църквата, просейки милостиня. Той взел неголяма кърпа от ковчега на светеца и отрил с нея крака си. В същия миг кракът му оздравял и той започнал да ходи, прославяйки Бога. Целият народ се събрал със свещи в ръце, за да се поклони на честните мощи на светеца и ги изпратил с много сълзи.Царските хора тръгнали на път и стигнали до халкидонското пристанище. Царят с целия синклит, патриархът с клира и голямо множество народ излезли на кораби да посрещнат светите мощи. Бил приготвен специален царски кораб, в който била поставената раката с мощите. Когато се връщали към Константинопол, по Божие допущение, в морето внезапно се извила буря. Всички кораби били разпръснати на различни страни, а корабът, на който била раклата с мощите, като се лишил от рул, се носел, невидимо управляван от Божията сила. Той акостирал на брега, там, където се намирало лозето на вдовицата ,за което свети Йоан Златоуст претърпял толкова бедствия и самото изгнание. Така той и след смъртта си проявил ревност към правдата и изобличил неправедно причинената обида. В същия час морето утихнало, корабите се събрали на едно място неповредени и никой не пострадал от морското вълнение.Когато раклата с мощите била пренесена на брега, целият народ излязъл със свещи, кандила и песнопения. Клириците, като взели раклата, първоначално я внесли в църквата \"Свети апостол Тома\", а след това - в църквата \"Света Ирина\", наричана и църква на Христовия мир. Тук царят и патриархът отворили раклата и намерили тялото на свети Йоан подобно на лозова пръчка, цъфтящо от красота и нетление и издаващо голямо благоухание. Като свалил багреницата си, царят я прострял над мощите, а след това, като паднал върху гърдите на светеца, казал през сълзи:- Отче, прости прегрешението, причинено ти поради завист. Не ме считай за съучастник в греха на майка ми и не допускай да страдам заради родителската невъздържаност. Макар че съм син на твоята гонителка, аз съм невинен за причиненото ти бедствие. Прости й съгрешението, за да бъда и аз свободен от упрека, тежащ върху нея. Прекланям сана си пред нозете ти и подчинявам цялата си власт на молитвата ти. Прости на оскърбилата те с безразсъдно насилие, понеже тя се разкая за стореното ти зло и моли за прошка, обръщайки се със смирение към теб чрез моите уста така: \"Спомни си, отче, твоето учително слово за незлопаметността и сам забрави злобата ми. Искам да стана след падението си, но подай ми ръка ти, който казваше: ако си паднал веднъж, стани и ще се спасиш. Не мога да понеса недоволството ти от мен; дори гробът ми се разтърсва, съкрушавайки костите ми. Боя се от вечното наказание и от това, да не бъда отстранена от стоенето отдясно на страшния Христов съд. Ти спаси мнозина с поученията си; да не бъда само аз лишена от това спасение. Не оставяй мен, зовящата те подире ти, но отмъсти за мен на моя враг - дявола, защото той ме научи да те оскърбя, както някога научи Ева да съгреши пред Бога. Не се гневи срещу мен, незлобиви. Ти, който не беше злопаметен в тленния живот, не бъди злопаметен и в нетленния. Ако аз, живеейки във временния живот, ти причиних зло, то ти, живеейки във вечния живот, бъди полезен за душата ми. Отмина славата ми и нищо не ми помогна; но помогни ми ти, отче, за твоя слава, която ти си приел от Бога и прости на мен, безответната, преди да бъда осъдена на страшния Христов съд\".Докато казвал тези думи от името на майка си, царят не преставал да плаче, но оросявал със сълзи тялото на светеца и го целувал със страх. Също и свети Прокъл, целувайки тялото на светеца, мълвял:- Радвай се, христолюбиви отче, пресладки учителю! Аз съм твое чедо, възпитавало се от духовното ти мляко. Както си бил пастир преди мен, така и сега си пастир: моите овце са твои; стадото ти и досега се храни на твоето пасбище и стремейки се към теб, не желае да следва другите пастири. Яви ни лицето си и ни накарай отново да чуем гласа ти.Целият народ се стремял поне да се докосне до честната рака на светеца и не се отделил от нея през целия ден и през цялата нощ.На сутринта мощите на светеца били поставени в царска колесница и откарани с голяма чест и слава в голямата съборна църква \"Свети Апостоли\". Когато раклата била внесена вътре и поставена на патриаршеския престол, целият народ възклицавал като че с едни уста:- Приеми престола си, отче!Тогава патриарх Прокъл, а с него и мнозина от най-достойните мъже видели как свети Иоан раздвижил мъртвите си устни, сякаш бил жив, и прознесъл архиепископско благопожелание:- Мир на всички!Църквата на светите апостоли в Константинопол, изобразена на старинен ръкопис. Източник: sacred-destinations.comПо време на извършването на светата Литургия, от светите Златоустови мощи били подадени много чудесни изцеления на боледуващите, а също и гробът на царица Евдоксия прекратил дълговременното си разтърсване. Презвитерите положили светото тяло на Йоан в олтара под жертвеника, прославяйки с веселие и радост Христа Бога, превъзнасян с Отца и Светия Дух во веки. Амин. ", "date": "2018.01.27", "title": "Пренасяне мощите на св. Йоан Златоуст"}
{"url": "http://www.cross.bg/presledvaneto-ostana-zavurshi-1566451.html", "text": "/КРОСС/ Поредна страхотна новина за българския биатлон. След бронза от вчера на Красимир Анев в спринта, сега той се поздрави и със среброто в преследването на 12.5 км по време на Европейското първенство в италианския курорт Риднаун Вал-Ридана. Той остана на 27.6 секунди от победителя Александър Логинов, но направи като цяло страхотно състезание и се окичи с отличието.Това е осми медал за него на шампионати на Стария континент.  Българският представител свали всичките 20 мишени и съвсем заслужено завърши на втората позиция.Другият български участник в преследването Владимир Илиев се отказа в средата на надпреварата. Трети завърши друг руснак - Евгений Гараничев. Назад остана един от фаворитите в лицето на Симон Фуркад. ", "date": "2018.01.27", "title": "Краси Анев грабна среброто на 12.5 км на Европейското по биатлон"}
{"url": "http://www.cross.bg/suobshtiha-dyshi-ministerstvo-1566452.html", "text": "/КРОСС/ Най-малко 95 души загинаха, а поне 158 са ранени, след като линейка, пълна с експлозиви, бе взривена в събота в оживен район на Кабул, съобщиха от здравното министерство на Афганистан, увеличавайки предишния брой потвърдени жертви, предаде АФП.Отговорност за самоубийственото нападение поеха талибаните. Това е втората им атака в афганистанската столица за седмица след кървавото нападение срещу хотел \"Интерконтинентал\" миналия уикенд, при което бяха убити най-малко 25 души, повечето чужденци.Мъжът, управлявал линейката, минал през пропускателен пункт като твърдял, че кара пациент до болница, заяви говорител на афганистанското вътрешно министерство.Взривът е избухнал в квартала, където се намират офиси на министерството на вътрешните работи и на Европейския съюз, който не съобщи за засегнати свои служители от експлозията.Няма данни за пострадали българи при атентата в Кабул. Служителите в  дипломатическата ни мисия са невредими, съобщиха от външното ни министерство.Сега загиналите са 95, а ранените - 158, заяви Уахид Майрох, говорител на здравното министерство. Преди това от правителствения медиен център съобщиха за 63-ма загинали, много от тях - цивилни, като предупредиха, че жертвите може да се увеличат, тъй като някои от ранените са в критично състояние.Репортер на АФП видял много загинали и ранени цивилни в болницата „Джамуриате\", която се намира на метри от взрива и където медици се опитвали да помогнат на окървавени мъже, жени и деца, лежащи на пода в коридорите.Експлозията била толкова силна, че разтресла прозорците на сгради, намиращи на поне 2 километра от нея, а някои ниски структури в близост били разрушени.От афганистанското МВР съобщиха, че шофьорът на линейката бил пропуснат през първия пропускателен пункт, след като казал, че кара пациент в болницата „Джамуриате\", но бил разпознат на втория и тогава последвала експлозията.Двайсетина минути преди взрива репортер на АФП видял как полицията проверява линейки на няколкостотин метра от мястото на експлозията, докато шофьорите и пациентите чакали на улицата. Линейки рядко се проверяват в града, отбелязва агенцията.Този бомбен атентат е най-смъртоносният в Кабул от 31 май 2016 г., когато при взривяването на камион бомба в дипломатическия квартал бяха убити 150 души и стотици ранени. ", "date": "2018.01.27", "title": "Талибани убиха 95 души с линейка бомба в Кабул"}
{"url": "http://www.cross.bg/kaliforniya-dolara-elektromobili-1566453.html", "text": "/КРОСС/ Губернаторът на Калифорния Джери Браун представи късно снощи план на стойност 2,5 млрд. долара, чрез който ще бъдат подпомагани покупките на електромобили и разширяването на мрежата от станции за презареждане.Планът е част от усилията за постигане на целта до 2030 г. по калифорнийските пътища да се движат 5 милиона коли с нулеви емисии.Амбициозното предложение за трансформиране на калифорнийската \"автомобилна\" култура бе направено в началото на последната година от мандата на Браун, който полага основите екологичната му политика да бъде продължена и от неговия приемник. Губернаторът демократ превърна Калифорния в глобален лидер в борбата с климатичните промени на фона на решението на президента Доналд Тръмп да изтегли САЩ от Парижкото споразумение за климата. Броят на автомобилите с нулеви емисии, заложен в плана, е близо 15 пъти над 350 000-те такива коли, които вече се движат по пътищата на щата.За да бъде постигната целта, 40 процента от автомобилите, продавани през 2030 г. трябва да бъдат екологично чисти.Планът ще увеличи субсидиите, с които се подпомага покупката на електромобили.Калифорния предлага субсидии до 7000 долара за покупка на нови автомобили, задвижвани с електричество, горивни клетки или хибриди, макар повечето предоставяни суми да са по-малки. Предложението на Браун предвижда през всяка от идните осем години да бъдат отпускани субсидии на стойност 200 млн. долара.В него е заложено също увеличаване на станциите за презареждане до 250 000 за електромобили и 200 за водородни клетки спрямо съответно 14 000 и 31 в момента.Калифорния трябва рязко да намали замърсяването, причинявано от транспортния сектор, за да постигне целта си до 2030 година емисиите парникови газове да бъдат с 40 процента под нивата от 1990 година. Замърсяването от коли, камиони и други транспортни средства има най-голям дял в парниковите емисии.Щатът успешно намали емисиите от електроцентрали благодарение на широкото разпространение на енергията от вятърни, слънчеви и хидроцентрали, но замърсяването от транспорта леко се увеличи. ", "date": "2018.01.27", "title": "Калифорния с план за 2,5 млрд. долара за увеличаване на електромобилите"}
{"url": "http://www.cross.bg/izbori-zeman-milosh-1566450.html", "text": "/КРОСС/ Чешкият президент Милош Земан води на балотажа на президентските избори с 55,9 процента от гласовете.За неговия съперник, бившият ръководител на Чешката академия на науките Иржи Драхош са гласували малко под 45 на сто от избирателите при преброени над 50 процента от гласовете в около 15 000 избирателни секции, съобщава \"Асошиейтед прес\", позовавайки се на Чешката статистическа служба.73-годишният Земан, който е бивш премиер на левицата, беше избран през 2013 г. по време на първите преки президентски избори в Чехия.Оттогава той раздели страната с проруската си позиция и подкрепа за по-близки отношения с Китай. Драхош, който е 68-годишен и дебютант в политиката, е разглеждан като прозападно ориентиран. ", "date": "2018.01.27", "title": "Милош Земан води на балотажа на президентските избори в Чехия"}
