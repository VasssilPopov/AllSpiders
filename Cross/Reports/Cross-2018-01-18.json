{"url": "http://www.cross.bg/stoiinev-konventziya-nasilie-1565790.html", "text": "/КРОСС/ Проблемът с Истанбулската конвенция не е въпрос на превод. Това обяви пред БНТ зам.-председателят на парламентарната група на БСП Драгомир Стойнев.Той увери, че левицата подкрепя борбата срещу домашното насилие и ще инициира законодателни промени в тази посока, но въпросът с т.нар. „социален пол\" е като капката катран, която разваля кацата с меда. Стойнев изрази надеждата, че Европейският съюз ще окаже също толкова силен натиск срещу корупцията, какъвто по думите му е оказал за приемането на Истанбулската конвенция. Социалистът уточни, че подкрепата за борбата с домашното насилие, няма да стане с обсъждането на т.нар. „социален пол\". Според него от въпроса се интересуват неправителствени организации, които след приемането на конвенцията, ще следят дали джендър теорията се спазва например по училищата.„Не сме загубени в превода, ние сме реалисти, които отстояват семейни и християнски ценности, и не приемаме тази теория. Ако не вярвате на БСП, вижте целия интелектуален свят, професори, учени, доктори, които се изказват срещу тази конвенция\", коментира Драгомир Стойнев.Освен че БСП ще поиска промени в Наказателния кодекс, ще започе инициатива да се създадат центрове за жени-жертви на домашно насилие.Той заяви, че БСП не бламира Сергей Станишев, а решението да не се подкрепи конвенцията е на Националния съвет, не на ръводството на партията..„След приемането на бюджета идва и вотът на недоверие\", напомни Драгомир Стойнев преминавайки км темата за внесеното искане в парламента.Според него десет месеца партията е разкривала корупционни схеми като случая с НДК, програмата за саниране, „Суджук гейт\" и т.н. Той увери, че ще има дебати и нова информация за подобни практики.„ГЕРБ не трябва да се притесняват от това, което мисли Европа. Трябва да се притесняват от мнението на българските граждани\".Стойнев заяви, че БСП е конструктивна опозиция и доказателство за това е единодушното приемане на Договора за добросъседство с Македония.Той отрече атнтикорупционният закон да е конкретна стъпка на управляващите за борба с корупцията.„88% заявяват, че са притеснени от корупцията в страната. Това казва и българският бизнес - че 90% от поръчките са нагласени. Има хора, които искат да отделят Северозападна България, заради корупционни схеми. Това го казват българсикте граждани\", допълни Стойнев.Той подчерта, че според БСП сегашното правителство не носи стабилност в държавата, както твърди ДПС. Според Стойнев алтернативният бюджет на БСП се изпълнява в момента де факто от ГЕРБ, като доказателство са последните допълнителни разговори. Това според него е доказателство, че Столетницата е способна да управлява.Стойнев потвърди, че БСП иска да се разсекрети докладът на ДАНС за контрабандата. ", "date": "2018.01.18", "title": "Стойнев: Проблемът с Истанбулската конвенция не е въпрос на превод"}
{"url": "http://www.cross.bg/zykurburg-dolara-hart-1565789.html", "text": "/КРОСС/ Съоснователят на Facebook и главeн изпълнителен директор Марк Зукърбърг си е купил суперлуксозна яхта, наречена \"Одисей\", за 150 милиона долара в Монако, съобщава турското издание \"Хюриет\". Яхтата върви с хеликоптер със собствен хангар, 24-метрово корабче, 4x4 джип и ATV.Зукърбърг, чието състояние е около 74 милиарда долара, видял 107-метровата яхта на изложение в Монако и я е купил по-късно тайно. Милиардерът получил и отстъпка от цената.Сделката била осъществена още през септември, но сега милиардерът и жена му били забелязани да ползват новата си играчка, плавайки с нея в Тихия океан.Яхтата може да поеме до 30 пасажери, като за целта има 15 каюти. \"Одисей\" може да достигне скорост от 15 възела в минута.Зукърбърг купи яхтата от Греъм Харт, милиардер от Нова Зеландия, известен със силната си страст към яхтите. Харт, роден през 1955 г., започва като шофьор на камион и понастоящем има състояние от 7.8 милиарда долара.Според класацията на Forbes 500 Харт, който е собственик на инвестиционната фирма Rank Group, е 214-ият най-богат човек в света. \"Одисей\" е построена в корабостроителницата \"Клевен\" в Норвегия. Харт има още един 117-метров кораб, построен в същата корабостроителница. ", "date": "2018.01.18", "title": "Марк Зукърбърг си купил яхта за 150 милиона долара"}
{"url": "http://www.cross.bg/evropa-byzlydzha-nostra-1565784.html", "text": "/КРОСС/ Монументът на Бузлуджа попадна сред 12-те най-застрашени обекта на културното наследство в Европа в годишната класация на организацията \"Европа Ностра\" и Института на Европейската инвестиционна банка. Това е полуфиналът на ежегодната й инициатива, а 7-те финалиста ще бъдат обявени през март, посочи пред агенция фокус арх. Дора Иванова, която има проект за спасяването на паметника.Програмата на \"Европа Ностра\" не е финансираща. Целта й е да привлече внимание на високо ниво, включително от страната, чиято забележителност е попаднала в списъка. Наред с Дом-паметника на Бузлуджа са номинирани историческият център на австрийската столица Виена, историческият център на Агирокастро, Албания, късновизантийски църкви във Воскопоя и Виткуки, отново в Албания, въглепреработващо предприятие в Белгия, стара въжена линия и манастири в Грузия, казиното в Констанца, Румъния, замък в Тоскана, Италия, праисторически находки в Испания, сиропиталище на Принцовите острови в Истанбул и фабрика за лед в Обединеното кралство. Някои от тях са застрашени от занемаряване или ново строителство, а други - поради липсата на експертен капацитет, отбелязва организацията на своя сайт.Обектите са избрани от жури от историци, архитекти, реставратори и експерти по устойчив туристически бизнес на базата на предложения, направени от цяла Европа, като важен елемент от кандидатурата е възможността мястото да носи и икономически ползи. Предложението от българска страна е направено от фондацията \"Проект Бузлуджа\", основана от Иванова, благодарение на която в момента има и охрана на Бузлуджа. Окончателният списък със застрашени забележителности се избира от управителния съвет на \"Европа Ностра\".Ако Бузлуджа бъде част от тях, \"Европа Ностра\" ще се погрижи да бъде изготвен цялостен план за спасение на сградата, ще бъдат направени план за действие и предложения за бъдещо предназначение, ще бъдат посочени възможности за финансиране\", заяви арх. Иванова пред \"Фокус\", добавяйки, че класирането ѝ зависи и от реакциите и желанието за опазването тук на място, в България.\"Имайки предвид, че \"Европа Ностра\" е представена в над 40 държави, за тази програма са кандидатствали стотици проекти. Това, че Бузлуджа е избрана за една от 12-те най-застрашени сгради, трябва да ни говори, че тук, в България, имаме едно много ценно бижу на културното наследство. И ако тук я виждаме като политически разделителен обект, то за Европа е пределно ясно, че този паметник е ценност на европейско ниво. Смятам, че този нов контекст, че Бузлуджа е европейска ценност, е най-важното в тази номинация\", смята тя.\"Мисля, че в този момент и държавата със своите решаващи действия трябва да поеме отговорност и да действа в правилната посока в България.\"През лятото на 2017 г. се разгоряха поредните дебати за рушащия се монумент, който привлича десетки туристи от Европа. Идеята да бъде отдаден за временно ползване на БСП не бе одобрена от Министерския съвет. ", "date": "2018.01.18", "title": "\"Бузлуджа\" попадна сред най-застрашените обекти на културното наследство в Европа"}
{"url": "http://www.cross.bg/ivanovich-oliver-kosovo-1565780.html", "text": "/КРОСС/ Лидерът на Гражданското движение на косовските сърби „Свобода, демокрация, справедливост\" (СДП) Оливер Иванович беше погребан в Алеята на почетните граждани на Новото гробище в сръбската столица Белград, предава македонската медия „Алсат-М\".Освен семейството и партийните му колеги, много граждани от цяла Сърбия изразиха почитта си към убития политик от Косово. Правителствената делегация е ръководена от министър-председателя Ана Бърнабич и от директора на сръбската правителствена служба за Косово и Метохия Марко Джурич.Пред сръбските медии съпругата на Оливер Иванович Милена заяви, че никога няма да се завърне в Косово\". ", "date": "2018.01.18", "title": "Погребаха в Белград убития лидер на косовските сърби Оливер Иванович"}
{"url": "http://www.cross.bg/shampion-pozitziya-tochki-1565781.html", "text": "/КРОСС/ Националният отбор на България по футбол се изкачи с една позиция в ранглистата на ФИФА и с точков актив от 719 точки заема 42-ро място в първото издание на класацията за годината.В топ 10 няма промени. Световният шампион Германия запази лидерската позиция с 1602 точки. Втори е тимът на Бразилия, а трети е европейският шампион Португалия.", "date": "2018.01.18", "title": "Футболните национали се изкачиха с едно място в световната ранглиста"}
{"url": "http://www.cross.bg/godina-leva-razmer-1565787.html", "text": "/КРОСС/ За повече контрол в разходването на средствата призова министърът на здравеопазването Кирил Ананиев пред парламентарната комисия по здравеопазване. Той посочи, че за миналата година Националната здравноосигурителна каса е с преразход от 238 милиона лева над одобрените за болнична помощ и 187 милиона лева над одобрените за лекарства.Повод за отговора на министъра беше въпрос от опозицията - ще се плати ли надлимитната дейност на болниците след решението на съда.„Правейки баланс между отделните здравноосигурителни плащания, ние този баланс може да го поддържаме до размера на законно установените източници за финансиране на дейността за съответната година. Няма как да признаем за отчетена дейност, която надхвърля максималния размер, възможен за финансиране\", отговори Ананиев, цитиран от БНР.По въпроса за лимитите за 2015 година в размер на 52 млн. лева по данни на Лекарския съюз, председателят на Надзорния съвет на НЗОК Жени Начева беше още по-категорична.„Дали трябва да се надяват, или не - решението е на самите болници. Аз казвам, че информация за такъв размер средства - точно как са формирани, какви финансови документи има във връзка с тези средства, не мога да дам\".До края на февруари ще са готови медицинските стандарти, ще се преразгледат алгоритмите на клиничните пътеки и ще е готова Националната здравна карта, стана ясно още на Комисията по здравеопазване.", "date": "2018.01.18", "title": "Здравният министър призова за повече контрол в разходването на средствата"}
{"url": "http://www.cross.bg/evropa-avstriya-rymen-1565782.html", "text": "/КРОСС/ България и Австрия ще работят за приемственост в политиките на Европейския съюз и по всички теми от европейския дневен ред в рамките на своите последователни председателства на Съвета на ЕС. Това беше общата позиция на президента Румен Радев и на федералния министър за Европа, интеграция и външни работи на Австрия доктор Карин Кнайсъл, които се срещнаха днес на „Дондуков\" 2, съобщават от пресслужбата на президентството.Европа е изправена пред множество външни и вътрешни предизвикателства и това налага общи решения и действия по отношение на стабилността в съседните региони, миграционната криза и реформата на Дъблинския регламент, бюджета на ЕС след напускането на Великобритания, както и общия дебат за бъдещето на Европа, беше подчертано на срещата. „За България е от изключително значение да бъде съхранен потенциалът на Кохезионната политика за държавите от Източна Европа\", посочи още Румен Радев.По време на срещата държавният глава открои важното значение на Република Австрия като икономически и инвестиционен партньор на страната ни и призова за последващо задълбочаване на двустранните отношения в сферата на науката, образованието и културата.Президентът Румен Радев поздрави министър Карин Кнайсъл по повод рождения и ден. ", "date": "2018.01.18", "title": "България и Австрия ще работят за приемственост в политиките на Европейския съюз"}
{"url": "http://www.cross.bg/konventziya-istanbylskata-neshto-1565773.html", "text": "/КРОСС/ Обединени патриоти са твърдо против ратифицирането на Истанбулската конвенция. Това твърдо заяви един от съпредседателите на коалицията и лидер на ВМРО Красимир Каракачанов по време на учредяването на Национален инициативен комитет за честване на 170-ата годишнина от рождението на Христо Ботев, като по този начин опроверга някои информации, че при корекция в превода патриотите може и да склонят да подкрепят конвенцията.И в тази връзка вицепремиерът и министър на отбраната направи много любопитен коментар в отговор на въпрос „какво би казал Ботев за Истанбулската конвенция\".„Ботев би извадил сабята или би гръмнал с револвера, ако някой тогава му беше предложил нещо подобно!\", допълни Каракачанов и обясни, че патриотите са против „всяко нещо, което е против традиционния морал и води до открехване на вратата за всевъзможни измишльонити като трети, четвърти, четиридесет и четвърти и не знам си какъв пол е пълно безумие. Няма смисъл да правим грешките, които вече другите са направили\".", "date": "2018.01.18", "title": "Каракачанов: Ботев би извадил сабята или би гръмнал с револвера, ако някой му бе предложил нещо като Истанбулската конвенция"}
{"url": "http://www.cross.bg/kostov-pyblikata-kristian-1565774.html", "text": "/КРОСС/ Кристиан Костов е първият българин, носител на наградата за дебютиращи европейски изпълнители, добили голяма популярност извън границите на собствената си държава. Българският изпълнител получи и голямата награда на Европейските музикални награди (EBBA) - Изборът на публиката (Public Choice Award).Костов бе награден на бляскава церемония сряда вечерта в зала „Мартини плаза\" в Грьонинген, Холандия. За наградата на публиката се бореха 10-те носители на European Border Breakers Awards. Сред тях бяха победителят от Евровизия 2017 Салвадор Собрал, норвежката музикална сензация Sigrid и изплънителката на едни от най-големите хитове на 2017-та \"Chasing Highs\" и \"All Stars\" ALMA от Финландия.Миналогодишният носител на голямата награда на публиката стана Dua Lipa от Великобритания. След победата тя се превърна в един от най-успешните изпълнители в световен мащаб.Кристиан Костов сподели първите си емоции след победа пред БНР:\"Просто искам да кажа, че съм много горд, че България най-накрая спечели. Аз мисля, че го заслужаваме много, но честно казано, това не е моята победа в никакъв случай, това е победата на всичките хора, които са гласували за мен. И наистина много съм благодарен за това, защото няма как да купиш това нещо. Хората или гласуват, или не. Значи повярваха в мен и наистина има нещо в това. Благодаря ви много!\"На сцената в Грьонинген 17-годишният Костов представи в нов аранжимент песента Beautiful Mess, която му донесе второ място в конкурса „Евровизия 2017\" в Киев.  На церемонията той също така пя в дует с нашумелия британски изпълнител Younger. На пианото им акомпанира и известният диригент и телевизионен водещ Джулс Холанд.Следващият музикален проект на Кристиан Костов ще е съвместна песен с друга звезда от Евровизия 2017 - норвежкия музикален продуцент и изпълнител Jowst, който завърши на 10-о място в Киев.", "date": "2018.01.18", "title": "Кристиан Костов спечели Европейска награда за дебют EBBA и голямата награда на публиката "}
{"url": "http://www.cross.bg/prezident-pytin-otnoshenie-1565770.html", "text": "/КРОСС/ Ново проучване на водещата глобална асоциация „Галъп интернешънъл\" (GIA) в 55 страни по света показва значително повишаване на позитивното отношение към руския президент Владимир Путин и значителен спад в одобрението към американския президент Доналд Тръмп в сравнение с предшественика му. Но и двамата политици се нареждат по одобрение след Папата.Преди две години, положителните нагласи по света към президента на САЩ Барак Обама, точно преди края на мандата му, бяха около три пети (59%) в световното изследване, проведено тогава. През тази година, след близо една година от мандата на президента Тръмп, благоприятното отношение към него е на равнища около 31%, а неблагоприятното е 58%. Така той се оказва основният от изследваните политически лидери, за когото мнозинството има негативни представи, т.е. негативните оценки превишават позитивните.Междувременно, положителните гледни точки към руския президент Путин са се повишили от една трета (33%) през 2015 г. до 43% сега - което е значително увеличение за две години.Путин е с най-високи сред изследваните лидери позитивни оценки във всички региони по света, освен в САЩ и в страните членки на ЕС.Папа Франциск отбелязва най-високото ниво на положителни нагласи - 56%, което достига до нива от 75% при анкетираните в Латинска Америка и 66% - при живеещите в страните членки на ЕС.Въпреки вътрешните политически проблеми в Германия дългогодишният канцлер Ангела Меркел се нарежда сред най-популярните лидери: 49% я одобряват и имат позитивно отношение към нея, в сравнение с 42% преди две години. Тя побеждава новоизбрания президент на Франция Емануел Макрон, който събира 45% одобрение (в сравнение с 42% одобрение, което имаше неговия предшественик Франсоа Оланд преди две години). А ето как изглеждат нагласите в България. По-голямата част от българите имат положително отношение към папа Франциск (57%) срещу само 5%, които имат негативно мнение за него. Нетната стойност на България по въпроса е +52 (57% - 5%), което нарежда страната ни в топ 20 по този показател спрямо всичките изследвани страни.В България се забелязва почти удвояване на положителните оценки към новоизбрания френски президент Емануел Макрон, който се ползва с +43 нетна стойност, спрямо предшественика му от преди две години - който се ползвал с +25.От 2015 до 2017 година нетната стойност за канцлера на Германия Ангела Меркел намалява почти 3 пъти (от +30 на +11), което най-вероятно се дължи и на политиките по отношение на бежанците, които тя водеше през последните години.Както може да се очаква, в синхрон със световната тенденция, у нас отношението към Владимир Путин (+25) е по-позитивно от това към Тръмп. Оценките за американския лидер у нас са силно негативни, като той се ползва с -23 пункта неодобрение.Сред анкетираните в България Реджеп Ердоган получава най-негативните оценки, които го поставят на последно място от тестваните световни лидери с -53 пункта. \"Президентът на САЩ Тръмп явно разделя мненията за разлика от своя предшественик. Това означава, че хората по света започват да се оглеждат за друг световен лидер, който да изпълни тази ключова роля. Благоприятната оценка към президента на Русия Путин сериозно се е повишила, но той все още трябва да убеждава, тъй като образът му остава противоречив. Въпреки това, за пръв път в световна анкета руски лидер е класиран преди американски.Въпреки вътрешните политически битки в Германия, новият световен порядък оставя германския канцлер Ангела Меркел като най-одобряван политически лидер заедно с новоизбрания френски президент Емануел Макрон, който не е далеч назад спрямо нея. Това е забележително постижение, като се има предвид, че Макрон формира политическата си партия преди малко повече 18 месеца\", коментира Кънчо Стойчев, президент на Gallup International Association (GIA). ", "date": "2018.01.18", "title": "Рязък скок на одобрението към Путин в света и огромен спад на позитивното отношение към Тръмп"}
{"url": "http://www.cross.bg/obshtina-raiiona-chast-1565775.html", "text": "/КРОСС/ Голяма част от селата, останали през днешния ден без електрозахранване поради ураганния вятър и падали дървета, са с възстановено снабдяване. Обстановката продължава да е усложнена в района на община Баните, където са установени и 4 счупени от бурята стълба, и част от община Смолян. Усложнена е обстановката също и за някои села в района на Клисура.  Продължава работата на диспечерските центрове и аварийните екипи до възстановяване на електрозахранването за всички засегнати селища.", "date": "2018.01.18", "title": "Информация от \"Електроразпределение Юг\""}
{"url": "http://www.cross.bg/zlatni-nakiti-sreburni-1565776.html", "text": "/КРОСС/ След триумфалния успех в Норвегия на изложбата „Легенди в злато Тракийски съкровища от България\", в Националния исторически музей (НИМ) отново могат да бъдат видени най-известните златни и сребърни съкровища. Това съобщиха от пресцентъра на музея.Емблематичните красиви златни и сребърни произведения на торевтиката, пластиката и изкуствата гостуваха повече от 3 месеца на музея в Берген.Подновената експозиция в Зала 2 на НИМ традиционно акцентира върху оригинала на Панагюрското златно съкровище. Посетителите могат да разгледат в представителните витрини сребърните съкровища от Борово (IV век пр. Хр.), Рогозен (ср. V-третата четвърт на IV век пр. Хр.) и Летница (IV век пр.Хр.). Като част от постоянната експозиция остава „Сребърното съкровище от с. Йонково\" (III век пр.Хр.), показано за първи път през лятото на 2017 г. То включва купа с полусферична форма, каликс и фрагменти от устие на ритон с врязана украса от бръшлянова клонка.Уникалната златна каничка от Могиланската могила (Враца) и сребърният киликс от Александрово от IV век пр.Хр., сребърният скифос с позлата, украсен с глави на богиня, инсигниите на властта - златен нагръдник от могилно погребение от Твърдица, двойната брадва с позлата от Кози грамади, златни накити, парадно и бойно въоръжение на тракийските войни и предмети от проучени богати гробни комплекси в Казанлъшко представят разказа за тракийските владетели и техните земи.Традиционен интерес предизвикват редките и изключително интересни накити от проучени гробове в Златиница и Синеморец, както и разнообразието от златни венци и уникалният златен пръстен със сцена на обличане във власт (инвеститура). Специален акцент в експозицията е обецата, представяща богинята Нике в колесница (ср. на III век пр.Хр.).Показани са още огърлици, обеци, апликации за диадема, нанизи от мъниста и сребърни накити, които ще обогатят представата за живота и мисленето на траките в периода V -I век пр. Хр.Експозицията показва изящни и редки образци на тракийското въоръжение - броня от бронз от Пловдивско (V век пр. Хр.), върхове на копия и др.Начинът на живот, вярванията и мисленето на траките, живели по българските земи в предримския период разкриват предмети, принадлежали на владетелите и семействата им - ритуални сервизи от злато, сребро и бронз, накити, въоръжение, пластика, чернофирнисови и червенофигурни съдове с изящни сцени (лампа, кратери, скифоси, кантароси, хидрии, кани и т.н.). ", "date": "2018.01.18", "title": "Най-известните ни златни и сребърни съкровища се връщат в България"}
{"url": "http://www.cross.bg/bulgariya-avstriya-vazhni-1565778.html", "text": "/КРОСС/ Австрия е за встъпването на България в Шенгенското пространство и ще го подкрепи. Това обяви федералният министър за Европа, интеграция и външни работи на Република Австрия д-р Карин Кнайсъл след срещата си с министъра на външните работи на Република България Екатерина Захариева, предаде предава „Фокус\".„Радвам се, че днес съм в София, благодаря за посрещането\", каза тя на български език.„Скъпа, Екатерина, много съм щастлива, че днес - на моя рожден ден, мога да бъда в твоята компания - това е един от най-хубавите ми рождени дни. Благодаря за цветята. Наистина съм щастлива да съм тук днес\", каза още министър Кнайсъл и благодари на всички от Министерството на външните работи на България за много интересните разговори, в които посочи, че са коментирани важни теми.„Това е важен фактор както за двустранните ни отношения, така и в европейски план. Много се радвам и бих искала да изразя нашия респект към всички сътрудници в българското външно министерство за подготовката на председателството - особено за това, че младежта е във фокуса, тъй като това е една тема, която понякога се забравя. За нас много важен е и приоритетът за Западните Балкани. И бих искала да ви поздравя и за влизането в сила на договора за добросъседство между България и Македония - това е един пример как между две съседни страни без едната да се намесва в работите на другата, могат да съществуват добросъседски отношения\", каза още тя.Кнайсъл изрази уважение и към работата на българското правителство и на българските политици за всичко, което са постигнали през 2015-2016 г.„Това е времето, когато имаха проблем с мигрантските потоци и България се оказа в позиция на транзитна страна. И имайки предвид успехите, с които България преодоля този момент, бих искала още веднъж да уверя, че Австрия е за встъпването в Шенгенското пространство и ще подкрепи България. По отношение на темата за миграцията Австрия е на позиция, че е необходима наистина една широка реформа, за да може да се гарантира външната граница на ЕС, нямаме право да оставим държавите там сами. Затова Австрия ще продължи да полага усилия за това още по-активно по време на Австрийското председателство на Съвета на ЕС\", коментира министърът.Тя посочи, че следващата седмица ще пътува до Истанбул и ще се срещне с турския външен министър.„Вече съм провела няколко много важни телефонни разговора с него, защото най-важен в момента е диалогът. Всичко, което трябва да се постигне в рамките на двустранните отношения, трябва да се постигне с диалог\", коментира тя.От своя страна Екатерина Захариева обяви:„Австрия е един от най-важните ни приятели и се радвам, че сме заедно в тройката на председателството и имаме още приоритети заедно. Разбира се, говорихме за Западни Балкани и общо беше разбирането, че европейската перспектива е единствената възможност за стабилност, просперитет и демокрация за тези страни и заедно ще работим в тази посока. Говорихме и за други важни европейски политики като общата политика за убежище и Дъблинския регламент, по който нашето председателство ще има общ подход за постигане на съгласие. Общи са разбиранията между България и Австрия, че трябва заедно да защитим външните граници на ЕС, затова искам да благодаря на хората от Фронтекс, които са тук и ни помагат в това\", заяви външният ни министър.Като други важни теми тя посочи работата по политиката за бързо връщане на мигранти в страните от Югоизтока.„Няма как страните, които са външни граници на ЕС, да бъдат оставени сами и тук по политиката за бежанци трябва да се усети солидарността на другите европейски страни. Трябва да направим новата политика така, че да може да работи в криза, а не да се налага да се взимат спешни мерки, както беше през 2015 г. По време на нашето председателство ще започнат разговорите и за следващата годишна рамка и изобщо по всички важни политики се разбрахме да обменяме постоянно информация така, че 2018 г. да няма никаква пауза между едното и другото председателство и да продължим важните политики без прекъсване\", каза още тя и обясни, че и по темата за влизането на Турция в ЕС двете държави имат много общи гледни точки, но и някои различия.„Членството в ЕС изисква изпълнение на ясни условия, които няма как да се заобиколят и всяка една страна, която иска да е член трябва да се поддържа към високите стандарти за опазване правата на човека. Ние трябва да говорим с Турция, да водим диалог и да бъдем максимално близко и всичко да се случва на масата за преговори\", коментира Захариева.Тя пожела на Кнайсъл много успехи на новата длъжност и я увери, че може да разчита за всичко на нея и се надява да продължат да поддържат добри отношения, както досега. ", "date": "2018.01.18", "title": "Австрия подкрепя България за Шенген"}
{"url": "http://www.cross.bg/vlakove-vetrove-zaradi-1565779.html", "text": "/КРОСС/ Силни ветрове връхлетяха Западна Европа и други райони на континента, като спряха полети и влакове и доведоха до смъртта на трима души, всичките убити от паднали дървета, предава „Франс прес\", цитирана от БНР.Втора зимна буря за този месец удари Холандия, като ветрове със скорост до 140 км/ч принудиха амстердамското летище „Схипхол\" - едно от най-натоварените на континента да спре всички полети за около два часа. Стихията отнасяше керемиди от покрива на терминала, което доведе до затваряне на входовете на две от трите зали за заминаващи пътници.Националната служба в Холандия обяви червен код заради силните ветрове, а 62-годишен мъж загина в централния град Олст, след като върху него се стовари откършен клон на дърво. Инцидентът станал, когато той излязъл от камиона си, за да разчисти пътя. Втори холандец, също на 62 години, бе убит в източния град Енсхеде, след като дърво падна върху колата му.В съседна Белгия шофираща жена почина, след като върху автомобила ѝ се стовари дърво на пътя в района на Грез Доасо, на около 35 км южно от Брюксел. Четирима души пострадаха от летящи ламарини в Антверпен, включително жена, която бе тежко ранена.В Германия 59-годишен мъж загина на място под паднало дърво в западната провинция Северен Рейн-Вестфалия.Холандската национална жп компания обяви, че всички влакове са спрени до следващо нареждане заради силната буря, освен в северния район на Грьонинген и на юг около Лимбург. Високоскоростните влакове „Талис\" спряха движението си в Холандия и Германия поне до 15 ч. българско време.Очакваше се в четвъртък следобед ветровете да поутихнат, но холандските власти затвориха за движение няколко уязвими шосета и мостове, пресичащи различни диги. Холандските транспортни власти съобщиха, че 25 големи камиона са били обърнати от силните ветрове, което предизвикало задръствания на 6 основни трасета в страната. Южен Ротердам - най-голямото товарно пристанище в Европа, на практика стана недостъпен от севера заради проблеми по три основни шосета в градаВ Германия десетки полети бяха отменени на летищата в Дюселдорф в западната част на страната, в Мюнхен на юг, както и на аеропорта, обслужващ Кьолн и Бон. Железопътната компания „Дойче бан\" обяви, че изцяло е спряла влаковете в провинция Северен Рейн-Вестфалия и частично в съседната Рейнланд-Пфалц, както и че е намалила скоростта на високоскоростните влакове между Волфсбург и Берлин. В късния следобед компанията съобщи, че спира за деня всички междуградски влакове, като потеглилите ще спрат след достигане на най-близката гара.В западната австрийска провинция Тирол бяха спрени влаковете между Виена, Линц и Залцбург заради опасност от лавини.", "date": "2018.01.18", "title": "Жертви на силните ветрове в Европа"}
{"url": "http://www.cross.bg/mesta-naseleni-bulgariya-1565783.html", "text": "/КРОСС/ Аварийните екипи на ЕНЕРГО-ПРО Мрежи отстраниха днес стотици повреди по съоръженията от електроразпределителната мрежа в Североизточна България, възникнали вследствие на силния вятър и падналия обилен мокър сняг. От началото на деня бе възстановено захранването на 216 населени места.Към 17:00 часа без електрозахранване са 24 населени места в двете най-засегнати от влошената метеорологична обстановка области Добрич (15) и Габрово (9).Специалистите на електроразпределителното дружество ще продължат да работят и след настъпването на нощта за пълното отстраняване на възникналите вследствие на зимната буря аварии и възстановяването на електрозахранването на всички населени места. ", "date": "2018.01.18", "title": "Възстановено е електрозахранването на 216 населени места в Североизточна България"}
{"url": "http://www.cross.bg/bulgariya-biznesa-rymen-1565786.html", "text": "/КРОСС/ Президентът Румен Радев обсъди с представители на водещи германски компании, развиващи бизнес у нас, перспективите и трудностите пред чуждестранните инвеститори в България. Срещата се проведе на „Дондуков\" 2 и в нея участваха фирми, членуващи в Германо-българската индустриално-търговска камара.\"Германия е стратегически партньор за България и ние високо ценим усилията на институциите и бизнеса за разширяване на двустранните икономически отношения\", заяви Румен Радев.По думите на президента, българската държавна администрация трябва да подобри работата за привличане и задържане на инвеститори у нас.„Това ще допринесе не само за развитието на икономиката, но ще създаде положителни модели в обществен и институционален план\", заяви Румен Радев.По думите на президента една от възможностите за повишаване на конкурентоспособността на страната ни е адекватна политика при въвеждането на електронно управление и услуги. Президентът и представителите на бизнеса обсъдиха предприемането на мерки за връщането у нас на млади българи, дипломирали се в чужбина, както и за задържането на квалифицираната работна ръка на пазара на труда в България.От Германо-българската идустриално-търговска прогнозират пореден рекорд в търговския  стокообмен между двете страни за 2017 година, като за изминалата година българският износ се развива изпреварващо в сравнение с вноса от Германия. Германските компании призоваха за устойчивост в законодателната рамка и откроиха недостига на работна ръка, квалифицирана според нуждите на бизнеса, както и липсата на дългосрочна стратегическа визия в икономически и политически план, като основни трудности пред инвеститорите за разрастването им на българския пазар. Много от представителите на малкия и среден бизнес срещат редица административни препятствия, повишаващи риска от корупция, беше посочено още по време на срещата. ", "date": "2018.01.18", "title": "Президентът и германски инвеститори у нас обсъдиха перспективите и трудностите за развитието на бизнеса в България"}
{"url": "http://www.cross.bg/nekov-hora-momchil-1565772.html", "text": "/КРОСС/ Достъпът до схемата „Гаранция за младежта\" е селективен. Това показва оценката за изпълнението на Инициативата за младежка заетост от държавите членки.Това заяви вчера вечерта българският евродепутат Момчил Неков по време на дебат в пленарна зала за изпълнението на Инициативата за младежка заетост от държавите членки.Данните сочат, че от програмата се възползват предимно образовани и висококвалифицирани млади хора. Хората с увреждания, по-ниско образованите и трайно безработните остават извън статистиката.„В моята страна - България, ситуацията е сходна. От схемата се възползват почти изцяло млади хора със средно и висше образование за сметка на нискоквалифицираните. Тези, които имат регистрация в бюрата по труда, са по-скоро рядко явление. Затова трябва да мислим за алтернативни решения\", призова Момчил Неков.„Едно от предложенията ми като докладчик от Комисията по образование и култура е създаването на единни информационни гишета. Там младите хора ще могат да получават информация за различни възможности за обучение, стаж или работа на едно място\", коментира Неков. Според него, този тип услуга е далеч по-адаптирана към нуждите на младите хора, отколкото бюрата по труда, към които все по малко младежи се  обръщат при търсенето на работа.„Всеки млад човек, независимо от икономическата и социална ситуация, в която се намира, трябва да има информация и достъп до подобен тип програми\" заяви Неков. Именно осигуряването на равен достъп ще бъде крайъгълният камък за успеха на инициативата според евродепутата.# # #Член на ЕП от Групата на прогресивния алианс на социалистите и демократите;Член на Комисията по „Земеделие и развитие на селските региони\";Член на Комисията по „Култура и образование\";Член на делегациите на ЕП за връзки с Китай и с държавите от Централна Азия, както и на интерпарламентарните работни групи за биоразнообразието и устойчивото развитие, за климатичните промени, за развитие на туризма, културното наследство и европейските културни маршрути, за спорта.  ", "date": "2018.01.18", "title": "Евродепутат Момчил Неков: Всеки млад човек в ЕС трябва да има достъп до схемата „Гаранция за младежта“"}
{"url": "http://www.cross.bg/andreii-ryblyov-evrosport-1565758.html", "text": "/КРОСС/ Утре, 19 януари, Евроспорт 1 ще излъчи пряко двубоя от третия кръг на Australian Open между Григор Димитров и Андрей Рубльов.Срещата се очаква да започне след 5:30 часа сутринта българско време.  ", "date": "2018.01.18", "title": "Евроспорт 1 ще излъчи пряко Григор Димитров - Андрей Рубльов"}
{"url": "http://www.cross.bg/ohranitelna-deiinost-chastnata-1565759.html", "text": "/КРОСС/ Народните представители приеха на второ четене нов Закон за частната охранителна дейност, предава „Фокус\". Частната охранителна дейност ще се извършва след получаване на лиценз по реда на закона. Тя ще може да се осъществява с въоръжена или невъоръжена охрана. Лицензът ще се издава от директора на ГД „Национална полиция\" без срок. В МВР ще се създаде регистър на лицензите. Извършващите частна охранителна дейност ще могат да създават сдружения, които да защитават интересите им и да подпомагат дейността им.Към ГД „Национална полиция\" ще се създаде Консултативен съвет за сътрудничество по въпросите за частната охранителна дейност. Той ще се състои от председател и шестима членове. Трима от тях - упълномощени от сдружения на лица, извършващи частна охранителна дейност. Съветът ще свиква заседание най-малко веднъж на три месеца.Законът въвежда ново видово разделение на частната охранителна дейност - лична охрана на физически лица; на имущество на физически или юридически лица; сигнално-охранителна; на питейни и развлекателни заведения; на урбанизирани територии; на мероприятия; при транспортиране на ценни пратки или товари; на селскостопанско имущество.Извършване на частна охранителна дейност без лиценз ще се наказва с глоба от 1000 до 10 хил. лева. На юридически лица и еднолични търговци ще се налага имуществена санкция в размер от 10 до 50 хил. лв. За повторно нарушение законът предвижда глоба от 10 до 20 хил. лв., а имуществената санкция е в размер от 50 до 100 хил. лв. ", "date": "2018.01.18", "title": "Частните охранители ще се лицензират и сдружават по нов закон"}
{"url": "http://www.cross.bg/naseleni-oblast-mesta-1565762.html", "text": "/КРОСС/ До 13 часа днес в пожарните служби в цялата страна са получени 63 сигнала за произшествия, свързани с метеорологичната обстановка. Основната част от тях са за паднали дървета, съборени билбордове и скъсани електропроводи. Снеговалеж и силен вятър има в областите Варна, Добрич, Габрово, Кюстендил и Пазарджик, съобщават от пресцентъра на МВР.Смолян Получени са сигнали за паднали дървета и висящи опасни предмети от покривите на сградите. Прекъснато е електроснабдяването в селата Турян, Станевска махала,  Река, Требище, цялото Арденско корито, Момчиловци, Соколовци и Тикале.Затворени за движение са пътищата за Турян, Габрица и Левочево, както и около селата Киселчово, Черново, Мугла, и Смолян - Пампорово. Със заповед на кмета на община Смолян е обявено бедствено положениеВарна и Добрич Получени са десетки съобщения за паднали дървета на територията на двете области.Поради обилен снеговалеж и силен вятър временно е ограничено движението по път II-29 Варна - Добрич,  Добрич - Генерал Тошево - Кардам, и път III-2902 Кичево - Аксаковска панорама. Екипи от пожарникари и спасители оказват помощ и на закъсали поради снегонавявания превозни средства. Няма данни за бедстващи хора.ЛовечЗатворени са проходите Троян-Кърнаре и Шипково-Рибарица. Вятъра в областта по данни на Хидрометеорологичната обсерватория при НИМХ-гр.Плевен е 10м/с.ПловдивНад 30 сигнала за произшествия, свързани с метеорологичната обстановка, са получени в оперативния център на пожарната. Силният вятър е отнесъл част от покрива на столовата на СОУ \"Христо Проданов\"  в гр. Карлово. Учебните занятия не са прекратени и няма опасност за учениците.ГабровоОграничено е движението по път I-5 Казанлък - Шипка, трафикът е насочен по обходен маршрут /път I-6 Казанлък - Дунавци - път III-5601 Дунавци - Шейново - Шипка/.Ограничено е и движението в посока Габрово по път I-5 Казанлък - Габрово. За товарни автомобили над 12 тона е ограничено преминаването по път III-358 Шипково - Рибарица.Затворен за всички видове моторни превозни средства е Троянският проход.185 населени места в южната част на страната са без електрозахранване: област Пловдив /36 населени места/, област Смолян /78 населени места/, област Стара Загора /11 населени места/, област Бургас /2 населени места/, област Хасково /33 населени места/, област Кърджали /5 населени места/, област Пазарджик /7 населени места/, област Сливен /13 населени места/. ", "date": "2018.01.18", "title": "Над 60 сигнала за паднали дървета, опасни предмети и скъсани електропроводи в страната"}
{"url": "http://www.cross.bg/tyrizma-angelkova-bulgariya-1565763.html", "text": "/КРОСС/ Председателството на Съвета на Европейския съюз е реален шанс, от който ще се възползваме, за да представим България като уникална туристическа дестинация, заяви министърът на туризма Николина Ангелкова в интервю пред National Geographic.  Пред световноизвестното издание тя каза, че следващата половин година за България, освен огромна отговорност, ще бъде възможност да покаже природа, култура, традиции, история, иновации и уникалните дадености на държавата ни.„Тук човек може както да се откъсне от суетата на глобалния свят, да се наслади на автентични хилядолетни традиции и да се зареди от непокътната природа, така и да се възползва от удобствата на  най-модерните дигитални възможности\", обясни министърът на туризма, цитирана от пресслужбата на ведомството.„През следващите 6 месеца се предвиждат множество участия в публични събития от страна на Министерството на туризма. Именно тези прояви биха могли да привлекат голям брой туристи и инвеститори в страната\", заяви министър Ангелкова.Част от предвидените дейности, в които ще вземем участие, са Международното изложение „Ваканция и СПА\", международна кръгла маса на тема „Дигиталната трансформация в туризма\", както и международен форум в областта на туризма и енергетиката в рамките на българското председателство на Дунавската стратегия.„България има потенциала да стане СПА център на Европа благодарение на изобилието си от минерални води, медицинска кал, лечебен торф\", каза още министър Ангелкова.И допълни, че страната ни е втора в Европа по тези природни ресурси след Исландия.„Най-горещият гейзер на континента се намира в нашия планински курорт Сапарева баня. Министерството на туризма работи по създаването на балнео- и СПА маршрути, до момента над 30 общини са проявили интерес към инициативата\", добави министър Ангелкова.Друга тема на разговора бе развитието на висококачествения туризъм в България. За насърчаване на сектора създадохме Карта на инвестиционните проекти, в която влизат 30 обекта. Активно промотираме тази карта пред чуждестранни вложители, допълни министърът пред National Geographic.„Страната ни е изключително спокойно място за почивка, климатът тук е здравословен, храната е качествена, естествена и вкусна. България може да предложи огромно разнообразие за всякакъв вид туризъм\", каза още министърът на туризма. ", "date": "2018.01.18", "title": "Министър Ангелкова пред National Geographic: България е с потенциал за СПА столица на Европа"}
{"url": "http://www.cross.bg/karayancheva-nyama-diskysiyata-1565764.html", "text": "/КРОСС/ Няма закъде да бързаме с Истанбулската конвенция. Два месеца поне ще вървят дебатите. Това каза в интервю за „Канал 3\"  председателят на Народното събрание Цвета Караянчева.\"Имаме време, така че няма закъде да бързаме\", заяви тя и посочи, че идния вторник от 11:00 часа организира дискусията, но не в парламента, както бе оповестено първоначално, а в аулата на Софийския университет. Решението взела заради многото желаещи да участват в дискусията. Караянчева е отправила покани до председателите на всички групи и комисии, всеки депутат може да присъства, поканени са и представителите на вероизповеданията, където също има разногласия, по думите ѝ.\"Аз ще бъда модератор, всеки ще има право на две минути, изказванията ще бъдат качени на сайта на НС\", гарантира публичност и прозрачност парламентарната председателка. Целта ѝ е да се чуят всички аргументи \"за\" и \"против\".\"Надявам се да вземем най-доброто решение и аз съм убедена, че в конвенцията няма нещо притеснително. Но, ако има факти и точки, които притесняват българските граждани, ние сме хората, които трябва да успокоим тези притеснения, и да направим така, че приемайки тази конвенция, тя да не крие подводни камъни, да сме убедени в това и да убедим българските граждани\", заяви Караянчева.\"Право на опозицията е вотът на недоверие, въпросът е дали беше уместно да е сега\", коментира тя насрочването на дебатите за вторник от 11:00 часа на извънредно заседание на НС. Караянчева подчерта, че мнозинството няма никакви притеснения, а напротив - има много аргументи за успешното управление през тези 8-9 месеца, които ще напомни в пленарната зала.Караянчева обясни, че е избрала за дискусията по вота вторник, за да не бъде загубен пленарният ден сряда. Гласуването на вота на недоверие за корупция, внесен от БСП, ще бъде в четвъртък, уточни още тя. „В крайна сметка на опозицията това ѝ е работата - да иска вот на недоверие. Да, моментът не е подходящ според мен, но няма как\", коментира още Караянчева.\"Атмосферата ще се нажежи, надявам се да не влизаме в личностни нападки, а да бъдат чисто принципни дебатите\", добави председателят на НС.Според нея, именно когато управляващите не са оставяни на мира, работят даже по-добре.Относно разсекретяването на доклада за информационната система на приходната агенция /БАЦИС/ председателят на парламента обяви, че ще напише писма до главния прокурор и директора на ДАНС с искане да се разсекретят докладите.\"Нямаме никакви притеснения\", добави Цвета Караянчева. ", "date": "2018.01.18", "title": "Караянчева: Няма закъде да бързаме с Истанбулската конвенция "}
{"url": "http://www.cross.bg/mesta-naseleni-ekipite-1565765.html", "text": "/КРОСС/ Екипите на ЕНЕРГО-ПРО Мрежи отстраниха множество аварии по електроразпределителната мрежа и възстановиха електрозахранването на 173 населени места в Североизточна България. Мокрият сняг, дъждовете и силният вятър, чийто пориви на места достигнаха 86 км/час, скъсаха проводници и повредиха изолатори. Екипите продължават да отстраняват повреди по съоръженията. На места работата им е затруднена от паднали дървета и закъсали автомобили, които забавят достигането до авариралите съоръжения.Към 15:00 ч. най-сложна продължава да бъде ситуацията в областите Добрич и Габрово, където без ток са съответно 52 и 15 населени места. Метеорологичната обстановка в Североизточна България остава променлива с тенденция към отслабване на вятъра. Екипите на ЕНЕРГО-ПРО Мрежи продължават да работят за възстановяване на електрозахранването на всички населени места. ", "date": "2018.01.18", "title": "ЕНЕРГО-ПРО възстанови електрозахранването в 173 населени места"}
{"url": "http://www.cross.bg/speiisi-aktyor-tormoz-1565766.html", "text": "/КРОСС/ Лондонската полиция вече разследва трето обвинение в сексуален тормоз срещу американския актьор Кевин Спейси, съобщи телевизионният канал „Скай нюз\".Британската полиция уточни, че става дума за инцидент от 2005 г. в Уестминстър. За началото на първото разследване срещу Спейси Скотланд ярд информира на 3 ноември.Тогава към полицията се обърна 32-годишен мъж, който твърди, че през 2008, когато е бил на 23 години, е бил в лондонското жилище на холивудската звезда в Ламбет, близо до прочутия театър Old Vic („Олд Вик\"), на който през този период Спейси е художествен ръководител. Мъжът разказал, че след като пили алкохол, той заспал и се събудил от това, че Спейси извършвал спрямо него сексуално насилие.За второто разследване беше съобщено на 22 ноември, когато друг мъж съобщи, че е пострадал от извършен от Спейси секс тормоз, също през 2005 г.Скандалът около известния актьор се развихри след като на 30 октомври американският му колега Антъни Рап го обвини в сексуално посегателство. Рап каза, че през 1985 г., когато е бил на 14 години, 25-годишният Спейси го поканил на гости в Ню Йорк и започнал да го задиря. Спейси каза, че не си спомня за такъв инцидент, но се извини на Рап.Впоследствие обвинения отправиха още няколко мъже - мексиканският актьор Роберт Кавасос, американският режисьор Тони Монтана и британецът Даниел Бийл. ", "date": "2018.01.18", "title": "Скотланд ярд разследва трето обвинение в сексуален тормоз срещу Кевин Спейси"}
{"url": "http://www.cross.bg/litzata-vsichki-informatziya-1565767.html", "text": "/КРОСС/ Не са получени всички справки и нямаме пълна информация за лицата, по отношение на които са наложени наказания лишаване от свобода и доживотен затвор и те не се изтърпяват. До вчера анализът на събраните справки сочи, че такива лица са над 500. Това обяви на брифинг в Съдебната палата говорителят на гл. прокурор Румяна Арнаудова във връзка със заповедта за мащабна проверка на прокуратурите в страната, предава „Фокус\".„Всеки месец всички 128 районни прокуратури, 28 окръжни Специализирани прокуратури и Военно-окръжната прокуратура изготвят справка за това колко са осъдените лица, кога са приведени наказанията и кога са задържани\", обясни тя.„След инцидента в Нови Искър, където беше извършено шесторно убийство, когато беше установено, че извършителят се е укривал в продължение на 9 години и не е изтърпял наказанието си, главният прокурор разпореди информация от спешен порядък от всички прокуратури, които изпълняват присъди\", посочи Румяна Арнаудова.„Целта беше да се установи реалният брой на лицата и какви са причините лицата да не изтърпяват наказанията\", заяви говорителят на главния прокурор.„След приключване на проверката Прокуратурата ще разполага с пълна информация, не само за осъдените, но и за причините за неизтърпяването на наказанието\" изтъкна Румяна Арнаудова.„Целта на проверката е да се установят не само проблеми и пропуски, но и добри практики, които да бъдат споделени със всички прокурори, за да не допусне отклоняване на лицата и да останат ненаказани лица\", каза още тя. ", "date": "2018.01.18", "title": "Прокуратурата: Над 500 са осъдените, които трябва да са в затвора, но не са там"}
{"url": "http://www.cross.bg/stana-petrolen-yasno-1565749.html", "text": "/КРОСС/ Петролен разлив, колкото Париж. Това е равносметката след потъването на иранския танкер „Санчи\" в Южнокитайско море.Танкерът, който превозваше 136 хиляди барела ултралек петрол, потъна в неделя, след като горя близо една седмица след сблъсък с товарен кораб на около 300 км източно от Шанхай.Вече стана ясно, че това може би ще е най-голямата екокатастрофа, с която ще се сблъска човечеството. В момента се наблюдават четири разлива, които са на обща площ от 101 кв. км, предава „Франс прес\".Междувремено стана ясно, че е преустановено търсенето на екипажа на танкера. На него трябва да е имало 32-ма души - 30 иранци и 2 бангладешци. Открити са само 3 тела.", "date": "2018.01.18", "title": "Петролен разлив, колкото Париж, след потъването на иранския танкер"}
{"url": "http://www.cross.bg/germaniya-zaradi-snegovalezh-1565750.html", "text": "/КРОСС/ Училищата на много места в Германия останаха затворени, подготвяйки се за зимна буря, която се очаква да се разрази от запад с обилен снеговалеж, дъжд и силен вятър.Властите предупредиха хората, особено в Западна и Северна Германия, да не излизат от домовете си днес, ако е възможно.Германските железници заявиха, че много влакове ще се движат по-бавно заради бурята и се очакват закъснения.В Северна и Южна Германия станаха множество автомобилни катастрофи заради обилния снеговалеж и хлъзгавите пътища. ", "date": "2018.01.18", "title": "Германия се готви за снежна буря"}
{"url": "http://www.cross.bg/dzherard-butlur-otnovo-1565751.html", "text": "/КРОСС/ Джерард Бътлър официално даде да се разбере, че неговото сърце е заето и отново е в клуба на обвързаните.38-годишният актьор се появи в Лос Анджелис на премиерата на новия си филм „Den Of Thieves\" в компанията на бившата си приятелка, с която очевидно са се събрали.Джерард Бътлър и интериорната дизайнерка Морган Браун преминаха през бурен 3-годишен романс и се разделиха през миналия август. Искрата между тях отново е пламнала, а двамата дадоха ясен знак за това с широки усмивки, целувки, прегръдки и искрящи погледи на червения килим в Лос Анджелис.Модните спецове отбелязаха, че двамата изглеждат като съвършената двойка - тя бе избрала елегантна, бяла рокля, а той - класически черен костюм.  ", "date": "2018.01.18", "title": "Джерард Бътлър със старо ново гадже"}
{"url": "http://www.cross.bg/nato-makedoniya-shekerinska-1565752.html", "text": "/КРОСС/ Македония показа, че има способността да провежда реформи в духа на ценностите на НАТО, да се съсредоточи върху демократичните процеси и промените в областта на отбраната, да насърчава добросъседските отношения и да се превърне във фактор за стабилност в региона. След последователното изпълнение на тези задачи, мястото на Македония е в НАТО. Това стана ясно в четвъртък след срещата между генералния секретар на Алианса Йенс Столтенберг и министъра на отбраната на Македония Радмила Шекеринска, пише македонският „Курир\".На срещата министърът посочи, че има ясен консенсус сред граждани и политици, че страната трябва да стане пълноправен член на НАТО и Европейския съюз. Шекеринска информира генералния секретар на Алианса за увеличаването на бюджета за отбрана, както и за решението за разширяване на македонския контингент в мисията в Афганистан.„Изпълнението на стратегическата ни цел Македония да стане 30-и член на НАТО е от голямо значение не само за нашата страна, но и за мира и стабилността на Балканите. Членството на Македония в НАТО е цел, която обединява всички граждани, и около която има политически консенсус. Нуждаем се от насърчение и подкрепа, за да можем да изпратим посланието, че тази цел е жизнеспособна\", подчерта военният министърът на Македония.Шекеринска отбеляза, че правителството е постигнало пробив в осъществяването на реформите и че бъдещето ще бъде белязано със същите тенденции.„Ние изпълнихме обещанието си и увеличихме присъствието си в мисията „Решителна подкрепа\" (в Афганистан) с 20%. Когато обещаваме, изпълняваме, така че работим върху реформи в отбраната\", категорична бе Шекеринска.На свой ред генералният секретар на НАТО благодари за дългогодишния принос на Армията на Република Македония в мисиите на Алианса в Афганистан. Норвежкият политик изрази задоволство от ангажимента на правителството в Скопие към реформите и към развитието на добросъседски отношения, като същевременно добави, че Македония има пълна подкрепа при осъществяването на тези реформи.Столтенберг увери, че подкрепя усилията на Македония за присъединяване към НАТО. Той каза, че има основателни причини да бъде оптимист по този въпрос, но веднага след това допълни, че не бива да се губи реалната преценка, тъй като страната все е изправена пред сериозни предизвикателства.„Оценявам вашия принос към мироопазващите мисии. Вашето участие в тях е бонус, който ви дава аргумента, че сте сериозен кандидат за членство в НАТО. А увеличаването на бюджета за отбрана е ход, който допринася за оценката на НАТО, че сте способни да станете член на Алианса\", отбеляза Столнтенберг.Срещата на Шекеринска и Столентенберг се проведе в Министерството на отбраната. Тя бе част от работната програма на визитата на Йенс Столтенберг в Македония - първо по рода си посещение на генерален секретар на НАТО в югозападната ни съседка. ", "date": "2018.01.18", "title": "Столтенберг иска Македония в НАТО"}
{"url": "http://www.cross.bg/karagenski-polozhenie-sushto-1565753.html", "text": "/КРОСС/ Обявиха бедствено положение в Карлово. Това съобщи за Радио „Фокус\"- Пловдив зам.-кметът Стойо Карагенски. Кризисният щаб е обявил бедственото положение преди около час, след свое заседание.„Най-тежки са пораженията в болницата, където преди час е паднал покривът на цялата северна част. Има ударени автомобили, а алуминиевата дограма е поддала и е навлязла в кабинетите. Покрива на училище „Христо Проданов\" също е на земята, здравната служба в село Васил Левски също е без покрив\", каза още Карагенски.Поддържа се непрекъсната връзка с кметовете на селищата, а общинска комисия обхожда най-пострадалите места. По думите на Карагенски има много дървета, които са препречили улиците, а контейнерите за смет се движат от вятъра.Хората са предупредени да не излизат от домовете си. Няма подадени сигнали за пострадали. Много селища са все още без ток.Почти навсякъде в момента учебните занятия са прекратени.„Силният вятър продължава, с тенденция скоростта му да намалява\", каза още Стойо Карагенски. ", "date": "2018.01.18", "title": "Обявиха бедствено положение и в Карлово"}
{"url": "http://www.cross.bg/konkyrentosposobnostta-biznes-ypravlenie-1565761.html", "text": "/КРОСС/ Моделът на управление на ГЕРБ убива конкурентоспособността на българския бизнес. Това заяви лидерът на БСП - София Калоян Паргов при участието си в предаването \"Резонанс\" по телевизия \"Евроком\". Той коментира предстоящия вот на недоверие и приоритетите на българското европредседателство.\"Като говорим за приоритетите, да вземем единия от тях само - конкурентоспособността. Отдавна е доказано, че корупцията влияе контрапродуктивно на конкурентоспособността. Какво се случва в България? Икономическите субекти са свикнали да печелят обществени поръчки основно на един принцип - кой знае телефона на правилния човек и кой първи ще го набере. Представете си как тези икономически субекти стоят в европейски или дори в балкански план - когато трябва да се конкурират с чуждестранни фирми. Тоест, този модел убива конкурентоспособността на българските фирми. Защото подобни компании не се грижат за бизнеса си - не инвестират в персонала, в обучения, в машини и съоръжения, в различни иновации. На тях просто не им е нужно, защото са свикнали да получават достъп до обществен ресурс по порочен начин. И тук идва важният въпрос - кой позволява това да се случва? И защо? Това ли е начинът да развиваш една държава и да създаваш конкурентоспособен бизнес? Точно тези въпроси са в основата на искания от нас вот на недоверие заради корупция. И нашата цел в момента не е да даваме оценка само на правителството \"Борисов 3\", а на 10-годишното управление на ГЕРБ\".Според Калоян Паргов, метрото в София и изградените пътища по никакъв начин не могат да отменят въпроса за корупцията в държавата. \"За 3 мандата и 10 години управление имаме ли днес усещане за някаква промяна? Има ли обществото ни усещане за свобода? Медиите свободни ли са, попита още той. - Кой, как, защо и на какво основание разпределя порциите в държавата? Ето това искаме да разберем. И как този модел влияе на общата конкурентоспособност на България на Балканите, в Европа, в света\".Лидерът на БСП - София добави, че не вижда къде точно е ръстът на инвестициите през миналата година, за който говори постоянно премиерът. \"През 2016-а инвестициите са над милиард, а през 2017-а са под милиард, заяви той. - За какъв ръст става въпрос? И тук е важно да отбележим, че много по-мъдро би било да създадем в държавата подходяща бизнес среда, отколкото да разчитаме само на чуждестранните инвестиции. Да създадем спокойствие и перспектива. Защото, ако местният бизнес отвори авоарите си и ги инвестира тук, а не в чужбина, тези инвестиции ще са много по-ценни за нас\".Калоян Паргов заяви още, че оценката за справянето на България с европредседателството ще бъде дадена от БСП на база изпълнение на приоритета Западни Балкани. \"Много са совалките, посещенията в различни държави в района, хубавите слова, потупванията по рамото, снимките. Ще видим дали всичко това ще доведе до резултат, коментира той. - Западните Балкани е българският приоритет в европредседателството ни. Останалите са приоритети на Брюксел. Там няма да имаме водеща позиция. Затова и нашата оценка ще я дадем на база на постигнатите резултати по отношение на Западните Балкани\". ", "date": "2018.01.18", "title": "Калоян Паргов: Моделът на управление на ГЕРБ убива конкурентоспособността на българския бизнес"}
{"url": "http://www.cross.bg/ikonomicheski-tzentrove-protzenta-1565755.html", "text": "/КРОСС/ 20 водещи икономически центрове дават почти 90 на сто от продукцията в страната, като повечето от тях са в Южна България. Това сочи проучване на Института за пазарна икономика, изготвено в последните пет години, предава БНР. За преодоляването на разликите между регионите икономистите предлагат създаване на свободна от данъци зона в Северозападна България.Икономически мегаполис е на път да се оформи в Южна България по оста София-Пазарджик-Пловдив-Стара Загора-Бургас, докато на север се развиват отделно обособени острови на икономическа активност. Водещите икономически центрове произвеждат 86 процента от продукцията в страната като 40 на сто е дело на столицата. В тях е събрано и 60 процента от населението.Връзка между тези икономически центрове, на юг и на север от Стара планина, в момента няма. Ако имаше добра връзка през планината, най-вероятно щяхме да говорим за един много по-голям по мащаб икономически мегацентър, каза Десислава Николова.Друга от мерките за Северозапада може да бъде и данъчната автономия, обясни Явор Алексиев:Ако да речем общини като Видин, като Враца, там данък общ доход е не 10, а 5 процента и тези пари остават на местно ниво. Първо, общините ще имат повече средства да провеждат по активни политики и второ, тези 5 процента вече са разлика. Това е нещо, което може да накара един предприемач да се замисли, защо да отварям в Пловдив, а да не отворя във Видин като там ще са ми по малко разходите за труд.  ", "date": "2018.01.18", "title": "ИПИ: 20 водещи икономически центрове дават почти 90 на сто от продукцията в страната"}
{"url": "http://www.cross.bg/doklada-sistema-nego-1565756.html", "text": "/КРОСС/ Председателски съвет реши председателят на Народното събрание Цвета Караянчева да изпрати искане за разсекретяване на доклада на ДАНС за Българска акцизна централизирана информационна система (БАЦИС). Това обяви зам.-председателят на ПГ на „БСП за България\" Жельо Бойчев пред журналисти в парламента, предава „Фокус\".Бойчев уточни, че искането ще бъде изпратено до съответните органи и че е било прието на Председателски съвет, защото не е в интерес на никого да се крие тази информация. Той коментира, че в доклада има смущаваща информация и отбеляза, че в него се посочва, че се възпрепятства проверката на длъжностни лица, застрашава се националната сигурност и се показват слабостите на БАЦИС.„Прави се общият извод, че начинът на функциониране не съответства на такъв тип информационни системи, които трябва да съхраняват и да пазят информацията\", допълни заместник-председателят на ПГ на „БСП за България\".Според него изводите от този доклад не трябва да останат скрити от българските граждани, тъй като системата позволява да бъде манипулирана.„Това е система, която трябва да следи контрола и движението на горивата\", коментира Бойчев. Заместник-председателят на ПГ на „БСП за България\" заяви, че тази система позволява върху нея да се въздейства, която прави информацията необективна. Той допълни, че ако в крайна сметка органите не разрешат разсекретяването на доклада, той ще бъдат разгледан на закрито заседание на Народното събрание.Във въпросния доклад БСП виждат и евентуална възможност да убедят останалите депутати, че ГЕРБ нямат място в управлението и с него ще успее да мине внесения вот на недоверие. ", "date": "2018.01.18", "title": "Партиите решиха: Парламентът иска разсекретяването на доклада на ДАНС за БАЦИС"}
{"url": "http://www.cross.bg/bulgariya-rysiya-zashtoto-1565757.html", "text": "/КРОСС/ - Идеята е изцяло да помогнем - и аз, и ние като партия АБВ на честването на 140-ата годишнина от Освобождението на България. Защото прави впечатление, че българското правителство се опита да подмине 140-ата годишнина от Плевенската епопея. Благодарение на хора като академик Светлин Русев, кметът на Плевен, други граждани, успяхме да направим великолепен празник и това се оценява много високо и по достойнство в Русия. А сигурен съм, че ние ще успеем с нашите усилия да помогнем и да покажем на България, на Русия, и на света, че не сме забравили тези, които оставиха костите си на нашата територия, за да сме днес свободна и независима България, европейска България.- Голям приятел на България. Той е бил много пъти и в качеството си на ръководител на българо-руските отношения в правителството, в качеството си на политик, на общественик, заместник-председател на Руското историческо общество. Те бяха така добри да изпратят няколко академици на 10 декември в Плевен. Днес актуализирахме въпроса да организираме сериозна историческа дискусия „България и Русия - вчера, днес и утре\", нашите отношения, нашите възможности и съм сигурен, че ще има много добро развитие, защото Сергей Евгениевич е информиран от академиците, които бяха в Плевен за качество на празника, който организирахме на 10 декември. Поканата е от името, разбира се, на Съюза на българските писатели, на група български академици, на издателство „Захари Стоянов\", така че съм сигурен, че са неща, които ще се получат по най-добрия начин от гледна точка на българския интерес.- Те, разбира се, много високо оценяват това, което посланик Бойко Коцев е представил вчера пред руските медии заедно с пълномощника на ЕК в Москва като приоритети на Българското председателство. Разбира се, говорихме и за руско присъствие, аз специално информирах Сергей Евгениевич за това, което българските медии показват като отношение в нашите взаимоотношения. Това са неща, които те знаят, те добре разбират и те много високо ценят. Много високо ценят българските медии, българското общество и много ясната ангажираност не само с нашата история, а с нашето бъдеще. Те следят много внимателно проучванията и са наистина трогнати от факта, от това, което казва Агенция „Галъп\", че 80% от българските граждани са „за\" силно и динамично развитие на българо-руските отношения, се оценяват по достойнство. Т.е. народната дипломация, отношенията въобще между двата народа, те не поставят под съмнение.- Вижте, аз не мога да говоря от името на Русия, какво очаква тя от България. Според мен ние трябва да се борим за нашия интерес и той се заключава във взаимоотношението между двете страни в енергетиката. Ние трябва да продължим да се борим, да бъдем енергийния център на Европа. Това означава втора атомна централа, това означава тръба през България, която да гарантира сигурността на Сърбия, на Унгария, на Австрия. И съм убеден, че Австрия, Унгария и Сърбия стоят зад нас. Българското правителство в лицето на министър Теменужка Петкова направи немалко в последните няколко години. Т.е. мисля, че Русия добре разбира потребностите и интересите на България и ние ще получим тяхната подкрепа. Трябва да кажа, че Сергей Наришкин много елегантно, много дипломатично каза, че не е достатъчно да обичаме историята си, достатъчно е да се борим за бъдещето си. Аз му подарих двутомник, който с господин Узунов издадохме, главно господин Узунов, разбира се - „Руските паметници в България\". На първия том автор на предговора е президентът Георги Първанов. На втория том автор на предисловието е княз Николай Романов. И действително колегите в Москва бяха много впечатлени от това, което правим, защото това са неща, които се правят вътрешно, по убеждение и нагласа за бъдещето. А не защото някой от фондации „Бъдеще от вчера\", „Бъдеще от зад океана\", ни е казал да напарвам. Не. Ние го правим, защото искаме нашето българско бъдеще.- Никой не ги коментира, защото те добре разбират самостоятелността на българската политика и трябва да кажа, че ние от АБВ сме смутени от това, че Борисов много енергично се бори за нормализиране на отношенията на Турция с ЕС. Аз мисля, че сега е моментът ние да покажем размах като държава, да заявим своя интерес. Много се надявам министърката на туризма да покани на заседанието на Съвета на министрите на туризма, в България, което ще бъде, да покани руския си колега. Много се надявам в България за Трети март да дойдат руските военноисторически музеи, да дойде руското историческо общество, да дойде Руската академия на науките. Трябва да ви кажа, че изключително висока оценка получиха приоритетите, които посланик Коцев представи, както вече споменах, не заради друго, а защото Русия иска като съсед на България през Черно море, като съсед на България в региона, да има стабилни Балкани. Да има Балкани с предсказуемо развитие. Така че имаме перспектива, но когато фаворизираме Турция за сметка на Русия, което прави премиерът Борисов, тук не се коментира, но нито българите го разбират, нито руснаците го разбират. Аз много се надявам, че все пак на 3 март правителството ще направи нещо. Дали ще поканят Ердоган на празника, аз не знам, но се надявам, че ще празнуваме Освобождението на България.- Материализацията става с иницииране на съвместна среща Евросъвет, Евросъюз, Еврокомисия, Турция. Евросъвет, Евросъюз, Еврокомисия, Русия. И заявяваме, защото много е ясна позицията на Унгария, на Чехия, на Словакия, те искат динамизация на отношенията с Русия. Ние, на наша територия стотици хиляди руски воини са оставили костите си, дали живота си за нашата свобода и днес да се борим за Турция, ми се струва някак си неловко, да не казвам по-тежки фрази. Аз съм човек, който обича Турция, аз съм кметът на Плевен, който е побратимил Плевен с Бурса. Но това не ми пречи да имам чувство за историческа памет и за историческа принадлежност, на първо място към България и към Плевен. ", "date": "2018.01.18", "title": "Румен Петков: Когато премиерът Борисов фаворизира Турция за сметка на Русия, нито българите, нито руснаците го разбират"}
{"url": "http://www.cross.bg/budeshteto-evropeiiskite-suyuz-1565777.html", "text": "/КРОСС/ Депутатът от БСП и председател на Комисия по европейските въпроси и контрол на европейските фондове в парламента Кристиан Вигенин е един от шестимата съветници, назначени от председателя на Европейската комисия Жан-Клод Юнкер, в работна група за бъдещето на Европейския съюз.До средата на годината тя трябва да изготви препоръки по една от предложените от Юнкер възможности за бъдещето на ЕС в т.нар. \"бяла книга\".Ръководител на групата ще е заместник-председателят на Еврокомисията Франс Тимерманс, а участниците са определени от националните парламенти в Евросъюза и от Комитета за регионите.", "date": "2018.01.18", "title": "Вигенин е сред шестимата съветници в работна група за бъдещето на Европейския съюз"}
{"url": "http://www.cross.bg/kolela-kazahstan-reiis-1565760.html", "text": "/КРОСС/ Изгорелият в Казахстан рейс е бил \"ковчег\" и \"бомба на колела\", стана ясно от думите на официален представител на вътрешното министерство на бившата съветска република, цитиран от РИА Новости.\"Автобусът с 57 души на борда е превозвал огромно количество гориво, за да не се спира за презареждане на бензиностанции. Късото съединение е причинило пожар, който засегнал пластмасовите бидони. Когато пламъците са обхванали моторното превозно средство, се оказало, че изход има само през предната врата. Другата е била блокирана. Заради това от автобуса-ковчег са могли да се спасят само двамата шофьори и трима пътници\", каза Виталий Синев.Той също посочи, че собственикът на рейса е нямал лиценз за извършване на международни превози.  ", "date": "2018.01.18", "title": "Изгорелият в рейс в Казахстан е бил бомба на колела"}
{"url": "http://www.cross.bg/gatev-kontrol-chlenove-1565788.html", "text": "/КРОСС/ Върховният административен съд (ВАС) е потвърдил отнемането на допуска до класифицирана информация на Георги Гатев. Съдебното решение е взето в сряда.  Мотивите, с които за законосъобразно се обявява решението на Държавната комисия за сигурността на информацията (ДКСИ), са 16-страници, но те няма да бъдат публикувани, тъй като носят гриф \"секретно\", научи \"Правен свят\".Съдебното решение е окончателно и не подлежи на обжалване. Това означава, че Гатев повече не може да заема длъжността заместник-председател на Националното бюро за контрол на Специални разузнавателни средства (НБКСРС).Парламентът следва да избере нов член на Бюрото за контрол на подслушванията. С оглед на факта, че мандатът на досегашните петима членове изтича през настоящата година, не е изключено да се стигне и до пълна подмяна на състава на контролиращия дейността на специалните служби независим държавен орган. Сега председател на НБКСРС е Бойко Рашков, негов заместник беше Георги Гатев, а членове на институцията са Илия Ганев, Огнян Атанасов и Огнян Стоичков.", "date": "2018.01.18", "title": "Зам.-шефът на бюрото за СРС-та остана без допуск до секретна информация, трябва да го сменят"}
{"url": "http://www.cross.bg/zhablyanov-koryptziya-pravitelstvoto-1565785.html", "text": "/КРОСС/ „Вотът на недоверие няма нищо общо с европредседателството. Никой не може да пречи на българското правителство, освен ако то самото не си пречи\". Това обяви в предаването „Лице в лице\" по БТВ Валери Жаблянов, зам.-председател на Народното събрание и зам.-председател на парламентарната група на „БСП за България\".„Мотивите за вота за несправяне в борбата с корупцията на правителството не е нужно да бъдат допълнително аргументирани. За нас представляваше трудност какво да не се напише в мотивите, а не как да се направят мотивите, защото примерите за корупция в различни области на управлението, на живота, са толкова многобройни и така пред очите на обществото, че не знам дали е необходимо някакви специални органи да се занимават с този въпрос. Той се е превърнал в обществена болест\", допълни той.„Конкретните примери са някаква илюстрация на общата законова безпомощност на това правителство и на правителството преди него, също на г-н Борисов\", допълни Жаблянов.Според него може и такъв вот да има - за цялостно творчество, защото \"там творчеството надмина всички представи за явлението - всички сме свидетели на течовете в здравната каса, неефективността на контрола на финансите\".„Въпросът е за контрол от страна на държавата върху процесите, които благоприятстват корупцията в България, допълни той.За това, че ДПС не подписа вота, Жаблянов коментира: \"Имаше разговори и още в хода им имаше различия. Те предлагаха три четири други теми - здравната политика, демографската тема, социалната политика. По тях, очевидно, правителството се проваля. Но за нас темата е корупция.\"И заключи: \"Нека патриотите да решат дали това, което каза г-н Симеонов е истина - че концесиите на плажовете се разпределят в резултат на корупция. Какво се промени? Прие се нов закон за концесиите, който широко отваря вратата за корупция. Правителството не показва, че има някакви намерения да прекрати този негативен процес.\"Жаблянов изказа своето мнение и по горещата тема за Истанбулската конвенция, чието ратифициране БСП реши да не подкрепи, въпреки че един от най-големите ѝ застъпници в Европа са именно социалистите.\"Аргументът, с който групата на БСП няма да подкрепи Истанбулската конвенция е, че текстовете в нея, които отделят социалната роля на пола от неговата биологична същност, противоречат на здравия човешки разум. Това е революция и тя е пред очите на всички. А всеки избира кога да бъде на страната на разума и кога на страната на експериментите\". ", "date": "2018.01.18", "title": "Жаблянов: Можеше да има вот на недоверие и за цялостно творчество"}
{"url": "http://www.cross.bg/fonda-seriala-dzheiin-1565748.html", "text": "/КРОСС/ „Искам да обясня защо имам лепенка на устната. Имах тумор\". Това обяви Джейн Фонда в телевизонно интервю, предава dnes.bg„Мислех, че до срещата ми с вас всичко ще е отминало и ще мога да я махна. Всичко е наред. Обикновено, разбира се, не се появявам така\".80-годишната американска актриса разказа това в токшоу, в Ню Йорк по повод четвъртия сезон на сериала \"Грейс и Франки\" (Grace and Frankie), където играе в една от главните роли и се пошегува: \"Вижте, светът буквално се разпада. Какво е устната ми в сравнение с това?\"Наскоро ѝ е била направена операция за отстраняване на раково образувание от лицето.Преди няколко дни Фонда публикува в Instagram снимка, на която е с колежката си от сериала Лили Томлин. На кадъра се вижда как прикрива устата си с ръка.  ", "date": "2018.01.18", "title": "Джейн Фонда имала тумор на лицето"}
{"url": "http://www.cross.bg/bezrabotni-zaetost-predvizhda-1565742.html", "text": "/КРОСС/ Над 18 000 безработни ще започнат работа по програми и мерки, предвидени в Националния план за действие по заетостта през 2018 г. Документът беше одобрен на днешното правителствено заседание. В него се предвижда над 10 600 души да бъдат включени в обучения, за да станат по-конкурентоспособни на пазара на труда. Финансирането на заложените дейности ще е в рамките на утвърдените средства за активна политика на пазара на труда - 73 млн. лв., съобщават от пресслужбата на Министерски съвет след днешното му заседание.От 2018 г. се предвижда да се увеличи трудовото възнаграждение на наетите по плана безработни. Заплатите на младежите, включени в програма „Старт на кариерата\", ще се повишат от 550 лв. на 600 лв., на младежките медиатори към общините - от 580 лв. на 630 лв., а на психолозите и мениджърите на случай - от 600 лв. на 650 лв. Заплатите на ромските медиатори със средно образование ще се увеличат от 500 лв. на 550 лв., а на тези с висше образование - от 550 лв. на 600 лв. Средствата за подкрепена заетост на лица с трайни увреждания или други групи в неравностойно положение, наети на несубсидирани работни места, ще нараснат от 300 лв. на 500 лв.Трудовите възнаграждения на включените в субсидирана заетост ще бъдат съобразени с минималната работна заплата, която от началото на 2018 г. е 510 лева при пълен работен ден. Субсидираното трудово възнаграждение за един нает по всички мерки от плана по заетостта ще се увеличи от 300 лв. на 400 лв. При наемане на безработен с висше образование ще се субсидират 480 лв. и дължимите осигуровки. Останалата част от трудовото възнаграждение ще се осигурява от работодателя.Предвижда се мярката за насърчаване на работодателите да наемат продължително безработни да включва пълно финансиране на разходите за техните заплати и осигуровки. По регионалните програми за заетост на 28-те области се предвижда през 2018 г. работа да започнат 2000 безработни. По проект „Красива България\" ще се осигури заетост на 200 души.", "date": "2018.01.18", "title": "Срещу 73 милиона лева държавата намира работа на 18 хиляди души"}
{"url": "http://www.cross.bg/iamx-corner-albyma-1565737.html", "text": "/КРОСС/ Вдъхновен от засилена депресия, която подхранва последните му два албума,Chris Corner със сценичното име IAMX издава новото си LP Alive in New Light (AINL) на 2 февруари 2018. Проектът празнува напускането на демоните, които отдавна са го измъчвали и улавя жестоката фаза на метаморфозата, когато вече не си същия като преди, но не си и напълно този, в който се превръщаш. Албумът е едновременно „благодаря\" към феновете, но също така и покана за следващата фаза от опияняващото пътешествие на артиста към неговото самооткриване.  В четири от парчетата се включва и ексцентричната татуистка, кралица на грима и суперфен на Corner, Kat Von D. Представянето на албума включва и линия от еротични стоки, направени от Ryan Clark и вдъхновени от дизайна на обложката. Една от песните от AINL беше използвана в епизод от сериала How To Get Away With Murder, което прави общо петнадесет песни на IAMX, включени в блокбастъра на ABC TV от стартирането му през 2014г.Записан, изпълнен и миксиран от Chris Corner в пустинята на Калифорния, в каравана с изглед към планината, AINL представя девет песни алтернативна електроника, които звучат величествено, благодарение на мощните вокали на Corner. \"Пустинята е бял шум\", обяснява Chris. „Можете да се изгубите в детайлите, свързани с продуцирането и миксирането; там е просто тишина.\" Парчето Stardust открива албума със звучене, което наподобява Personal Jesus от Depeche Mode, а заглавието на песента символизира издигането от пепелта. Ритъмът на Break the Chain, второто парче от албума, повишава напрежението с ескалиращите, меланхолични лирики и вокали на певеца. Следва електро фънк парчето Body Politics, което наподобява звученето на рок бандата Nine Inch Nails. Според IAMX,  то символизира превръщането му в част от клуба, загубата на себе си в ритъма и отдаването на първичното, освобождавайки се от мислите. Песента Exit, която е пета в албума, наподобява баладичното звучене на артистичната Bjork, с добавен пулсиращ ритъм. Следва Stalker, която пренася слушателя в екзотичен, съблазнителен и тайнствен паралелен свят, където любовта и манията се сблъскват. Песен номер 7 носи името Big Man и разсъждава върху настоящата некадърна политика, която е представена чрез зловещ звуков пейзаж, който би бил подходящ за филм на Тим Бъртън. Предпоследното парче Mile Deep Hollow служи като израз на благодарност, въпреки тъмното му и зловещо звучене. Албумът звършва с The Power and the Glory, една песен, която погребва миналото и зарежда бъдещето с надежда.За работата си с Chris, Kat Von D казва: „ Ние двамата можем да си разменяме дрехите и гримовете и никой дори няма да забележи. И двамата създаваме не защото искаме, а защото трябва!\" Chris се съгласява и определя творческия процес както като мъчителен, така и като освобождаващ.Всеки, който иска да опознае различното и необикновено творчество на IAMX, може да го направи по време на европейското му турне, което ще стартира през февруари. ", "date": "2018.01.18", "title": "IAMX издават нов електронен рок албум Alive in New Light на 2 февруари 2018"}
{"url": "http://www.cross.bg/sliven-chetirima-mladezhi-1565739.html", "text": "/КРОСС/ Четирима младежи са пребили шофьор на автобус в Сливен, предава Радио „Фокус\". Тодор Наков от „Пътнически превози\" обяснил пред медията, че момчетата са замеряли стъклата на автобуса със снежни топки и камъни.Шофьорът им направил забележка, а те го нападнали и ритали по главата и ръцете.Инцидентът е станал на 17 януари на последната спирка на линия №4, в кв. „Кольо Фичето\".Четиримата са задържани в полицията. ", "date": "2018.01.18", "title": "Четирима младежи биха шофьор на градския транспорт в Сливен"}
{"url": "http://www.cross.bg/mezhdynarodnite-repyblika-tarifi-1565744.html", "text": "/КРОСС/ Правителството утвърди подписания на 23 ноември 2017 г. в Струмица Меморандум за разбирателство между Министерството на транспорта, информационните технологии и съобщенията на Република България и Министерството на информационното общество и администрацията на Република Македония за намаляване на международните тарифи за роуминг за телекомуникационни услуги, съобщават от пресслужбата на Министерски съвет.Документът предвижда страните да насърчават мобилните оператори да постигнат конкретни споразумения помежду си, които да доведат до трайното намаляване на международните тарифи на роуминг услугите. В момента те са едни от най-високите в Европа - между 2,99 лв. и 6,99 лв. на минута и около 25 лв. на мегабайт.Отпадането на роуминга на страните от Западните Балкани с Европейския съюз е сред приоритетите на българското правителство и на българския еврокомисар Мария Габриел. То е част от мерките за подобряване на свързаността на всички равнища в региона, което пряко ще се отрази на контактите между гражданите и фирмите. Наред с политическата подкрепа за европейската интеграция на Западните Балкани, правителството е решено да подкрепи и редица практически решения, които да подпомогнат развитието на региона като общ пазар от 22 млн. души.  ", "date": "2018.01.18", "title": "Правителството утвърди меморандума за по-ниска цена на роуминга с Македония"}
{"url": "http://www.cross.bg/svatbenata-tendentzii-izlozhenieto-1565745.html", "text": "/КРОСС/ Юбилейното десето сватбено изложение BALKANICA WEDDING & HONEYMOON EXPO ще се проведе на 20 и 21 януари 2018 г. в елегантните зали на SOFIA HOTEL BALKAN. Най-голямото сватбено изложение в страната ще представи актуалните новости в бранша, като в него ще участват общо 54 фирми от всички сфери на сватбената индустрия. Организиратор на изложението е фирма „Експолайн\" , представлявана от Анета Пени и Ирини Батзака.В навечерието на престижното събитие проф. Любомир Стойков - председател на Академията за мода, лично връчи на Анета Пени и Ирини Батзака грамота от Академията за мода за принос към българския моден бизнес и във връзка с 10-годишнината на BALKANICA WEDDING & HONEYMOON EXPO. При връчването на грамотата проф. Любомир Стойков  подчерта важното социално значение, което има сватбената индустрия предвид острата демографска криза и необходимостта от утвърждаване на съпружеските ценности и ролята на семейството в българското общество.В пресконференцията участваха Анета Пени - организатор на изложението и издател на сп. „Сватба\"; Валентина Иванова - регионален мениджър на „Златарна Целье\" (Zlatarna Celje) за България; Диана Пинджурова - собственик на бутикови торти „Дидис Кейк\" (Didy's Cake) и Владимир Коцев - фотограф и съсобственик на „Профайл Студио\" (Profile Studio). Те очертаха водещите тенденции в сватбената индустрия и дадоха полезни професионални съвети. По време на пресконференцията бяха показани избрани сватбени рокли на модни къщи, участващи в изложението. В ревюто участваха тоалети на Paloma Fashion с дизайнер Поля Кинова, „Одета\" с дизайнери Донка Лазарчева и Валерия Лазарчева-Димитрова, Alegra с дизайнери Радостина Илиева и Галя Долапчиева, Ирина и Георги Сардареви - „Къща на шапките\", Love Bridal London, Be Queen Fashion House и Bridal House. Сватбените тоалети по време на пресконференцията бяха демонстрирани от Мис България Габриела Василева, Мис България Свят Вероника Стефанова, Антоанета Боянова, Атина Хариту, Златка Божикина и Рената Чолакова. Предложенията на „Къща на шапките\" представиха Михаела Ковал и Тамара Стоянова.Изложението BALKANICA WEDDING & HONEYMOON EXPO предоставя изключителна възможност на бъдещите младоженци и техните семейства да получат обширна информация за организацията на сватбеното тържество в рамките на един уикенд. Анета Пени, главен организатор на изложението, съобщи, че в него ще участвт професионалисти от всички сфери от сватбения бранш и етапи на подготовка: булчинска мода, аксесоари, цветя и покани, сватбени агенции, видео и фото услуги, фойерверки и пиротехника, ресторанти, хотели и локации за провеждане на сватбеното тържество, бижутерия, туристически агенции с предложения за меден месец. Тя отбеляза също, че за последните 10 години ясно се очертава положителната промяна - сватбите стават все по-професионално организирани и младоженците все по-често се обръщат към специалисти, които да се погрижат за техния красив празник. Наемането на рокли вече не е актуална практика. Роклите са от все по-фини материи и дизайнерите не предпочитат да дават под наем рокля, тъй като тя трудно може да бъде използвана повторно от друга булка. Сред устойчивите тенденции е връщането към традициите, интерес към фолклорните сватби и провеждане на сватбеното тържество сред природата.По време на пресконференцията Валентина Иванова даде полезни насоки и очерта актуалните тенденции в сватбената бижутерия. Най-важното за халките, които остават за цял живот, е те да са удобни и задължително да се изисква сертификат за качество.  Актуални са различните комбинации от цветове, съчетаването на розовото и жълтото злато, 3D фигурите върху халките, като сърца и знак за безкрайност. Цветовете могат да са съчетани с тези на кожата, очите и косата. Булката и младоженецът спокойно могат да избират халки от различни колекции, като не е задължително те да са с еднакъв дизайн.За най-сладкия момент в сватбения ден Диана Пинджурова отбеляза, че продължават да са актуални „сладкият бар\", както и  „голата торта\". Нейният съвет към младоженците е вместо една голяма торта, да избират малка бутикова торта, а за гостите да се декорира отделно всяко парче, което да бъде естетично поднесено.  Относно сватбената фотография Владимир Коцев отбеляза, че остава актуално търсенето на фотокабините за моментни снимки. Сред новите тенденции е отпечатването на място на селфи, което всеки може да направи със собствения си телефон. Индивидуалният дизайн на сватбения албум, също е сред нещата, на които младоженците залагат. Възможностите за избор са огромни, а сред интересните предложения са дървените корици и винтидж дизайнът. Владимир Коцев съветва да се ангажират по двама фотографи за сватбеното тържество, за да не се изпускат важни и специални моменти.Тенденциите при сватбената мода са в следните основни насоки: водеща материя е дантелата с акцент върху специалните дизайнерски дантели и съчетаването на прозрачни елементи. Кройките са олекотени. По-пищните рокли тип „принцеса\" отстъпват като тенденция, тъй като клиентите търсят комфортни модели без банели, обръчи и кринолини. Актуални са свободно падащите силуети, А-линията и роклите тип „русалка\". Ръкавите волани, като нова тенденция, са предизвикателство за романтичните булки. Вталените ръкави също са актуални наред с деколтето тип „лодка\" и V-образното деколте. Дългите рокли продължават да бъдат предпочитани, като много от булките, паралелно със сватбената рокля търсят и къса парти рокля, с която да се преоблекат за вечерта. При сватбените рокли дизайнерите залагат на цветовете: екрю и шампанско, предпочитания за сезона нюанс „чаена роза\", както и пастелните нюанси -  светло розово, жълто, синьо, пудра, перлен и телесен цвят, които могат да се използват като основа заедно със златисто или сребристо, а също и като цветен акцент. Новият цвят - ултравиолетовото, също присъства в някои от новите дизайнерски предложения към булките. При украсата се търси по-изтънчен нежен и ненатрапчив блясък. Актуални са прозрачните перли и камъните тип хамелеон, не толкова студените сиви кристали. Продължават да са актуални 3D украсата и флоралните мотиви.Всички посетители на изложението ще имат възможност да получат професионални съвети, отговори на въпросите си от специалисти и лично да се запознаят с най-актуалните тенденции в сватбения бранш. Гостите на BALKANICA WEDDING & HONEYMOON EXPO ще участват и в тoмболата с много награди, осигурени от организаторите и изложителите. Изложението ще бъде отворено за посетители през двата дни с работно време: събота -  20.01.2018 от 11-19 ч. и неделя - 21.01.2018 от 11-18 ч. Вход с покани или билет на място. Цена  3 лв.", "date": "2018.01.18", "title": "Академията за мода отличи най-голямото сватбено изложение у нас"}
{"url": "http://www.cross.bg/oblast-yanyari-ychilishta-1565747.html", "text": "/КРОСС/ Поради лоши метеорологични условия, влошена пътна обстановка, повреди в отоплителната инсталация, прекъснато електрозахранване или висока заболеваемост в 60 училища в страната няма да има учебни занятия.Учебният процес в 40 училища в област Перник е преустановен на 18 и 19 януари 2018 г. заради обявената грипна епидемия.В ОУ \"Цанко Церковски\" - с. Средище, област Силистра също не се учи 2 дни - 18 и 19 януари, след предписание на РИОКОЗ - Силистра.В ОУ „Св.св. Кирил и Методий\"- с. Ясеновец, област Разград, е прекратен учебният процес  на 18 януари във връзка с прекъсване на електрозахранването на училището от силните ветрове.В СУ „Васил Воденичарски\" - с. Хайредин, област Враца няма да има занятия от 18 до 22 януари.Заради лошо време и влошена пътна обстановка в 3 училища в област Сливен  са прекратени занятията на 18 януари. Това са ОУ „Никола Й. Вапцаров\" - с. Бяла паланка, ОУ „Никола Прокопиев\" - с. Сборище и  СУ „Георги Алексиев Каравелов\" - с. Шивачево, всичките в община Твърдица.В Софийска област поради токов удар и липса на отопление не се учи в ОУ „Васил Левски\" - с. Новачене, община Ботевград.В 2 училища в област Стара Загора няма часове заради прекъсване на електрозахранването. Това са СУ „Христо Смирненски\" - с. Гурково, и ОУ „Св.св. Кирил и Методий\" - гр. Шипково.На 18 и 19 януари са прекратени учебните занятия в СУ „Отец Паисий\" - гр. Куклен, област Пловдив. На 18 януари не се учи в още 3 училища на  област Пловдив - ОУ „Христо Г.Данов\" - с. Клисура, ПГ по икономика - с.Клисура,  община Карлово, и ОУ „Христо Ботев\" - с. Поповица, община Садово.В област Добрич, община Генерал Тошево, поради влошена пътна обстановка и лоши метеорологични условия са прекратени учебните занятия  на 18 януари в ОУ „Христо Ботев\" - с. Кардам, ОУ „Йордан Йовков\" - с. Спасово, ОУ „Йордан Йовков\" - с. Красен и ОУ „Васил Левски\" - с. Преселенци.От 16 до 18 януари няма да се учи в ОУ „Христо Ботев\" - с. Семчино, област Пазарджик.В област Смолян  в 2 училища няма да се учи на 18 януари  - ОУ \"Св.Св. Кирил и Методий\"- с. Момчиловци, и  ОУ \"Св.Св. Кирил и Методий\"- с. Смилян, поради влошена пътна обстановка и лоши метеорологични условия. ", "date": "2018.01.18", "title": "МОН спря учебните занятия в някои училища. Вижте кои са те"}
{"url": "http://www.cross.bg/kosovo-konsylstvo-bulgariya-1565743.html", "text": "/КРОСС/ Правителството даде съгласието си Република Косово да открие почетно консулство в България и да назначи Пламен Копчев за свой почетен консул.Пламен Копчев притежава богат професионален опит в областта на туризма, търговията с петролни продукти, както и в сферата на високите технологии. Член е на Управителния съвет на „Слънчев бряг\" АД и на Съюза на собствениците на хотели на к. к. „Слънчев бряг\". Има опит като административен ръководител от работата си в БДЖ.Политическият диалог между България и Косово се развива все по-интензивно през последната половин година, което създава предпоставки за активизиране на двустранните икономически отношения в области като туризма, енергетиката, строителството, инфраструктурата, телекомуникациите, както и в сферата на културата.Откриването на почетно консулство на Република Косово у нас ще стимулира развитието на сътрудничеството в тези области, съобщават от пресслужбата на правителството.Седалището на почетния консул на Косово е град Несебър, а консулският му окръг обхваща територията на цялата страна.  ", "date": "2018.01.18", "title": "Косово открива почетно консулство в България"}
{"url": "http://www.cross.bg/peshteri-peshterna-sistema-1565740.html", "text": "/КРОСС/ Водолази откриха 348-километров лабиринт от пещери край източното крайбрежие на Мексико на полуостров Юкатан, съобщава \"Дейли мейл\", цитиран от „Дарик\".Досега спелеолозите мислеха, че там има две отделни големи пещери. Водолази и учени, работещи по проекта \"Гран акиферо мая\", обаче установиха, че двете пещери са свързани.Близо до курорта Тулум, пещерата Сак Актун, с известна дължина 263 км, е свързана с 85-километровата пещерна система Дос охос.Цялата пещерна система ще продължи да се нарича Сак Актун и това вече е я прави най-дългата пещерна система в света. Досега тя беше на второ място, като отстъпваше първенството на системата Окс Бел А, която се намира в близост - на юг от Тулум, и е с дължина 270 км.Директорът на проекта Гийермо де Анда заяви, че откритието е \"невероятно\" и ще помогне да бъде опозната богатата култура в района, който е доминиран от цивилизацията на маите преди испанското нашествие. ", "date": "2018.01.18", "title": "Откриха най-дългата подводна пещера в света"}
{"url": "http://www.cross.bg/gdbop-razprostranenie-spodelyane-1565741.html", "text": "/КРОСС/ ГДБОП се зае с нелегалното разпространение на книги в интернет. За това се похвалиха от пресцентъра на МВР, като в конкретния случай става въпрос за спиране на споделяне на новия роман на Дан Браун „Произход\" във \"Фейсбук\".Служители от сектор „Киберпрестъпност\" при Главна дирекция „Борба с организираната престъпност\" извършиха проверка по сигнал на български издател за нарушение на авторските му права чрез незаконно разпространение на книгата на Дан Браун „Произход\" посредством социалната мрежа „Фейсбук\".В хода на проверката е установено и документирано извършеното нарушение на правата на правоносителя, осъществено от потребители на социалната мрежа, като незаконното споделяне на романа е стартирало само няколко дни след издаването му в България. Част от потребителите са разпространили книгата срещу доказателство за участие в дарителски кампании.В резултат на проведените действия от служители на ГДБОП споделянето е преустановено и нарушаването на правата на правоносителя е прекратено. Материалите по случая са изпратени на Министерство на културата за предприемане на административни мерки срещу лицата. ", "date": "2018.01.18", "title": "ГДБОП се зае с пиратското разпространение на книги в интернет"}
{"url": "http://www.cross.bg/huawei-ystroiistva-rust-1565738.html", "text": "/КРОСС/ Huawei Consumer Business Group представи бизнес резултатите за смартфон продажбите си през 2017 година в района Централна и Източна Европа, и Скандинавските държави.„Huawei засилва позицията си в региона с над 20% ръст в търговската дейност\" - споделя Лонгруи Цио (Джефри), директор отдел \"Потребителски устройства\" за Huawei България и Македония. Отчитайки постоянно увеличение на продажбите, потребителското звено на компанията залага стратегически на иновациите в развойна и изследователска дейност, за да осигурява на потребителите предпочитаните от тях устройства. „Уверени сме, че и през 2018 година, благодарение на новите смартфони, които предоставят интуитивно и достъпно преживяване за клиентите, ще демонстрираме нашия ангажимент и отдаденост към това, което правим\", добавя Лонгруи Цио.Huawei отчита нарастващо търсене на смартфон устройства от всички ценови класове - от флагманите до бюджетно ориентираните модели. С цел да анализира промените в мобилната индустрия и да придобие повече информация за тенденциите сред потребителите, през ноември 2017 г. Huawei подкрепи авторитетно проучване от международната анализаторска компания IDC, озаглавено „Мобилен изкуствен интелект и бъдеще на интелигентните устройства\". Данните показват, че през 2016 г. са продадени 5,6 смартфона за всеки продаден персонален компютър. Според оценката на IDC, повече от 60% от световното население ще притежава смартфони до 2021 година. Тези данни кореспондират с постоянния ръст в продажбите на потребителското бизнес звено на Huawei.Позитивните резултати се отразяват на компанията и по отношение на разпознаваемостта й като премиум бранд в глобален план. През 2017 г. Huawei е класирана на 49-то място в класацията „Top 100 Most Valuable Global Brands\" на  BrandZ, на 88-мо място в „The World's Most Valuable Brands\" на Forbes, както и заема позицията под номер 40 в списъка с най-влиятелните брандове на Brand Finance Global 500.", "date": "2018.01.18", "title": "Huawei с над 20% ръст на пазара на мобилни устройства през 2017-а"}
{"url": "http://www.cross.bg/gripna-epidemiya-ychenitzite-1565733.html", "text": "/КРОСС/ Обявиха грипна епидемия в област Пазарджик, съобщи кореспондентът на bTV в региона. Заболеваемостта е 255 на 10 000 души.Учениците ще са в грипна ваканция от 19 до 23 януари включително. Пикът на грипа в областта се очаква следващата седмица.Проверка е показала, че 30% от учениците в областта са болни.Във вторник лекари и специалисти ще заседават отново и ще решат дали ваканцията на учениците не трябва да се удължи и след 23 януари.При обявена грипна епидемия се прекратяват женските и детски консултации, отлагат се и плановите операции.Пазарджик е втората област, която обяви грипна епидемия. Първа беше Пернишка област, където ваканцията на учениците беше удължена до края на тази седмица. ", "date": "2018.01.18", "title": "Обявиха грипна епидемия в Пазарджик"}
{"url": "http://www.cross.bg/preminavaneto-tona-vyatur-1565728.html", "text": "/КРОСС/ Близо 500 машини са обработвали през нощта пътните настилки по републиканската мрежа. През деня работата на снегопочистващата техника продължава, за да се осигури проходимостта на пътищата при зимни условия. Снеговалеж и силен вятър има в момента в областите Варна, Добрич, Търговище, Габрово, Кюстендил и Пазарджик. Необходимо е шофьорите да тръгват на път само с подходящи гуми, да карат внимателно и със съобразена скорост. Настилките се обработват непрекъснато, но заради ниските температури и силния вятър е възможно да има хлъзгавост и снегонавявания на платното и шофьорите трябва да карат внимателно. Блокирането на движението от автомобили, които не са подготвени за движение, затруднява работата на снегопочистващата техника и възпрепятства пътуването на всички останали шофьори.Поради обилен снеговалеж и силен вятър временно е ограничено движението по път II-29 Варна - Добрич и път III-2902 Кичево - Аксаковска панорама, както и по път I-5 Казанлък - Шипка като трафикът е насочен по обходен маршрут: път I-6 Казанлък - Дунавци - път III-5601 Дунавци - Шейново - Шипка. Ограничено е и движението в посока Габрово по път I-5 Казанлък - Габрово. За товарни автомобили над 12 тона е ограничено преминаването по път III-358 Шипково - Рибарица. Затворен за всички видове моторни превозни средства е Троянският проход.Без ограничения е преминаването през проходите „Айтоски\", „Обзорски\", „Печинско\", „Превала\", „Предел\", „Републиката\", „Ришки\" и „Рожен\". Целогодишно забранено за МПС над 3,5 тона е преминаването през „Дюлински\" и „Пампорово\", а на товарни автомобили над 10 тона през „Вратник\" и „Твърдишки\". Забранено за МПС над 12 тона е преминаването през проходите „Петрохан\", „Котленски\" и „Шипка\". ", "date": "2018.01.18", "title": "Близо 500 машини обработват пътните настилки"}
{"url": "http://www.cross.bg/izpulnenie-svoboda-prokyratyra-1565735.html", "text": "/КРОСС/ Главният прокурор Сотир Цацаров разпореди извършване на проверки във всички районни и окръжни прокуратури, Софийска градска прокуратура, Специализирана прокуратура и военно-окръжните прокуратури в страната относно срочността и ефективността на предприетите действия и мерки за установяване на осъдени с влезли в сила присъди с неприведени в изпълнения наказания „лишаване от свобода\" и „доживотен затвор\". Това съобщиха от пресцентъра на Прокуратурата. Проверката цели и установяване на затруднения, пропуски и нарушения, както и положителни практики при изпълнението на наказанията, с оглед повишаване ефективността на издирвателната дейност.Проверката е възложена на апелативните прокуратури в страната, Апелативна специализирана прокуратура и Военно-апелативна прокуратура, които ще извършат проверка на всички изпълнителни преписки, образувани за изпълнение на съдебни актове, по които към 15.01.2018 г. не са задържани осъдени лица с наложено наказание „лишаване от свобода\" и „доживотен затвор\". Главният прокурор е разпоредил да бъдат проверени и всички преписки, по които присъдата е изпратена за изпълнение на Областните звена „Охрана\" при Министерство на правосъдието и в прокуратурите не е получено уведомление за задържане на осъдените лица.В срок до 02.02.2018г. апелативните прокуратури са задължени да изготвят обобщени доклади, съдържащи информация за общия брой на образуваните изпълнителни преписки с наложено наказание „лишаване от свобода\" и „доживотен затвор\", по които не са издирени и задържани осъдените с влезли в сила присъди, информация за датата на изпращане за привеждане в изпълнение на съдебния акт на съответните ОЗ\" Охрана\" при МП или ОДМВР, както и датата на получаването на уведомлението, че осъденият не е издирен. Докладите ще съдържат информация за датата на телеграма за обявяване на осъденото лице за издирване, периодичността на кореспонденцията с органите на ОЗ \"Охрана\" при МП и МВР във връзка с издирването и резултатите от него; изготвена ли е своевременно Европейска заповед за арест, респ. предложение до ВКП за екстрадиция след получаване на данни за последното пребиваване на осъдения извън страната; каква е периодичността на обмена на информация, относно действията по изпълнение на общодържавното издирване, ЕЗА и предложенията до ВКП за екстрадиция.Обобщените доклади ще бъдат анализирани от прокурори от отдел „Съдебен\" във Върховна касационна прокуратура.По инициатива на главния прокурор ще бъде проведена среща с професионалното ръководство на МВР и с ръководството на ГД\"Охрана\", МП за набелязване на конкретни действия по подобряване на издирвателната дейност при привеждане в изпълнение на наказанията „лишаване от свобода\" и „доживотен затвор\". Ще бъде обсъдена необходимостта от изготвяне на предложения на законодателни промени за повишаване срочността и ефективността на действията по изпълнение на съдебните актове, както и промени, целящи недопускане на осъдени лица с влезли в сила присъди да се отклонят от изтърпяване на наказанията и да останат ненаказани. ", "date": "2018.01.18", "title": "Цацаров разпореди проверки на прокуратурите в страната заради осъдените, които се разхождат на свобода"}
{"url": "http://www.cross.bg/puteka-chasa-blagotvoritelna-1565734.html", "text": "/КРОСС/ Ултрамаратонецът Красимир Георгиев ще бяга на пътека за 36 часа без прекъсване с благотворителна цел. Мисията му е да събере средства за децата, победили рака, информира бТВ.Той има завършени над 60 класически маратона и 40 ултрамаратона: \"Това е предизвикателство и за мен. Досега на пътека съм бягал само 8 часа. Ще успея, няма начин да не успея, просто защото имам велика кауза.\"\"Да гледаш в една точка в продължение на 36 часа е доста трудно прихологически. Затова моралната подкрепа на хората около мен ще бъде изключително важна.\"\"Тъй като това е благотворителна кауза, ще има още една пътека, където всеки може да се качи, да бяга с мен и да дари. Предвидили сме на избяган километър всеки да дари по 10 лева, ще има и кутия за дарения, както и банкова сметка.\"\"Тези пари ще бъдат за тренировъчни лагери, за самолетни билети, за всичко, което ще им помогне да отидат на олимпиадата за деца, които са преживели тези болести\", добави Георгиев. ", "date": "2018.01.18", "title": "Ултрамаратонец събира пари за деца, преборили рака, с бягане за рекорд"}
{"url": "http://www.cross.bg/iziskvaniya-prokyratyrata-kontrol-1565736.html", "text": "/КРОСС/ Прокуратурата се самосезира след медийни публикации за занижен контрол при ползване на превозни средства с газови инсталации.Съмненията са, че не се спазват нормативноустановени изисквания при първоначалната проверка или при извършване на периодичен преглед на автомобилите с такива уредби.Информацията за неспазване на законните изисквания за отчетност и контрол налага предприемане на повсеместни мерки в спешен порядък предвид значителния брой ползвани автомобили с газови уредби на територията на цялата страна, посочват от държавното обвинение.Върховната административна прокуратура (ВАП) посочва още, че правомощията за контрол са възложени на органите на Изпълнителна агенция „Автомобилна администрация\", а налагането на санкции е в правомощията на министъра на транспорта, информационните технологии и съобщенията.Във връзка с това от ВАП са ангажирали министъра на транспорта, който да предприеме мерки за спазване нормативните изисквания в Наредба № Н-32 от 16.12.2011 г. и Наредба № Н-3 от 18.02.2013 г.Прокуратурата трябва да бъде уведомена за взетите решения и предприетите действия до 19 февруари. ", "date": "2018.01.18", "title": "Прокуратурата се самосезира за колите с газови уредби"}
{"url": "http://www.cross.bg/smolyan-obyavi-polozhenie-1565718.html", "text": "/КРОСС/ Кметът Николай Мелемов обяви бедствено положение в часа тази сутрин на територията на цялата Смолянска община.Вследствие на бурния вятър, затворени пътища в резултат на изкоренени и паднали дървета и прекъснато електрозахранване е необходимо провеждане на спасителни и неотложни аварийно-възстановителни работи в община Смолян.В момента заседава Кризисния щаб за изпълнение на Общинския план за защита при бедствия, който се оглавява от зам.-кмета инж. Мариана Цекова.В момента без ток са Турян, Станевска махала, Река, Требище, цялото Арденско корито, Момчиловци, Соколовци и Тикале. Затворени за движение са пътищата за Турян, Габрица и Левочево.Община Смолян умолява гражданите само при спешни и неотложни нужди да излизат от домовете си. ", "date": "2018.01.18", "title": "Смолян обяви бедствено положение"}
{"url": "http://www.cross.bg/makedoniya-bulgariya-dogovora-1565719.html", "text": "/КРОСС/ Парламентът ратифицира Договора за приятелство, добросъседство и сътрудничество между България и Македония единодушно с 186 гласа „за\", предаде „Фокус\". На ратификацията присъства и посланика на Македония в България Н.пр. Марян Гьорчев.Договорът беше подписан в Скопие на 1 август 2017 година от министър-председателите на България и Македония. Двамата премиери определиха подписването му като историческа стъпка. На 27 юли от всички парламентарни групи беше приета Декларация в подкрепа на договора.На 15 януари македонският парламент ратифицира Договора за приятелство, добросъседство и сътрудничество между Македония и България с 61 гласа „за\" и 1 „въздържал се\". Ратификацията му от парламента в Скопие предизвика вълна от положителни реакции у нас. Решението на македонския парламент беше приветствано от държавния глава Румен Радев, премиера Бойко Борисов, председателя на парламента Цвета Караянчева, Министерството на външните работи, председателят на ПГ на ГЕРБ Цветан Цветанов. С договора се определят основни принципи в двустранните отношения между България и Македония - уважение, доверие, разбирателство, добросъседство, взаимно зачитане на интересите и отчитане на обща история, която свързва двете държави.Предвижда се двете държави да провеждат срещи между представителите на органите на държавната власт на различни равнища, да си съдействат за поддържане на контакти между местните власти и гражданите. Създават се предпоставки за подобряване на икономическите, финансовите и търговските отношения между държавите, и за насърчаване на инвестициите. Предвижда се осигуряване на подкрепа за разширяване на туристическия обмен и на транспортните връзки. Важен момент в договора е създаването на Съвместна мултидисциплинарна експертна комисия по историческите и образователните въпроси.Мониторинг на изпълнението на разпоредбите на договора ще прави Съвместна междуправителствена комисия. Договорът въвежда гаранция за ненамеса във вътрешните работи на България и задължение за предприемане на мерки за предотвратяване на недобронамерена пропаганда и омраза. ", "date": "2018.01.18", "title": "Парламентът ратифицира Договора за добросъседство с Македония"}
{"url": "http://www.cross.bg/kardak-tyrski-teritorialni-1565754.html", "text": "/КРОСС/ Турски и гръцки военни кораби са се сблъскали в Егейско море след напрегната схватка, съобщават турски медии.Турската брегова охрана е предприела действия, виждайки гръцкия кораб \"Никифорос\" да се приближава към турски териториални води близо до островите Кардак.Двата плавателни съда са направили кратък контакт, след като \"Никифорос\" продължил да нарушава турски териториални води въпреки предупрежденията от турска страна.След напрежението двата кораба се сблъскали, докато гръцкият опитвал опасна маневра. Уточнява се, че никой от двата кораба не е претърпял материални щети.Островите Кардак са двойка от два малки необитаеми островчета, разположени между гръцката островна верига Додеканези и югозападното континентално крайбрежие на Турция.В района напрежението е повишено от края на 2015 г., след като катери на турската и гръцката брегова охрана, както и военни кораби често се сблъскват помежду си във водите край Кардак, които в Гърция са известни като Имия и към които и двете страни мита териториални претенции. ", "date": "2018.01.18", "title": "Турски и гръцки военни кораби се сблъскаха в Егейско море"}
{"url": "http://www.cross.bg/vivo-montana-bulgariya-1565722.html", "text": "/КРОСС/ По покана на Посолството на Република България в Париж, Франция, етноджаз формацията Виво Монтана участва в културната програма на откриването на Българския сезон в Горна Савоя, във френските Алпи.Това е първото и най-мащабно културно събитие на Българското председателство на Съвета на ЕС в чужбина, по инициатива на посолството ни в Париж и престижния френски курорт Ле Каро.На галавечерта, в зала \"Mont Favy\", присъстваха г-н Ангел Чолаков - извънреден и пълномощен посланик на България във Френската Република и в Княжество Монако със седалище в Париж, кметът на Ле Каро, представители на френския политически и културен елит и десетки българи.Виво Монтана изправиха на крака присъстващите с изпълнения на авторските композиции от албума „Меден дух\" и други популярни, български и световни парчета  с модерния, уникален почерк на брас бенда.Освен в залите, момчетата впечатлиха и гостите на курорта с изпълнения на открити сцени и ски пистите.След Франция, от 23 до 28 януари бендът ще изнесе концерти в авторитетния форум на 83 -тото издание на Международната зелена седмица (IGW) в Берлин, Германия. Тазгодишното издание ще събере под един покрив стотици фирми и около 400 000 посетители, а България е официална страна-партньор на Международното изложение за селскостопански и хранителни продукти „Зелена седмица Берлин 2018\".За почитателите на етноджаз музиката, Виво Монтана представят видеото на „Balkan Reload\" - LIVE\n\t\t\t\t\t ", "date": "2018.01.18", "title": "Виво Монтана с концерти във Франция и Германия "}
{"url": "http://www.cross.bg/detza-teodora-razhdat-1565723.html", "text": "/КРОСС/ Пловдивският народен представител и член на парламентарната комисия по въпросите на младежта, децата и спорта Теодора Халачева депозира  актуален въпрос относно правителствените мерки срещу явлението „деца да раждат деца\".На парламентарния контрол в петък тя очаква отговор от вицепремиера по икономическата и демографската политика Валери Симеонов.„Очаквам официалната статистика за броя новородени деца през 2017 година, колко от тях са родени от малолетни и непълнолетни майки, какъв е техният дял от общия брой раждания, какви мерки има за превенция срещу това деца да раждат деца и как се прилагат\", коментира Теодора Халачева. „Вече по традиция започваме всяка нова година с тревожна информация за демографската картина у нас.Темата е стратегическа и заслужава разискването й в нейната дълбочина и всеобхватност на специално пленарно заседание. Моят въпрос засега е фокусиран само върху един косвен аспект от нея\", допълни най-младият парламентарист в 44.НС. ", "date": "2018.01.18", "title": "Теодора Халачева пита вицепремиера Симеонов за мерки срещу явлението „деца да раждат деца”"}
{"url": "http://www.cross.bg/helikopteri-imame-premierut-1565724.html", "text": "/КРОСС/ Направихме преглед на хеликоптерите. Имаме маса хеликоптери\". Това каза премиерът Бойко Борисов в началото на правителственото заседание, цитиран от „Фокус\".„Имаме хеликоптери, които може да станат изцяло за \"Бърза помощ\". Имаме хеликоптери, които може да ги преоборудваме за горски пожари. Ще ги карат военните, така че хем ще натрупват допълнителни летателни часове, хем ще тренират, хем в същото време ще вършат работа и ще спасяваме човешки животи. Имаме я техниката. Не е нужно да се купуват нови хеликоптери\", заяви Борисов.Вицепремиерът Красимир Каракачанов уточни, че предстои да се направи анализ колко ще струва ремонта на наличните хеликоптери.В началото на днешното заседание отново беше коментирана темата за бъдещето на парк \"Пирин\". \"По-зелено от нашето правителство няма\", подчерта премиерът Бойко Борисов.\"Ще забраним движението на автомобили нагоре над Банско, така че няма да е нужно да се поддържа пътя, да се осолява и да гинат дървета\", коментира премиерът. \"Не става въпрос за строителството на хотел, тоалетна не може да се направи, чайна не може да се направи\", подчерта той. ", "date": "2018.01.18", "title": "Нямаме нужда от нови хеликоптери, според премиера"}
{"url": "http://www.cross.bg/rysiya-kitaii-s--1565725.html", "text": "/КРОСС/ Русия започна доставките на зенитни ракетни системи С-400 \"Триумф\" за Китай, регламентирани с договор от 2014 г. и първият полкови комплект вече е изпратен на клиента. Това съобщи днес за ТАСС източник от системата за военнотехническо сътрудничество на Русия.Комплектът включва команден пункт, радиолокационна станция, енергийно и спомагателно оборудване, резервни части и др. КНР бе първият чуждестранен купувач на тези руски системи; втори стана Турция, напомня ТАСС.Договорът, подписан с Китай, не предвижда Пекин да получи нито технологии за производството на подобни системи, нито лиценз да ги произвежда, уточни източникът. Миналата година Русия организира за група китайски военни обучение по експлоатация на С-400, допълни той. Руската федерална служба за военнотехническо сътрудничество не коментира информацията, добавя ТАСС. ", "date": "2018.01.18", "title": "Русия започна доставките на зенитни системи С-400 за Китай"}
{"url": "http://www.cross.bg/ninova-suzdavane-samo-1565726.html", "text": "/КРОСС/ БСП внесе предложения за промени в НК, които вкарват текстовете на Истанбулската конвенция срещу домашното насилие в него. Това обяви лидерът на червените Корнелия Нинова.Насилието става престъпление от общ, а не от частен характер. Предлага се и създаване на специализиран състав, който ще се занимава само с тези случаи.\"Другата седмица продължаваме - следващата стъпка е създаване не специализирани комисии във всичко областни центрове\", зарече се Нинова.Преди половин час парламентарната група на \"Обединени патриоти\" настоя ГЕРБ да не внасят в НС конвенцията, която не само отваря вратата за признаване на третия пол у нас, но и е била подписана от Екатерина Захариева в разрез със Закона за международните договори. ", "date": "2018.01.18", "title": "БСП внесе предложение мерките от Истанбулската конвенция да влязат в НК"}
{"url": "http://www.cross.bg/makedoniya-dogovor-dnes-1565727.html", "text": "/КРОСС/ ПГ на „БСП за България\" ще подкрепи ратификацията на Договора за добросъседство с Македония и ще очакваме следващите стъпки от страна на правителствата на двете страни, в които да се докаже, че тази стъпка е имала своя дълбок смисъл за бъдещето в отношенията между двете страни.Може би няма място за триумф, но има място за удовлетворение, че 10 години след като България инициира подписването на такъв договор, днес сме на път да го ратифицираме. През тези години многобройни експерти, учени, политици, мислеха и разсъждаваха над всяка дума в този договор. Той не е литературно съчинение, което някой е написал на бюрото и е дал за подписване и ратификация. От самите нас зависи как го четем и дали в него виждаме възможности и бъдеще за нашите отношения или виждаме пропаст, към която този парламент се е запътил и ще падне. Аз лично смятам, че верният прочит е първият.  Което не значи, че не трябва да бъдем внимателни как този договор ще бъде реализиран на практика.Политическата промяна в Скопие направи възможно подписването на този договор. В тези години и в управление, и в опозиция, БСП подкрепяше социалдемократите и ръководството им в Македония и в най-тежките моменти, когато бяха преследвани и мачкани, заплашвани, ние и нашето политическо семейство бяхме до тях и им дадохме силата да направят тази промяна. Най-малкото имаме съществен принос към това те да имат европейската подкрепа на своето политическо семейство, за да се борят за принципите, които днес се опитват да приложат на практика - демокрация, свобода на медиите и на словото и всичко, на което предишното ръководство на Република Македония се беше превърнало в отрицание.Амбицията на премиера Зоран Заев да придвижи Македония бързо към ЕС, ще срещне и нашата подкрепа. От сега планираме поредица инициативи на парламентарно равнище, местна власт, младежките организации, което ще бъде нашият принос, като опозиция, за сближаването между хората от двете страни на границата и засилване на политическите връзки. Днес е време да гледаме напред, не толкова назад. Да помним уроците на миналото, но да се учим от тях и да мислим какво можем да направим днес за бъдещето. Договорът дава възможност за една добра основа на нашите отношения, но по-важно от самия договор и документа, който се подписа и днес ратифицираме, е как той повлия върху отношението, особено в Македония, и дали новият стил на днешното ръководство има реална твърда база в македонското общество. Дали, както някои се опасяваха, подписването е просто един ПР-акт от страна на правителството в Скопие или то е добре осъзната системна политика, която да бъде следвана. Днес, година по-късно, имаме всички основания да смятаме, че това е последователна политика и че сегашното ръководство не се страхува да отстоява и още по-важното е, че отстояването на тази политика не само не доведе до политически загуби в Македония, а обратното.Предишните управляващи от ВМРО-ДПМН направиха местните избори в Македония през миналата година своеобразен референдум за и против договора за приятелство, добросъседство и сътрудничество с Република Македония. Разчитайки, че капанът, в който те самите влязоха, че антибългарските настроения печелят избори, ще сработи отново. Това беше една от причините ВМРО-ДПМН да бъде изличена от местната власт в Македония. Това за мен е основание да смятам, че добрите отношения с Македония, на чиито този договор се явява изразител, са устойчива политика, която системно ще бъде следвана оттук нататък. Искам да обърна внимание на два въпроса: за съвместната мултидисциплинарна експертна комисия, предвидена в договора - държим нейният състав да бъде внимателно подбран, балансиран, по възможност съгласуван внимателно в по-широки кръгове, включително в парламента, доколкото това е възможно, за да сме сигурни, че самата комисия няма да се превърне, поне от наша страна, в препъникамък, а обратно - там ще се търсят конструктивните решения в интерес на историческите факти и историческата истина. И второ - искам да припомня нашата декларация от 26 юли миналата година, в която поискахме от българското правителство периодично, поне веднъж годишно, да информира Народното събрание по напредъка в реализацията при изпълнение на договора. Смятам, че е много важно парламентите да бъдат ангажирани с този процес, защото ние сме тези, които сме пряко избрани от гражданите на двете страни и приносът ни трябва да бъде видим.  ", "date": "2018.01.18", "title": "Кристиан Вигенин: БСП ще подкрепи ратификацията на Договора с Македония"}
{"url": "http://www.cross.bg/doverie-prezidenta-doverieto-1565720.html", "text": "/КРОСС/ Първата година от мандата на президента Румен Радев показва устойчиви нива на доверие от около 60% и на недоверие - около и под 30%. Това са заключенията на социолозите от \"Галъп интернешънъл\", които публикуват нови данни за доверието в президентската институция. Това е най-благоприятната като обществено доверие стартова година от времето на старта на Петър Стоянов насам.Радев е най-популярната политическа фигура в страната. Сравнително високо доверие има и вицепрезидентът Йотова.Ниските нива на доверие в президентската институция, характерни за мандата на Росен Плевнелиев (2012 - 2017 г.), бяха заменени през 2017 г. от чувствително по-позитивни обществени нагласи. След избора на нов президент през есента на 2016 г. доверието започна да се повишава - както обичайно се случва при смени в тази институция, а и при смени в институциите въобще.Спирането на ръста в доверието в президентската институция може да се дължи донякъде и на напреженията между президента и представители на ГЕРБ през годината, но по-вероятно е да става дума за достигане на естествени възможни \"тавани\" на подкрепа.Затова и ежемесечните данни за одобрение към президента след различните електорати не показват значима щета за авторитета му дори сред привържениците на ГЕРБ - въпреки споменатите напрежения.Президентската институция се свързва най-вече с личността на президента, но донякъде - и с вицепрезидента. Вицепрезидентът Илияна Йотова има нива на доверие около една четвърт от българите, а недоверието се колебае в стойности между 50% и 60%. Това я нарежда сред политиците със сравнително добри стойности на доверие.Най-неблагоприятна е била началната картина на доверие в мандата на президента Плевнелиев, а най-високи бяха стартовите равнища на доверие при президента Петър Стоянов.Първият мандат на президента Георги Първанов пък почна с доверие от около 50%. Това бе и единственият президент, в когото доверието се покачваше в хода на самия мандат (обикновено доверието спада в хода на мандата). Вторият мандат \"Първанов\" пък започна с по-висок кредит на доверие, но и с бърз спад.На този фон устойчиво високите нива на доверие в първата година на Радев - без съществени спадове - му отреждат едно от най-благоприятните места сред президентите досега.Разбира се, автоматичното съпоставяне на отдалечени исторически периоди не е докрай коректен подход. Например, началото на мандата \"Стоянов\" беше във времена с доста по-голям идеологически градус и амплитуди в общественото мнение. ", "date": "2018.01.18", "title": "Президентът Радев се радва на около 60% одобрение от българите"}
{"url": "http://www.cross.bg/geroite-bulgarovo-zlatnata-1565721.html", "text": "/КРОСС/ За единадесети път НЧ \"Съгласие 1905\" и Кметство Българово организират национален конкурс за детско творчество \"Кукери\". Тази година темата ще бъде \"Легенда за първия кукер\". Вдъхновени от героите на българския анимационен филм \"Златната ябълка\" - Вихра, Бран, Влад, майсторът-ковач - първият кукер боец Антон, самодивата Тина-пакостина, балканджиите, Чума и др., организаторите ще дадат възможност на детското въображение отново да поеме по чудни пътища и светове, да интерпретира народното творчество и мъдрост.За да се запознаете с героите, може да посетите официалната страница на анимационния проект: .Във фейсбук: .СТАТУТ НА КОНКУРСА:ТЕМА: \"Легенда за първия кукер\"ИДЕЯ: Конкурсът има за цел да провокира и поощри интереса към богатия ни български фолклор, традиции и обичаи, да даде възможност за изява на децата.УСЛОВИЯ ЗА УЧАСТИЕ: Могат да участват деца на възраст от 5 до 15 години от цялата страна. Всеки участник може да изпрати две творби в следните категории:1. Изобразително и приложно изкуство - рисунка, колаж, маска, стъклопис, керамика, текстил и др., (без ограничения в изразните средства) на кукери, самодиви, караконджули, таласъми, героите от \"Златната ябълка\".2. Фотография - снимки и възстановки на обичая Сирни заговезни, Кукеровден.3. Литература - приказки, разкази, комикси, стихотворения, поговорки, гатанки и др., с героите на \"Златната ябълка\".НАГРАДИ: Във всяка категория ще бъдат раздадени първа, втора и трета награда, както и награда за най-добра школа в категорията. Всеки участник ще получи сувенир от конкурса.ОРГАНИЗАЦИЯ НА КОНКУРСА: Таксата за участие е на стойност 5.00 лв. за участник и може да бъде изпратена с пощенски запис на адреса на читалището. В конкурса за най-добра школа се допускат тези от тях, които имат поне 5 индивидуални участника. Изпратените творби остават в полза на читалището, което се ангажира с тяхното популяризиране.Творбите могат да бъдат изпращани до 16.02.2018 г. на адрес: град Българово, община Бургас, ул. \"Първи май\" 1, НЧ \"Съгласие 1905\". Литературните творби можете да изпратите в електронен вариант на e-mail: saglasie1905@abv.bg.На 18.02.2018 г. ще се проведе заключителният етап на конкурса. Всички участници, поканени на празника в деня на Сирни заговезни в Българово, ще видят истински кукери, ще научат повече за обичая \"Прошка\", ще бъдат поздравени с фолклорен концерт от свои връстници самодейци и ще получат своите награди.Тел. номера за допълнителна информация: 0896 730 867 - Стела Папанчева /секретар/, 0895 620 612 - Милена Комитова /председател/, 0895 776 762 - Галина Дараданова /библиотекар/. ", "date": "2018.01.18", "title": "Стартира конкурс за детско творчество с тема „Легенда за първия кукер“"}
{"url": "http://www.cross.bg/kazahstan-ma-dyshi-1565713.html", "text": "/КРОСС/ Най-малко 52-ма души загинаха след като рейс се запали в Казахстан, предаде РИА Новости.Трагедията се разигра тази сутрин българско време в района в западната Актобинска област. По информация на представител на вътрешното министерство, автобусът е пламнал в движение. Петима души са настанени в болница, но няма данни за тяхното състояние. 52-ма са загинали на място. И шофьорите и пасажерите са граждани на Казахстан.\n\t\t\t\t\tСнимка: Инстаграм", "date": "2018.01.18", "title": "52 загинали след като рейс се запали в Казахстан (обновена)"}
{"url": "http://www.cross.bg/obsuzhdane-depytatite-subranie-1565714.html", "text": "/КРОСС/ Народното събрание ще проведе извънредно пленарно заседание на 23 януари, вторник, от 13.00 ч. с единствена точка - обсъждане на вота на недоверие, внесен от 80 депутати от БСП. Това решиха депутатите по предложение на председателя на Народното събрание Цвета Караянчева.Днес парламентът ще гласува Законопроект за ратифициране на Договора за приятелство, добросъседство и сътрудничество между България и Македония. След това депутатите ще продължат с обсъждане на нов Закон за частната охранителна дейност на второ четене. ", "date": "2018.01.18", "title": "Парламентът обсъжда вота на недоверие на извънредно заседание"}
{"url": "http://www.cross.bg/marihyana-otglezhdane-oranzheriya-1565716.html", "text": "/КРОСС/ Криминалисти на СДВР разкриха оранжерия за отглеждане на марихуана.Специализираната операция е  проведена  на територията на Панчарево.При претърсване на къща, криминалистите  установили, че таванското помещение било приспособено в оранжерия за отглеждане на марихуана, снабдена с модерно оборудване - вентилация, нагревателни лампи и химикали, подпомагащи растежа на насажденията. ", "date": "2018.01.18", "title": "Разкриха оранжерия за отглеждане на марихуана в Панчарево"}
{"url": "http://www.cross.bg/dvizhenieto-beshe-dvizhenieto-1565715.html", "text": "/КРОСС/ Ограничено е движението по път I-5 Казанлък - Шипка заради обилен снеговалеж и силен вятър, съобщават от Агенция \"Пътна инфраструктура\". От АПИ призовават, шофьорите да се движат с повишено внимание и съобразена скорост. Обходния маршрут на блокираното трасе е по път I-6 Казанлък - Дунавци - път III-5601 Дунавци - Шейново - Шипка.Движението беше ограничено за товарни автомобили над 12 тона и през проход \"Република\". Причина за това отново беше силният снеговалеж и навяванията. Към 8:49 часа по път II-55 Велико Търново - Гурково (Проход на Републиката) движението беше възстановено.Проходът Троян -Кърнаре е напълно затворен за всякакви превозни средства още от снощи. Обилните снеговалежи и силно снегонавявания правят движението невъзможно.Заради аварирал камион пък е ограничено движението по път II-29 Варна - Добрич при разклона за Любен Каравелово. Движението се осъществява двупосочно в една лента, за да бъде отстранен авариралия тежкотоварен автомобил. ", "date": "2018.01.18", "title": "Затворени пътищата заради сняг и вятър"}
{"url": "http://www.cross.bg/trump-novini-tyitur-1565717.html", "text": "/КРОСС/ Доналд Тръмп обяви \"награди за фалшиви новини\". В Туитър той публикува линк към списъка с медии на официалния сайт на Републиканската партия. И победителите са... Така в любимия си канал за комуникация - Туитър, американският президент Доналд Тръмп посочи кои са \"наградите за фалшиви новини\". Линкът, който води към сайта на Републиканската партия, блокира за 90 минути поради големия интерес.Все пак стана ясно, че списъкът на Тръмп включва 11 новини, четири от които са били излъчени по телевизия Си Ен Ен. Първата позиция е за в. \"Ню Йорк Таймс\" заради публикация на носителя на Нобелова награда за икономика Пол Кругман. В деня на победата на Тръмп той пише, че икономиката на САЩ никога няма да се съвземе.Под номер две е грешка на журналист ветеран от телевизия Ей Би Си, Брайън Рос, заради която беше отстранен за четири седмици. Той погрешно съобщи, че Тръмп е инструктирал съветника си Майкъл Флин да се свърже с емисари на Кремъл преди избирането си през ноември 2016 г.В списъка фигурират също в. \"Вашингтон пост\" и списанията \"Тайм\" и \"Нюзуик\".Своеобразната класация започва с проучване, според което през 2017 г. над 90% от информацията за президента Тръмп в медиите е била негативна. Списъкът вече бе разкритикуван от двама сенатори от собствения му лагер.Малко по-късно Тръмп написа в Туитър второ положително послание. В него той признава, че има и чудесни журналисти, които уважава и много добри новини, с които американците могат да се гордеят!  ", "date": "2018.01.18", "title": "Тръмп обяви \"награди за фалшиви новини\""}
{"url": "http://www.cross.bg/kostadin-belovo-hilyadi-1565707.html", "text": "/КРОСС/ В Пазарджишкия окръжен съд, в рамките на един ден, тръгват две наказателни дела срещу кмета на Белово Костадин Варев. Според магистратите това е прецедент. Срещу Костадин Варев са повдигнати три обвинения за умишлено причинени  щети на общината.Първото съдебно заседание е разпоредително и ще започне в 9.30 часа. Според обвинението, кметът на Белово умишлено е подбудил и склонил началника на общинска служба \"Земеделие\" Анета Кечева да подправи документи, вследствие на което са последвали имуществени вреди за общината за над милион и сто хиляди лева. Става дума за продажба на 148 земеделски имота през 2014 година с неправомерно променен статут.По-късно през деня ще започне и второто разпоредително дело срещу Костадин Варев. Обвинението е пак за умишлена безстопанственост. През същата 2014 година кметът на Белово без конкурс е  назначил фирма, която да демонтира тръби от напорен водопровод. Тръбите са продадени на вторични суровини за 75 хиляди лева като 50 хиляди от тях въобще не са внесени по сметката на общината. За други 150 хиляди лева също няма информация къде са вложени. ", "date": "2018.01.18", "title": "Пазарджишкият съд гледа две дела срещу кмета на Белово Костадин Варев"}
{"url": "http://www.cross.bg/nankov-godina-sredstva-1565709.html", "text": "/КРОСС/ Започваме финансово-икономически и геоложки проучвания за уширение с по още една лента на АМ „Тракия\" между София и Пловдив. Ще направим и остойностяване на имотите, които трябва да бъдат отчуждени за реализацията на проекта.Това обяви в сутрешния блок „Денят започва\" на БНТ министърът на регионалното развитие и благоустройството Николай Нанков. Той обясни, че според данните от 2017 г. има увеличение с над 15 % на трафика, както по автомагистралите, така и по основните първокласни пътища. „АМ „Тракия\" е най-натоварена в участъка от София до Пловдив, като само на 22 декември, предпразнично, за денонощие там са преминали близо 35 000 автомобила, а общо за деня през всички изходи на София към магистрали са напуснали 80 000 автомобила\", подчерта министър Нанков и допълни, че през лятото по „Тракия\" има дни с двойно по-висок трафик.Министърът отбеляза, че средствата за реализацията на проекта за удвояване на платната ще дойдат от тол системата. „Очакваме тя да заработи през 2019 г., като леките автомобили ще заплащат електронна винетка, а товарните автомобили ще заплащат тол на база изминато разстояние. Основната логика е повечето приходи да идват от товарните коли, което е по-справедливо. Нужен е  баланс, защото няма страна в Европа, освен България, в която таксите за поддръжка на пътищата да идват от леките коли. В момента 70% от средствата се събират от тях, като за миналата година те са в размер на 240 млн. лв., а около 120 млн. лв. са от товарните превозни средства\", обясни министър Нанков. Той отчете, че за миналата година са събрани 352 млн. лв. от продажбата на винетки, което е с 25 млн. лв. повече.Министър Нанков обясни, че очакванията са още през първата година от въвеждане на тол системата приходите от такси да достигнат 1 млрд. лв., които ще бъдат вложени в рехабилитация и строителство на нови пътища  и завършването на магистралния пръстен на България. „Над 7 000 км третокласни и 1500 второкласни пътища се нуждаят от рехабилитация, защото не са ремонтирани от  30-40 години.  Ето защо повечето средства ще позволят да обновим и тях\", коментира регионалният министър. Той допълни, че през 2018 г. се очаква увеличение на приходите от винетки, като заложените средства са в размер на 360 млн. лв. Всички ще бъдат вложени в ремонт на пътища, като към сумата ще се добавят и спестени средства от зимното поддържане.2018 г. ще е годината на „Хемус\", коментира още министърът в отговор на въпрос за най-важните пътни проекти през годината. Той напомни, че тази година ще започне строителството на нови 36 километра от северната магистрала - между Ябланица и Боаза и в участъка Белокопитово - Буховци. Паралелно върви и проектирането на още 50 км между Боаза и Велико Търново, като е съвсем реалистично до края на годината да се обяви процедура по избор на строител и за този участък. Ще бъдат завършени и нови 30 км от АМ „Струма\", като реално там ще остане само строителството на участъка в Кресненското дефиле. Предстои строежът и на тунел „Желеница\", където има забавяне от близо година, заради изчезналите през февруари 2017 г., по време на служебното правителство, тръжни документи.Министър Нанков коментира, че за преминаването на АМ „Струма\" през дефилето е избран и подкрепен най-оптималният вариант. „Въпреки това предстои на разширен експертен съвет в АПИ да бъде разгледан отново проектът за преминаване на дефилето, чрез единен тунел за автомобилния и ж.п. трафик, който се лансира в последните дни от екологични организации. Това предложение не е ново, то е разглеждано и отхвърлено вече като суров вариант без стойност и количества. Има позитиви, но имаме и притеснение, защото ако тръгнем към реализация това значи да няма 4 години ж.п. превоз, няма икономическа обосновка, а има и сеизмична опасност. Ще чуем  становища на експерти, академичната общност. Но най-важното е, че имаме  риск от загуба на време. Всеки загубен ден крие риск от загуба на средства. Освен това има опасност новата процедура по екологична оценка да отнеме години\", коментира Нанков.Министърът информира още, че през тази година предстои да започнат реални действия по изграждането на скоростния път Видин-Ботевград. Предстои избор на изпълнител за отсечката от Видин до Мездра, както и избор на изпълнител за пътя Видин - Бела - Ружинци. Това ще позволи и от двете страни да има реално строителство.  След одобрението на ОВОС-а за магистралата Велико Търново -Русе също могат да започнат процедурите, съпътстващи строителния процес. Най-важен е обходният път на Бяла, където има най-много ПТП, след това отсечката Русе - Бяла и Бяла - Велико Търново. През годината ще продължат и  ремонтите по  АМ „Хемус\". Там освен тунелите, които са в окаяно състояние, ще се рехабилитират и най-компрометираните участъци от платната. Ремонти ще има и на тунел „Траянови врата\" на АМ „Тракия\", заедно с участъка от Пловдив до Стара Загора.Министър Нанков подкрепи и строителството на тунел под прохода „Петрохан\". „Тази година завършваме строителството на обходния път на Габрово и ще обявим обществена поръчка за изграждане на тунела под Шипка. Аз обаче съм убеден, че Стара планина трябва да се прекосява от най-малко два тунела и най-логично е да има такъв под Петрохан. Той ще даде възможност за икономическо съживяване на Северозападна България, но за съжаление нямаме европейски средства за подобни съоръжения. Средствата от тол системата обаче ще дадат шанс и за реализация на този проект\", посочи министърът.Николай Нанков коментира и въведените по-строги правила за контрол по Националната програма за енергийна ефективност. Той посочи, че по програмата ще бъдат обновени общо 2022 сгради, като 996 вече са въведени в експлоатация. Има 70 сигнала за допуснати слабости и нарушения от строителите. Целта ни е да засилим контрола на място от общините, за да може всяко допуснато отклонение да е за сметка на фирмите изпълнителки, а не на бюджета, обясни той. Нанков допълни, че е засилен контролът и от специализираната дирекция в МРРБ, както и от страна на ДНСК.  ", "date": "2018.01.18", "title": "Нанков: Започват проучвания за уширение с по една лента на АМ „Тракия“"}
{"url": "http://www.cross.bg/elektrorazpredelenie-yug-produlzhava-rabota-po-otstranyavaneto-na-avariite-vsledstvie-na-vyatura-1565729.html", "text": "/КРОСС/ Силен вятър и множество паднали дървета по електропроводи са причина за прекъсвания в електрозахранването в някои райони. Основно засегнати са села в общините Смолян, Баните и Ардино, в планинските части на обл. Пловдив (районите около Клисура и Първомай), в района на община Твърдица.Продължава работата на диспечерските центрове и аварийните екипи по отстраняването на повредите.Общо 76 екипа на дружеството са ангажирани с възстановителните дейности, които включват и физически обход в труднодостъпни райони.  ", "date": "2018.01.18", "title": "„Електроразпределение Юг“ продължава работа по отстраняването на авариите вследствие на вятъра"}
{"url": "http://www.cross.bg/slavchev-dokazan-myarka-1565730.html", "text": "/КРОСС/ Няма да се спират автомобили на принципа четни и нечетни номера в дните с превишено  замърсяване на въздуха в София. Тази мярка, във връзка с качеството на въздуха в  столицата бе отхвърлена вчера на заседание на постоянната комисия на СОС по  транспорт и туризъм. Предложението да не се приема бе на общинският съветник и съпредседател на Политическа група 5 инж. Симеон Славчев.Според него тази мярка е прилагана в някои европейски столици, но не е доказан нейният ефект. Аргументът на  общинския съветник бе, че няма механизъм за контрол. Кой от Столична община ще контролира автомобилите, попита инж. Славчев.Предложението му бе подкрепено от членовете на комисията по транспорт и туризъм, включително и от председателя Екатерина Йорданова. Втора точка на вчерашното заседание бе доклад от зам.-кметът по екология Йоанна Христова за разглеждане и приемане на „Механизъм с оперативни мерки за обособяване на зони с ниски емисии на вредни вещества чрез ограничаване на движението на МПС на територията на СО, в случай на прогноза за висока степен на замърсяване на атмосферния въздух.\"Документът е отворен и по всяко време може да бъдат добавени нови мерки. Но нека това да бъдат мерки, които с доказан ефект и допринасят за намаляване на вредните емисии във въздуха\", коментира инж. Славчев.Спирането на автомобили на принципа четни и нечетни номера в определени дни, беше прието от комисията по екология, но отхвърлено от транспортна и затова мярката няма да бъде включена в доклада, който ще се гласуван на сесия на СОС на 25 януари т. г. ", "date": "2018.01.18", "title": "Транспортна комисия в СОС отхвърли спирането в центъра да се раздели на четни и нечетни автомобили"}
{"url": "http://www.cross.bg/mesta-bulgariya-severoiztochna-1565731.html", "text": "/КРОСС/ Силният вятър, придружен с дъжд и мокър сняг, предизвика редица аварии по съоръженията от електроразпределителната мрежа в Североизточна България. От сутринта екипите на ЕНЕРГО-ПРО Мрежи възстановиха електрозахранването на над 100 населени места в областите Велико Търново, Габрово, Търговище, Варна, и Добрич.Ситуацията се развива динамично, влошените метеорологични условия продължават да предизвикват нови повреди. Към 11:00 ч. без ток са 141 населени места в Североизточна България. Най-сложна е ситуацията в областите Добрич и Габрово, където без електрозахранване са съответно 95 и 28 места.Всички аварийни екипи на ЕНЕРГО-ПРО Мрежи в засегнатите области са мобилизирани за отстраняване на възникналите повреди. В много райони работата на специалистите е затруднена от метеорологичната обстановка, която на места се усложнява.ЕНЕРГО-ПРО Мрежи поддържа постоянна връзка с областните и общинските администрации в Североизточна България за обмен на оперативна информация и синхронизиране на действията. Компанията има готовност да пренасочи при необходимост допълнителни ресурси от хора и техника към райони, където ситуацията е най-усложнена. ", "date": "2018.01.18", "title": "Екипите на ЕНЕРГО-ПРО възстановихазахранването на над 100 населени места в Североизточна България"}
{"url": "http://www.cross.bg/vyatura-tzyalata-vyatur-1565697.html", "text": "/КРОСС/ В цялата страна е в сила жълт код за опасен северозападен вятър. Очакваните пориви на вятъра са до 80 км/ч.Минималните температури ще са между -3 и 2 градуса, но заради вятъра усещането ще е за по-студено време. Максималните температури ще са между 0 и 5 градуса. До обяд на места ще продължи да вали сняг.Заради обявения жълт код, от Столична община напомнят на всички жители на столицата да обезопасят незакрепени предмети от тераси или прозорци на жилища, офиси и търговски обекти и да бъдат внимателни при придвижването си. През нощта дирекция „Аварийна помощ и превенция\" екипите на са реагирали на пет сигнала за паднали клони и дървета.В петък  ще бъде слънчево и не така ветровито. Температурите ще се повишат. В събота температурите също ще са високи, но ще започне заоблачаване, а следобед ще има и валежи - първо от дъжд, след това от сняг. В неделя е възможно да има значителни снеговалежи в Южна България. ", "date": "2018.01.18", "title": "Жълт код за силен вятър в цялата страна"}
{"url": "http://www.cross.bg/petrohanskiya-prohod-iskane-1565698.html", "text": "/КРОСС/ Жители от Северозапада ще протестират с искане да бъде построен тунел под Петроханския проход.От Националната гражданска инициатива „Тунел под Петрохан\"  са внесли в Народното събрание отворено писмо и подписка от името на 16 664 жители на Северозападна България.В документа хората настояват до 30 юни да стартира процедура за изграждането на пътното съоръжение. ", "date": "2018.01.18", "title": "Протест с искане за тунел под Петроханския проход"}
{"url": "http://www.cross.bg/makedoniya-bulgariya-kraya-1565699.html", "text": "/КРОСС/ По-ниските тарифи за роуминг разговори между България и Македония. Това ще е темата на днешното правителствено заседание.Кабинетът ще утвърди меморандума, който подписаха транспортните министри на България и Македония в края на ноември миналата година в Струмица.По-евтините телефонни разговори между двете съседки са част от политиката на свързаност на Балканите - транспортна, икономическа и енергийна.Освен това правителството ще открие консулство на Косово в Несебър. Решението идва само дни след политическото убийство на лидера на косовските сърби Оливер Иванович.Освен Балканите тема на заседанието на министрите днес ще бъде и заетостта. Очаква се кабинетът да приеме националния план как ще се борим с безработицата до края на годината. Социалният министър Бисер Петков вече обяви, че държавата ще вложи 73 милиона лева, за да повиши качествата на работещите в страната. ", "date": "2018.01.18", "title": "Обсъждат по-ниски тарифи на роуминга между България и Македония"}
{"url": "http://www.cross.bg/makedoniya-borisov-podpisan-1565700.html", "text": "/КРОСС/ Парламентът ще ратифицира договора за добросъседство с Република Македония. Документът беше подписан на 1 август от македонския премиер Зоран Заев и българския министър-председател Бойко Борисов на церемония в Скопие.Тогава двамата отказаха да говорят за „отстъпките\", които София и Скопие са направили, за да подпишат документа, и изразиха желание да „гледат напред\", за да се уверят, че и Македония, и Западните Балкани имат европейска перспектива.Договорът беше подписан след дългогодишно отлагане, а с него двете страни официално признават, че имат „обща история\".Борисов тогава каза, че документът трябва да сложи край и на антибългарската пропаганда в Македония. ", "date": "2018.01.18", "title": "Българският парламент ще ратифицира договора за добросъседство с Македония"}
{"url": "http://www.cross.bg/tazi-obyad-topul-1565701.html", "text": "/КРОСС/ Още 80 000 бедни ще получат пакети с храни и топъл обяд през тази година.Общо 400 000 души ще могат да се възползват от тази услуга, съобщи социалният министър Бисер Петков пред Ресорната комисия в парламента.Първият пакет обаче ще се раздаде чак през март. За тази зима пакетите трябва да включват 17 продукта, а целият проект е на стойност около 16 милиона лева. ", "date": "2018.01.18", "title": "80 000 души допълнително ще получат пакети с храни и топъл обяд"}
{"url": "http://www.cross.bg/grada-protest-zashtita-1565702.html", "text": "/КРОСС/ Недоволството е срещу изменението на плана за управление на парка.Протестното шествие в София е предвидено днес от 18.30 часа на площад „Независимост\" и ще тръгне по жълтите павета.Протести ще има е в Благоевград, Бургас, Варна, Велико Търново, Велинград, Габрово, Казанлък, Пазарджик, Плевен, Пловдив, Русе, Свиленград, Свищов, Сливен, Смолян, Стара Загора, Трявна, Хасково, а също и в Берлин, Брюксел, Виена, Лондон, Оксфорд, Прага, Сидни и Хамбург.Очакванията са днешният протест да е най-масов от началото на недоволството от решението на правителството от 28 декември миналата година.", "date": "2018.01.18", "title": "27 града на протест в защита на Пирин"}
{"url": "http://www.cross.bg/prevozvachi-granitzata-grutzkite-1565703.html", "text": "/КРОСС/ Гръцките фермери са информирали български превозвачи за възможността в дните след понеделник да затворят границата с България.Те протестират срещу икономическите мерки на правителството в Атина. Засега демонстрациите са само пред държавните институции в южната ни съседка.Нашите превозвачи се надяват както миналата година българските и гръцки власти да не допуснат блокади по границите, но не изключват вероятността това да се случи заради българското председателство на Съвета на Европейския съюз. ", "date": "2018.01.18", "title": "Гръцките фермери плашат, че ще блокират границата"}
{"url": "http://www.cross.bg/spetzialistite-obyavena-dnes-1565704.html", "text": "/КРОСС/ Грипната ваканция за учениците в Пернишка област се удължава. Днес и утре са обявени за неучебни дни от Регионалното управление по образованието.В цялата област Перник грипната епидемия бе обявена на 12 януари.Днес трябва да стане ясно дали такава ще бъде обявена и в Пазарджик. Заболеваемостта там е над 300 души на 10 000.Националният епидемиолог доктор Ангел Кунчев обясни, че тази година специалистите са изненадани от вирусния щам на грипа - досега грипните епидемии са били причинени от тип А вируси, но тази година 80% положителните проби са от тип Б - щам „Ямагата\".При вирусна инфекция не трябва да се прибягва до антибиотик, съветват още специалистите.  ", "date": "2018.01.18", "title": "Удължават грипната ваканция в Перник"}
{"url": "http://www.cross.bg/sliven-taksata-taksi-1565705.html", "text": "/КРОСС/ Родители от Сливен протестират срещу увеличението на таксите за ясли и детски градини. Сега родителите плащат 35 лева на дете, а с увеличението таксата ще надхвърли 50 лева месечно.Предвидено е през летните месеци таксата да е 85 лв., колкото реално е издръжката на дете.Според протестиращите родители новите такси ще са непосилни за семейства с две и три деца. Те протестират и срещу остарялата база в градините и яслите в града.Увеличението от 16 лв. на месец е равно на 75 стотинки на ден, освен това е предвидено намаление на таксата за предучилищна възраст, обяви Пепа Чиликова, зам.-кмет с ресор „Хуманитарни дейности\" в община Сливен. Тя уточни, че предложението за новите такси ще бъде подложено на обществено обсъждане. ", "date": "2018.01.18", "title": "Протест в Сливен заради по-високи такси за детските градини"}
{"url": "http://www.cross.bg/krediti-tzenite-nedvizhimi-1565706.html", "text": "/КРОСС/ В столицата не достигат нови жилища на достъпни цени. Цените стават все по-зависими от ипотечния пазар, каза пред БНР изпълнителният директор на компания за недвижими имоти Георги Павлов.Делът на хората, които купуват апартаменти с ипотечни кредити, е най-голям в историята на пазара на недвижими имоти. В случай, че пазарът на ипотеки се промени и лихвите по ипотеките леко започнат да нарастват, това ще повлияе на жилищата обратно - те ще спаднат, тъй като вноските по ипотечните кредити ще се повишат.Тенденциите за тази година ще са, че пазарът ще се успокои: \"Тъй като състоянието на икономиката е много стабилно, имаме много висока заетост, ниска безработица, повишаващи се доходи, но в крайна сметка цената на парите ще окаже особено значение.\"\"Липсват нови жилища на по-достъпни цени - под 900 евро на квадратен метър\", обясни Павлов.Сделките на подобни нива могат да бъдат много повече, но няма съответното предлагане. Причината за това е, че кварталите, където е по-евтина земята, не са добре в инфраструктурно отношениее. ", "date": "2018.01.18", "title": "Цените на жилищата са все по-зависими от ипотечния пазар"}
{"url": "http://www.cross.bg/atanasiii-aleksandriya-subor-1565688.html", "text": "/КРОСС/ Св. Атанасий е велик изповедник и учител на Църквата, велик защитник на християнското учение за Боговъплъщението. Роден е през 295 г. в столицата на Египет Александрия. Син на бедни родители християни, той получил прекрасно образование но изучавал усърдно Свещеното писание. Богу било угодно още преди да завърши обучението си, една случка да предопредели неговата съдба.Веднаж Александрийският архиепископ св. Александър гледал през прозореца и вниманието му привлякла интересна гледка: група момчета-християни играели на морския бряг, кръщавайки своите връстници-езичници. Децата избрали Атанасий за \"епископ\", други деца били свещеници и дякони, а езически деца били водени към \"епископа\", за да ги кръсти. Архиепископ Александър заповядал да доведат децата при него и ги разпитал за подробностите на играта. След като ги изслушал, убеден че кръщението било извършено изцяло в съгласие с Църковния устав, архиепископът признал кръщението за действително, допълнил го с Миропомазване на новопокръстените и посъветвал родителите на Атанасий да подготвят сина си за църковно служение. След като момчето завършило образованието си, Александър го взел в своя дом и го направил свой духовен син и секретар. Така започнал духовния път на бъдещия св. Атанасий Велики, когото още приживе нарекли \"баща на православието\".Светите Отци от Първия вселенски събор. Гръцка икона, goarch.org.В 319 г. Атанасий станал дякон. Между това в Александрия се появила ереста на местния свещеник Арий. Той учил, че Христос - не само като човек, но и като Бог - не бил равночестен на Отца, а бил по-нисш Бог, Който е само подобен на Отца, а в действителност е сътворен, имащ начало във времето. Това учение се разпространявало бързо. Много пъти Александър го уговарял и разобличавал, като в този труд Атанасий винаги му помагал. Арий обаче бил упорит, ереста се ширела и се наложило да се свикат епископски събори за нейното изкореняване. Такива били поместните събори в Александрия, в Антиохия и най-сетне Първият вселенски събор в Никея през 325 година, на който присъствал и самият император Константин Велики. Атанасий присъствал на Никейския събор заедно с архиепископа си Александър, и решително помогнал за осъждането на Арий. Неговият забележителен принос в работата на Първия вселенски събор толкова го прославил, че той се завърнал у дома си като известен богослов.На следващата година св. Атанасий бил поставен за Александрийски архиепископ. Заради повдигнати обвинения в користолюбие и в груби насилия над клириците от враговете-ариани на св. Атанасий, бил свикан събор в Трир, който независимо от изложените доказателства в защита на невинността на архиепископа на Александрия, все пак го осъдил. Като видял, че по този начин няма да се добере до правдата, св. Атанасий се срещнал лично в Цариград с император Константин Велики и му представил истината.Императорът извикал участниците в Трирския събор за преразглеждане на делото, но враговете на св. Атанасий успели да подведат императора с нова клевета. Като видял, че не е възможно да примири Атанасий с неговите противници и като се опасявал от бунт в Александрия, импраторът решил да пожертва нейния архиепископ и да го изпрати на заточение в Галия, където той прекарал две години. След смъртта на Константин Велики, неговите наследници с указ върнали св. Атанасий за епископ на Александрия. Това дало нов повод на Атанасиевите врагове да го обявят за незаконен епископ вече на основанието, че бил върнат на катедрата от светската власт.През този печален период от църковната история враговете на св. Атанасий Велики на няколко пъти успявали да извоюват неговото осъждане и изгнание. От всичките 47 години на своето епископско служение той прекарал 15 години в изгнание.Още в първите си съчинения, Слово към езичниците и Слово за въплъщението на Бог Слово и за явяването Му в плът пред нас, била набелязана главната тема на неговото богословие. Основни негови догматически съчинения са Четири слова против арианите (ок. 356-359), посветени на утвърждаването на божествеността на Спасителя. На него приписват и Житието на св. Антоний, както и множество трактати коментари към Св. Писание, книги с нравоучителен характер и проповеди. В тези негови съчинения са пръснати най-дълбоки и преливащи от истинска мъдрост богословски и нравствени истини. Нему св. Църква дължи разгромяването на опасната арианска ерес и създаването на Никео-Цариградския Символ на Вярата.В 373 г. св. Атанасий починал в Александрия на 76 годишна възраст. Църквата чества паметта му на 2 май и на 18 Януари (съвместно със св. Кирил Александрийски).  ", "date": "2018.01.18", "title": "Св. Атанасий"}
{"url": "http://www.cross.bg/tema-petur-zashto-1565692.html", "text": "/КРОСС/ БНТ, „Денят започва\"Тема: Защо сме първи по сърдечно-съдови проблеми в Европа? Кардиохирургът проф. Иво ПетровТема: \"Докато съм на пътеката си играя игри със себе си, в главата си строя замъци.\" Кое кара маратонецът Красимир Георгиев да бяга 36 часа на пътека?Тема: Баланс за Банско. Алпинистът Боян Петров с ново предложение за втория лифтТема: Какво е решението за Витоша? Председателят на Столичния общински съвет Елен ГерджиковТема: По пътищата на България - министър Николай НанковТема: История от Свищов - майка държи дъщерите си заключени от години. Какво е решението?Тема: \"Нощ на звездите\". От София до Монте Карло - световните циркови артисти с уникално шоу. Българската звезда Енчо Керязов специално за \"Денят започва\"БТВ, \"Тази сутрин\" Тема: Кой стои зад показното убийство на бизнесмена Петър Христов и има ли следа към делата срещу „Килърите\" и „Наглите\"? Ексклузивно, бившият вътрешен министър Цветлин ЙовчевТема: Ужас в Свищов: Защо майка държи години наред двете си дъщери под ключ? Коментар на психиатъра Цветеслава ГълъбоваТема: Първи вот на недоверие срещу правителството. Какви са мотивите на опозицията - един срещу друг: Тома Биков от ГЕРБ и Жельо Бойчев от БСПТема: Колко опасно е природното явление „леден дъжд\" и кои райони на България ще порази?Тема: На живо от Сливен: Родители на бунт срещу двойното поскъпване на таксата за детска градинаТема: Уникални фотографии на герои от Шипченската епопеяТема: Ще успее ли маратонецът Красимир Георгиев да тича 36 часа без да спре?Нова телевизия, „Здравей, България\"Тема: След като ДПС ще гласува срещу правителството, но много ще внимава да не го събори, Нова търси отговор на въпроса - Политически абсурд или философска тактика е това?Тема: Стяга ли нова партия бившият главен секретар на МВР Светлозар Лазаров?Тема: Превърна ли се Витоша в \"забранената планина\"? Политика или бизнес спъват развитието й? На живо - Петър Петров - адвокат на \"Юлен,  Ботьо Ботев - общински съветник от ГЕРБ и  Марта Георгиева - общински съветник от ДСБТема: Стотици измамени с дърва за огрев. На живо - кой остави на студено цяло село?Тема: Хиляди искат тунел под Петрохан. Ще има ли пряка връзка между Видин и София?Тема: И още -  градски абсурди. Защо  чисто нови асансьори в софийски подлез събират прах, вместо да возят хора?Тема: Комунизмът влиза в клас. Кой ще пише новите учебници? Гост по темата е  зам.-министърът от МОН Петър Николов.Тема: Готов за ледените води на Антарктида. \"Другата игра\" на плувеца Петър Стойчев. ", "date": "2018.01.18", "title": "По телевизиите в четвъртък"}
{"url": "http://www.cross.bg/svetovna-vtorata-voiina-1565689.html", "text": "/КРОСС/ 1535 г. - Испански конкистадори основават на тихоокеанското крайбрежие днешната столица на Перу - Лима.1701 г. - Коронован е първият пруски крал Фридрих I.1825 г. - Открита е сегашната сграда на Болшой театър в Москва.1871 г. - Във Версайския дворец е провъзгласено обединяването на Прусия, Елзас и Лотарингия в Германска империя (Вторият райх), за император е коронован Вилхелм I, a за канцлер Ото фон Бисмарк.1911 г. - Осъществено е първото кацане на самолет върху палубата на кораб.1919 г. - Започва работа Парижката мирна конференция за изработване на мирните договори след Първата световна война.1943 г. - Втората световна война: Съветската войска пробива блокадата на Ленинград.1945 г. - Втората световна война: Британският премиер Уинстън Чърчил призовава Нацистка Германия да обяви капитулация.1956 г. - Влиза в действие първата българска радиорелейна линия между София и Пловдив.1960 г. - Във Варна е основано държавното издателство Георги Бакалов.1964 г. - Започва строителството на Световен търговски център в Ню Йорк.1985 г. - На среща на Политбюро на ЦК на БКП с първите секретари на окръжните партийни комитети е отчетено, че дотогава са сменени имената на 310 000 български турци, и за първи път са говори за „възродителен процес\".1990 г. - Издадена е заповед за арестуване на Тодор Живков, като главен виновник за икономическата криза в България.1991 г. - В отговор на американските бомбардировки, Ирак започва ракетен обстрел на Израелски градове.1997 г. - Норвежецът Бьорг Ослунд става първият човек, прекосил сам Антарктида.2000 г. - Мюсюлмански фанатици разрушават 11 християнски храмове в град Матарам (Индонезия).  ", "date": "2018.01.18", "title": "На 18 януари ..."}
{"url": "http://www.cross.bg/borisov-strasbyrg-tzitira-1565708.html", "text": "/КРОСС/ Водеща тема на вестниците днес е представянето на приоритетите на българското председателство в пленарната зала на Европейския парламент в Страсбург вчера. Аплодираха министър-председателя в Страсбург, информира \"Труд\" на първа страница. Бойко Борисов представи приоритетите. \"Ще търсим нормализиране на отношенията с Русия\", каза той.\"Стандарт\" цитира председателя на Европейската комисия Жан-Клод Юнкер, който заяви, че \"България е пример за успех\". Вестникът цитира и Борисов, който обещава: \"Ще се справим с корупцията\".  \"Истанбулската конвенция ще е факт\", каза още министър-председателят пред евродепутатите.\"Борисов даде още 2-3 години живот на корупцията\" е водещото заглавие на \"Сега\". Българският премиер се чуди защо, ако е толкова драматично положението с подкупността, той печели 10 пъти избори и има ръст на икономиката, ковентира вестникът. Изданието почертава, че Борисов беше изслушан в Страсбург в деня, в който БСП внесе искане за вот на недоверие именно за корупция в нашия парламент. Коментарът на \"Сега\" е посветен на темата корупция. В него се казва \"В България царува върховенство на беззаконието и това вече се приема за природна даденост\".\"24 часа\" също цитира риторичното недоумение на Бойко Борисов, изразено вчера в пленарната зала на европарламента в Страсбург. \"Ако сме толкова корумпирани, защо икономиката ни расте най-много в Европейския съюз\".", "date": "2018.01.18", "title": "Вестниците пишат"}
{"url": "http://www.cross.bg/chasa-gleda-deloto-1565693.html", "text": "/КРОСС/ ***София.От 09.30 часа VI състав на Специализирания наказателен съд ще гледа делото срещу Иван Г., Чавдар Г. и Павел Б. за организиране и ръководене на организирана престъпна група.***София.От 09.30 часа XVI състав на Специализирания наказателен съд ще гледа делото срещу Мирослав С., Данаил А. и Георги К. за изнудване.***София.От 10.00 часа ХII състав на Специализирания наказателен съд ще гледа делото срещу Иван М., Марио Г., Методи З. и др. за организиране и ръководене на организирана престъпна група.***София.От 11.00 часа VIII състав на Специализирания наказателен съд ще гледа делото срещу Георги И., Димитър П., Найден В. и др. за организиране и ръководене на престъпна група.***София.От 11.00 часа в зала партер в Перформ Бизнес Център ще се проведе кръгла маса със заглавие „Да върнем Витоша на гражданите\".***София.В 11.30 часа в зала „Запад\" на Народното събрание делегацията на Групата за приятелство в Милли Меджлиса на Азербайджан ще разговаря с председателя на Комисията по транспорт, информационни технологии и съобщения Халил Летифов.***София.В 12.50 часа на Терминал 2 на летище „София\" се завръща Ръководителят на 26-та Национална Антарктическа Експедиция и Директор на Българския Антарктически Институт проф. дн Христо Пимпирев.***София.От 13.30 часа IV състав на Специализирания наказателен съд ще гледа делото срещу Дандинсон Д., Маркс Б. и Принс Б. за организиране и ръководене на организирана престъпна група.***София.От 16.00 часа в Централната софийска синагога, ОЕБ „Шалом\" ще даде пресконференция, на която ще бъдат обявени годишният календар със събития в цялата страна, инициативата „75 години - Незабравените лица на спасението\" и издаването на книга с имената и историите на неизвестните български спасители; предстоящото издание на първа по рода си книга за историята на българската еврейска общност; кампанията #WeRemember на Световния еврейски конгрес по повод 27 януари - Международния ден за възпоменание на Холокоста; откриване на петицията „Да кажем НЕ на езика на омразата в българските медии\".***София.От 18.30 часа от площад „Независимост\" и ще тръгне по жълтите павета граждани ще протестират в защита на Национален парк „Пирин\".***София.От 19.00 часа в Дома на киното, Посолството на Република Азербайджан ще бъде домакин на вечер на азербайджанското кино в рамките на Sofia MENAR Film Festival.***Асеновград.От 09.00 часа в храм „Св. Атанасий Велики\", пловдивският митрополит Николай ще отслужи Архиерейска света Литургия.***Асеновград.От 09.30 часа в Районен съд-Асеновград ще се гледа делото срещу Борис Р., обвинен в противозаконно повреждане на чужда недвижима вещ - помещение за търговска дейност.***Асеновград.Асеновград ще отбележи тържествено 140-тата годишнина от Освобождението на града от турско робство. Тържественото честване ще започне в 12.00 часа с поклонение пред паметника на генерал Виктор Дандевил. От 17.30 часа в Исторически музей-Асеновград ще се състои откриването на гостуващата изложба „Нашето Освобождение\" на Военноисторически музей - Плевен.***Бургас.От 16.30 до 18.00 часа в централата на ПП ГЕРБ (ул. „Конт Андрованти\" 5) общинският съветник Антон Вечерников ще има приемен ден с граждани.***Бургас.От 19.30 часа в Културен център „Морско казино\", Академията за млади дами в Бургас организира събитие на тема „Моите права\".***Варна.От 09.00 часа в храм „Св. Атанасий\", Негово Високопреосвещенство Варненският и Великопреславски митрополит Йоан ще оглави празнична Архиерейска св. Литургия. От 18.00 часа в храма ще се проведе среща - разговор с архимандрит Максим, който е предстоятел на храм „Св. Архангел Михаил\" в Таксиархис - Република Гърция.***Варна.От 14.00 до 16.00 часа в офиса на ПП ГЕРБ (ул. „Георги Бенковски\" №1), общинският съветник Веселин Ангелов ще има приемен ден.***Велико Търново.От 11.00 часа в зала 302 в Община Велико Търново ще се състои пресконференция във връзка с предстоящия спектакъл на сцената на МДТ „Константин Кисимов\", с който ще бъде отбелязано настъпването на Китайската Нова година.***Велико Търново.От 18.00 часа на пл. „Майка България\" ще се проведе протест в защита на Национален парк „Пирин\".***Видин.От 13.00 часа в Регионалния пресклуб на БТА ще се състои пресконференция на тема „Проблемите в Българската православна църква и причините за тях\".***Видин.От 15.00 часа в Регионалния пресклуб на БТА ще се състои пресконференция на Сдружение Свободен младежки център по проект CB007.22.1.012 \"Youth Riders\" (Младежки пътници), финансиран по Програма ИНТЕРРЕГ-ИПА България-Сърбия.***Враца.От 10.00 часа в Конферентна зала на Община Враца, екипът по управление и изпълнение на проекти Енергийна ефективност в многофамилни жилищни сгради в гр. Враца - Проект 1 и Проект 2 организира пресконференция във връзка с реализацията на двата проекта.***Добрич.От 09.30 часа в Детска градина № 24 ще се играе куклен спектакъл „Косе Босе\" на Държавен куклен театър „Дора Габе\".***Добрич.От 13.15 часа в Регионална библиотека „Дора Габе\" ще се състои литературно четене с драматизация „Ала в приказките всичко е възможно\" по повод 390 години от рождението на Шарл Перо.***Кюстендил.От 15.00 часа в кабинета на председателя на Общински съвет ще се проведе пресконференция по повод предстоящо заседание .***Кюстендил.От 17.30 часа в Художествена галерия „Владимир Димитров - Майстора\" ще бъде открита изложба живопис на Димитър Стоименов.***Пазарджик.От 11.00 часа Окръжният съд в Пазарджик гледа делото срещу кмета на Община Белово Костадин Варев.***Пазарджик.От 18.30 до 20.30 часа на площад „Константин Величков\" ще се състои втори протест под мотото „Пазарджик: Да защитим Пирин, да защитим България!\", като част от националния протест „Да спасим Пирин!\".***Панагюрище. В 11.00 часа с поклонение и поднасяне на цветя пред паметника на Райна Княгиня и в къщата-музей, ще бъдат отбелязани 162 години от рождението и.***Пловдив.От 09.30 часа в зала 10 на Окръжен съд-Пловдив ще се гледа делото, образувано по жалба на подсъдимия и протест на Окръжна прокуратура - Стара Загора, с която подсъдимият Христо Тиляшев е признат за виновен в причиняване на смърт по непредпазливост и причиняване на телесни повреди на четири лица.***Пловдив.От 10.00 часа в зала 1 на Окръжен съд-Пловдив ще се гледа делото срещу Ахмед Муса. Делото се разглежда за втори път, след като ВКС отмени присъдата на Пловдивския апелативен съд и го върна за ново разглеждане от друг съдебен състав.***Пловдив.В 18.30 до 20.00 часа на площад „Съединение\" в града ще се състои трети протест в защита на Национален парк „Пирин\".***Пловдив.Общинските съветници от ГЕРБ в град Пловдив ще проведат приемни с гражданите: Петър Попов и Ясен Михайлов от 17:30 до 19:00 часа в офиса на ГЕРБ в район „Западен\" на ул. „Царевец\" № 9; Гошо Къчков, от 17:30 до 19:00 часа в офиса на ГЕРБ в район „Северен\" на бул. „Марица\" №91; Пенчо Малинов, от 17:00 до 18:30 часа в офиса на ГЕРБ в район „Източен\" на ул. „Коста Паница\" №5; Веселин Маневски, от 16:00 до 18:00 часа в офиса на ГЕРБ в район „Южен\" на ул. „Академик Петър Динеков\" № 1А.***Сливен.От 17.30 часа в зала „Сирак Скитник\" ще бъде представена изложбата „София комикс експо 2017\".***Смолян. От 10.30 часа в сградата на Община Смолян, ще се проведе пресконференция на тема „Данъчно-осигурителна кампания 2018\" .***Смолян. От 11.30 часа в Зала 115 на Областна администрация - Смолян ще се проведе пресконференция, на която ще бъде предоставена информация във връзка с промени в социалното законодателство и оказана подкрепа на лица и семейства от дирекциите „Социално подпомагане\" в област Смолян през 2017 г.***Стара Загора.От 19.00 часа в Драматичния театър ще се играе постановката „Голям колкото малка ябълка\" от Петър Анастасов.***Шумен. От 13.00 часа в Пресклуба на БТА в Шумен ръководителя на школата \"А и Б\" Бисерка Йовчева ще представи участието на шуменските информатици на олимпиада в Казахстан.***Шумен. От 14.00 часа в VI-то ОУ ще се състои заседание на ПК „Просвета, образование и наука. ", "date": "2018.01.18", "title": "Предстоящи събития на 18 януари 2018"}
{"url": "http://www.cross.bg/atanasovden-e-1565696.html", "text": "/КРОСС/ На 18 януари православната църква почита паметта на Атанасий Велики, участвал в прочутия вселенски събор в Никея, който му донесъл слава на богослов.Според народните вярвания Свети Атанас господства над зимните студове, ледове и снегове, покровител е и на домашните животни.Облечен с копринена риза, той отива в планината на бял кон и се провиква: \"Иди си, зимо, идвай, лято!\". Затова празникът е известен още и като Среди зима.Свети Атанас се смята за брат на Св. Антон, двамата са представени в преданията като ковачи. На места двата дни на светците са част от общ празник.Имен ден имат Атанас, Атанаскa, Tанас, Hасo, Hася. ", "date": "2018.01.18", "title": "Атанасовден е"}
{"url": "http://www.cross.bg/bivsh-depytat-ministur-1565694.html", "text": "/КРОСС/ Мирослав Севлиевски, бизнесмен, бивш министър на енергетикатаВалентин Михов, бизнесмен, бивш президент на БФС и на ПФЛДиана Йорданова, бивш депутатМариана Тодорова, бивш депутатНедялко Йорданов, поет и драматургСпас Гърневски, депутат в 44-ото НСТеменужка Петкова, министър на енергетиката ", "date": "2018.01.18", "title": "На 18 януари са родени"}
{"url": "http://www.cross.bg/ypravlenie-tzonev-razlichiya-1565711.html", "text": "/КРОСС/ Страната ни има нужда от ново управление, а не от принципа \"стани да седна\". В това направление имаме много различия между ДПС и БСП, заяви Йордан Цонев, депутат от ДПС по Нова телевизия.\"Има грешно тълкуване на посланието на почетния председател Ахмед Доган. Когато нямаш подготвен радикално нов вариант на управление, не го прави. Няколко кабинета - един експертен и 3 коалиционни, не направиха нищо в посока на реформи. Ние смятаме, че България се нуждае от нов тип управление, а не от аритметични мнозинства, които после се напасват\", коментира той.\"Ще бъдем опозиция, не е необходимо тя да е единна, единни трябва да са управляващите. Моделът е програма за ускорено развитие, да се дефинират проблемите и как ще бъдат решени те. Иначе като се съберат две партии с несъвместими програми, започват да замитат проблемите. Ние с БСП имаме същите различия, щом не можахме да реформираме системите, когато управлявахме заедно\", допълни Цонев.\"Най-важно е да се направи програма и около нея да се прави мнозинство. Политиката ни за европредседателството е, че на Балканите не може да има стабилност без добрите отношения между ЕС и Турция. С националистите в управлението стабилност на Балканите не може да има\", каза още депутатът.  ", "date": "2018.01.18", "title": "Йордан Цонев: На България й трябва нов тип управление, а не аритметични мнозинства"}
{"url": "http://www.cross.bg/koryptziya-koryptziyata-horata-1565712.html", "text": "/КРОСС/ Основен акцент на искания вот на недоверие е начинът, по който се изразходват публичните средства. Няма как да не поставим проблемите на хората. Това каза депутатът от БСП Жельо Бойчев по БТВ.\"Емблематичен пример е санирането. Индикативните цени се променяха два пъти. Нима не е показвано качеството на пътното строителство. Замислям се дали България не е едно блато. Само че блато на корупция.  Не е нужно да убеждаваме българските граждани.За „Суджукгейт\" има цитирани изказвания за оказван натиск за хората, които са си позволили да извадят случая на светло. В здравеопазването има ли корупция?! Мотивите са политическите изводи за секторите, които са пленени от корупция. Правителството в сферата на здравеопазването обслужва големите фармацевтични компании и интереси. Има срив на чуждестранните инвестиции. Това е много показателно. Защо, след като сме изпълнили всички условия, не сме в Шенген? Заради корупция не сме в Шенген\", обясни той.Тома Биков от ГЕРБ се опита да се защити: Мотивите са като статия във вестник. Не се цитират агенциите на проучванията. Няма конкретика. Те казват всички обществени поръчки. За мен темите са вот на недоверие и корупцията. Търсили са някакви мотиви, за да има вот. Посочили са Суджукгейт. Това разкритие ние си го направихме. Човекът подаде оставка като депутат. Опитвахме се да запушим едни дупки за иновативните лекарства. И след три годни ще има проблеми с корупцията. Ние действаме системно в това отношение. ", "date": "2018.01.18", "title": "Жельо Бойчев: България е в блатото на корупцията"}
{"url": "http://www.cross.bg/bryuksel-tyrtziya-velt-1565710.html", "text": "/КРОСС/ Европейският съюз и Турция планират среща на високо равнище в края на март, съобщи германският в. \"Ди Велт\", позовавайки се на свои източници в Брюксел.Предполага се, че в преговорите ще участват турският президент Реджеп Тайип Ердоган, председателят на Европейската комисия Жан-Клод Юкер, председателят на Европейския съвет Доналд Туск, председателят на Европарламента Антонио Таяни, както и българският премиер Бойко Борисов, чиято страна е ротационен председател на ЕС.Според \"Велт\" мини срещата на върха може да се състои или в Брюксел, или в София. Сред темите, които вероятно ще бъдат обсъдени, се споменават борбата с тероризма, енергетиката, миграцията, студентският обмен.Отношенията между Анкара и много от страните в ЕС се влошиха, след като в Турция беше направен опит за държавен преврат. В ЕС обвиниха Турция в потъпкване на гражданските права, а Анкара упрекна Брюксел, че не изпълнява двустранните ангажименти.Едно от ключовите свързващи звена между Турция и ЕС остава споразумението за бежанците.  ", "date": "2018.01.18", "title": "\"Ди Велт\": Среща ЕС-Турция в София или Брюксел през март"}
{"url": "http://www.cross.bg/vasilenko-bulgariya-rymen-1565732.html", "text": "/КРОСС/ Румен Петков проведе среща с депутата от „Единна Русия\" и председател на парламентарната група за приятелство с България - Александър Василенко. По време на разговора двамата са обсъдили отношенията между двете приятелски държави.Василенко е изразил готовност заедно с други официални представители на руската държава да присъстват на честванията по повод 140-та годишнина от освобождението на България.Той е отправил и специална благодарност към организаторите на тържествата, посветени на Плевенската епопея, които бяха проведени през месец декември миналата година. ", "date": "2018.01.18", "title": "Румен Петков проведе среща с депутата от „Единна Русия“ Александър Василенко"}
{"url": "http://www.cross.bg/proekta-meditzinska-otbrana-1565746.html", "text": "/КРОСС/ Правителството одобри присъединяването на България към Програмно споразумение за многонационално модулно медицинско формирование. Документът ще бъде подписан също от Австрия, Белгия, Кипър, Чехия, Финландия, Германия, Гърция, Унгария, Италия, Холандия, Румъния, Словения, Испания и Швеция, както и от Европейската агенция по отбрана. Това съобщиха от правителствената информационна служба.Споразумението е част от инициативата на ЕС „Обединяване и споделяне\". Целта на проекта е да бъдат смекчени критичните военномедицински дефицити в държавите членки. Концепцията за многонационална медицинска поддръжка позволява дори и на страни с относително ограничени ресурси в тази сфера да участват в модулни медицински формирования чрез обединяване и споделяне на способности и по този начин да допринасят за предоставянето на възможно най-добрата медицинска помощ по време на мисии или операции в рамките на Общата политика за сигурност и отбрана на Европейския съюз.От българска страна в проекта участва Военномедицинската академия.", "date": "2018.01.18", "title": "15 държави от ЕС създават многонационално медицинско формирование"}
{"url": "http://www.cross.bg/nikoga-prekosish-okeana-1565690.html", "text": "/КРОСС/ Никога няма да прекосиш океана, ако нямаш куража да се откъснеш от брега. - Христофор Колумб", "date": "2018.01.18", "title": "Никога няма да прекосиш океана..."}
