{"url": "http://www.cross.bg/byala-akyla-geni-1596986.html", "text": "/КРОСС/ Голямата бяла акула - един от най-страховитите хищници на планетата, може да се окаже неочакван спасител за човека, предаде Ройтерс, позовавайки се на изследване, публикувано в сп. \"Протоколи на Американската академия на науките\".Най-голямата хищна риба на Земята, популяризирана от филма \"Челюсти\" (1975) на Стивън Спилбърг, се оказва удивително създание. И всичко това се дължи на гените. Международен екип от учени, начело със специалисти от университета \"Нова Саутистърн\" във Флорида и университета \"Корнел\", е декодирал генома на голямата бяла акула. Специалистите са открили многобройни генетични характеристики, които обясняват забележителния еволюционен успех на хищното създание. Сред тях са молекулярни адаптации, подобряващи изцелението на рани, и удивителна геномна стабилност.Геномът на голямата бяла акула с научно наименование Carcharodon carcharias е \"чудовищен\" - 1,5 пъти по-голям от човешкия. На теория големите геноми с \"обилно\" повтаряща се ДНК, както и едрият размер на тялото, би трябвало да допринасят за повишена геномна нестабилност. Авторите на изследването обаче са установили, че в случая на страховития хищник е точно обратното, благодарение на адаптации в гени с роля в запазването на геномната цялост. Въпросните адаптивни изменения са открити в гени, свързани с ДНК ремонта, ДНК корекцията и ДНК толеранса към увреждания.Геномната нестабилност, от друга страна, предразполага хората към ракови заболявания и други свързани с възрастта болести. При голямата бяла акула се откриват и генетични адаптации в гени, които играят фундаментална роля в ефикасното изцеление на рани. Благодарение на удивителните си гени голямата бяла акула е свидетелство за забележителен еволюционен успех. Видът оцелява от над 400 милиона години. За сравнение - човекът се е появил едва преди около 300 000 години.Резултатите от друго международно изследване, публикувано в сп. \"The Company of Biologist\" и цитирано от ДПА, показват, че когато ловува тюлени, голямата бяла акула се гмурка на голяма дълбочина и след това отново изплува на повърхността, за да пести енергия.", "date": "2019.02.19", "title": "Голямата бяла акула се оказа създание с удивителни гени "}
{"url": "http://www.cross.bg/yniversitet-rysenskiya-festival-1596961.html", "text": "/КРОСС/ Учебна зала „Конфуций\" при Русенския университет за втори път проведе китайски Фестивал на фенерите в топлата връзка между Централен корпус и Корпус 2. Проф. Юлиана Попова, Заместник-ректор по Интернационализация и комуникационна политика поздрави организаторите на събитието от името на Академичното ръководство на университета. Гости на Фестивала бяха и Еразъм студенти, пристигнали на обмен за семестърa в Русенския университет. От тях пет студентки са от Шанхайския политтехнически университет. Посетителите на фестивала участваха в традиционната китайска игра на гатанки - Загадката на фенера. В нея на всеки фенер е написана по една загадка, а човекът, който познае отговора, получава награда. Играта произхожда от времето на династията Сонг, когато игрите, носещи забавление чрез мъдрост, придобиват популярност.", "date": "2019.02.19", "title": "Фестивал на фенерите 2019 г.  в Русе"}
{"url": "http://www.cross.bg/sistemata-evropeiiskata-informatziya-1596977.html", "text": "/КРОСС/ Правителството създава звено за борба с дезинформацията, което трябва да заработи до края на месеца. Звеното ще бъде в структурата на Министерския съвет, като за него ще отговаря вицепремиер, пише \"Дневник\", позовавайки се на собствени източници. Създаването му е заложено в съвместния план за действие на Европейската комисия и Европейския парламент, приет през декември миналата година.Българското звено ще представлява \"точка за контакт\" със системата за бързо реагиране, която ще е под ръководството на върховния представител на Европейския съюз по въпросите на външните работи (в момента на поста е Федерика Могерини, но през ноември Европейската комисия ще има нов състав). Засега не е известно дали и какъв персонал ще има тази структура, какви технически и експертни възможности ще използва и къде ще бъде разположена.Конкретният служител, който персонално ще контактува, ще получава и много политическа информация. Поради това това не става дума просто за чиновник администратор. От правителството не отговарят кой ще е вицепремиерът, отговарящ за борбата с дезинформацията, най-вероятно това ще е Томислав Дончев. В някои от европейските държави за това са създадени стратегически звена към Министерството на външните работи.Системата за бързо предупреждение е част от Плана за действие за борба с дезинформацията на Европейската комисия и Федерика Могерини. Насочена е към опити и заплахи от трети страни да манипулират свободни и открити дискусии в държавите членки на ЕС, като под \"трети страни\" негласно се визира основно Русия.\"Постоянните целенасочени кампании за дезинформация срещу Съюза, неговите институции и политики вероятно ще се увеличат в периода до изборите за Европейски парламент през 2019 г. Това изисква спешни и незабавни действия за защита на Съюза, неговите институции и неговите граждани\", пише в плана.Целите на системата за бърза реакция са тя да осигури координация между държавите членки, Европейката комисия, Европейската служба за външна дейност и обмен на информация за \"фалшива\" информация в реално време.Контактната точка (т.е. българският вицепремиер) ще координира дейсвията на всички компетентни национални власти по получените в системата сигнали. Европейската системата ще се основава на \"обезопасена\" платформа, на която държавите членки да могат да споделят информация (некласифицирана и само от открити източници) за чуждестранни кампании и опити за разпространяване на фалшиви новини. Това ще бъде и пространството за съгласуване на реакциите на държавитеПланира се системата да е свързана със съществуващите Координационен център за реагиране при извънредни ситуации, както и Ситуационния център на Европейската служба за външна дейност (тези системи работят 24/7). В плана на ЕС се предвижда системата да работи заедно с вече съществуващите мрежи на Европейския парламент, НАТО и на Г7. Български депутат коментира за \"Дневник\", че нито една от службите ни за сигурност не работи целенасочено срещу разпространението на дезинформация и фалшиви новини. Управляващата партия обаче събирала данни за кампаниите и центровете, разпространяващи ги у нас, които заместник-председателят на ГЕРБ Цветан Цветанов предавал на партньорски служби. Върху тези данни се изработва и предизборната стратегия на ГЕРБ за Европейските избори, твърди още източникът на \"Дневник\".България все още не участва в центъра на НАТО и ЕС в Хелзинки Hybrid CoE, който също има цел да открива хибридни заплахи. В него вече са включени 20 други страни, членки на двете организации, като Румъния се присъедини на 14 ноември 2018 г.На сайта, създаден от службата на Могерини - https://euvsdisinfo.eu/, който събира случаи на деизинформация и ги анализира - в последните месеци няма описани такива, отнасящи се за България. Това, че там няма, не значи, че такава информация не се събира. ", "date": "2019.02.19", "title": "Правителството създава звено за борба с дезинформацията"}
{"url": "http://www.cross.bg/defile-kresnenskoto-obshtestvenata-1596983.html", "text": "/КРОСС/Дванадесет са офертите за изграждането на още един участък от АМ \"Струма\" през Кресненското дефиле, съобщиха от Агенция \"Пътна инфраструктура\".Днес са били отворени офертите в обществената поръчка за избор на изпълнител за проектиране и строителство на лот 3.2.2 или още 10,4 км от автомагистралата, в участъка между Кресна и Крупник. Това е платното в посока Кулата - София, което ще преминава източно от Кресненското дефиле по ново трасе.Цялата близо 24-километрова отсечка от Кресна до Крупник е разделена на два лота - 3.2.1 и 3.2.2, за да може на обекта да се работи едновременно и проектът да завърши в срока на ОП \"Транспорт и транспортна инфраструктура\".Индикативната стойност на обществената поръчка за лот 3.2.2 е 430  25 209 лв. без ДДС.", "date": "2019.02.19", "title": "12 оферти за изграждането на нов участък от „Струма“ през Кресненското дефиле "}
{"url": "http://www.cross.bg/morbili-botev-kvartal-1596984.html", "text": "/КРОСС/ Мобилен кабинет за имунизация срещу морбили ще бъде разположен в столичния квартал „Христо Ботев\", решиха здравните и общинските власти. Мярката е факт след като с дребната шарка бяха диагностицирани 19-годишна майка и 2-годишното й дете, живеещи в квартала.На място утре ще бъдат поставяни ваксини на всички неимунизирани, на възраст от 13 месеца до 18 години. От здравното министерство информират, че всички общопрактикуващи лекари в страната имат задължението да издирят и установят лицата в тази възрастова група, за които няма данни за имунизация.Към момента регистрираните случаи с морбили у нас са 27, като преди ден бяха установени шест новоинфектирани. Освен майката и детето от квартал „Христо Ботев\", с дребната шарка е заразено и 9-месечно бебе от село Костенец, пребивавало на същия адрес. От благоевградската здравна инспекция съобщиха за три новодиагностицирани с морбили деца - на 1 г., 2 г. и 3 г. от Разлог и Добринище.", "date": "2019.02.19", "title": "Мобилен кабинет за имунизация срещу морбили в квартал „Христо Ботев” "}
{"url": "http://www.cross.bg/film-grypata-merkyuri-1596975.html", "text": "/КРОСС/ Британската рок група „Куин\" ще свири на Оскарите в неделя, съобщиха организаторите. Биографичният филм за известния фронтмен на групата Фреди Меркюри, \"Бохемска рапсодия\", има солиден брой номинации.Тази година, 28 години след смъртта на Меркюри, Рами Малек плени феновете на групата с отличната си интерпретация образа му, като той е един от главните фаворити за „Оскар\" за главна мъжка роля. Самият филм, според IMDB, е вторият фаворит за голямата награда след \"Зелена книга\".Фреди ще бъде заменен в \"Куин\" от звездата от „Америкън айдъл\", Адам Ламбърт. ", "date": "2019.02.19", "title": "“Куин” забиват на Оскарите"}
{"url": "http://www.cross.bg/keli-kosmosa-skot-1596985.html", "text": "/КРОСС/Едногодишният престой в космоса на Скот Кели е активирал прекомерно имунната му система и е променил дейността на някои от гените му в сравнение с брата му близнак, който остана на Земята, съобщи Асошиейтед прес.Учените не могат да кажат дали промените са за добро или лошо. Резултатите от уникалното изследване обаче повдигат нови въпроси с оглед на изпращането на хора до Марс. Изследването на братята близнаци даде на специалистите възможност да проследят как се променя човешката биология, кои гени се включват и изключват в космоса различно в сравнение със Земята.Една от установените промени е, че имунната система на Скот Кели е била свръхактивирана. \"Сякаш тялото реагира на тази чужда среда по начин, както ако в него има загадъчен организъм\", каза генетикът Кристофър Мейсън от екипа. Лекарите търсят същите признаци и у други астронавти. Откакто започна изследването на космоса, НАСА следи за ефекта му върху здравето на астронавтите, например загуба на костна маса, заради която са предвидени упражнения. Обикновено престоят в безтегловност е до шест месеца. Скот Кели обаче остана на Международната космическа станция рекордните за САЩ 340 дена.\"Никога не съм се чувствал съвсем нормално в космоса\", призна пред Асошиейтед прес Скот Кели, който е вече пенсионер. Той даде за пример обичайните проблеми със задържане на течности, главоболие, трудно концентриране и лошо храносмилане. Паралелното изследване с брат му близнак Марк Кели, който също е бивш астронавт, обаче дава нов поглед на молекулярно ниво. ", "date": "2019.02.19", "title": "Престоят в космоса променил имунната система на астронавта Скот Кели "}
{"url": "http://www.cross.bg/apostola-levski-vasil-1596987.html", "text": "/КРОСС/ Започна възпоменателната церемония по повод 146 години от обесването на Васил Левски пред паметника му в столицата. Преди това се проведе литийно шествие от църквата \"Св. София\", чиято крайна точка бе паметникът на Апостола.Столичната община, Софийската света митрополия и Общобългарският комитет \"Васил Левски\" отбелязаха годишнината от саможертвата на Апостола в храм \"Света София\". Там се проведе Архиерейска панихида в памет на йеродякон Игнатий - Васил Левски. С благословението на Негово светейшество Българския патриарх и Софийски митрополит Неофит, тя бе оглавена от Негово преосвещенство Белоградчишки епископ Поликарп- викарий на Софийския митрополит.В церемонията пред паметника на Апостола участват знамената светини на Българската армия и представители на Националната гвардейска част.На събитието присъстват президентът Румен Радев, министър-председателят Бойко Борисов, председателят на парламента Цвета Караянчева, патриарх Неофит, председателят на ПГ на ГЕРБ Цветан Цветанов, лидерът на БСП Корнелия Нинова и други политици.Пред подвига на Апостола ще сведат глава и десетки граждани, които носят българския трибагреник. ", "date": "2019.02.19", "title": " Президент и премиер на церемонията по повод 146 г. от обесването на Левски "}
{"url": "http://www.cross.bg/nivata-chastitzi-vuzdyha-1596947.html", "text": "/КРОСС/ Американски учени бяха шокирани от нивата на потенциално вредните частици, изпуснати от обгоряло месо и зеленчуци при продължително готвене.Печенето и варенето на месо, картофи и зеленчуци, увеличава микроскопичните твърди или течни частици във въздуха до 13 пъти над нивата по мръсните улици.Дори препичането на филийка може да предизвика замърсяване, което надхвърля безопасното.Макар и този ефект да е временен, учените са загрижени от натрупването му и как се отразяват върху здравето прегорялата храна, химикалите от газовите печки и капчиците гореща мазнина, каквито има в кухните по цял свят.Резултатите са от изследване, което за първи път проследи напълно замърсяването на въздуха в редови дом.Готвенето, почистването и продуктите за лична хигиена като дезодоранти водят до изпускане на малки частици в атмосферата, които се свързват с различни проблеми - от болести на сърцето и дихателните пътища до психични разстройства.Д-р Марина Ванс от университета на Колорадо е участвала в екипа, използвал специално построена за целта къща в Тексас за наблюдаване на скритите домашни заплахи. В рамките на проекта учените готвили цял ден празнична вечеря за Деня на благодарността, както и други по-ежедневни ястия, като английска закуска или запържени зеленчуци.Със сложно оборудване те отчели как нивата на замърсителите се покачват, докато брюкселското зеле и пуйката се запичат във фурната. За осем часа нивата на фините прахови частици се увеличили над 10 микрограма на кубичен метър, а един час са били над 200 микрограма на кубичен метър.\"Това е сравнимо с въздуха в много замърсен град\" - каза д-р Ванс.Резултатите не трябва да обезкуражават хората да готвят на закрито, но е по-добре да се взимат предпазни мерки. Аспираторът над печката намалява много вредните частици. Готвенето на електрическа печка също замърсява въздуха по-малко от открития пламък на газовата. ", "date": "2019.02.19", "title": "Учени се шокираха от нивата на замърсяване в кухнята при продължително готвене"}
{"url": "http://www.cross.bg/mars-nasa-opportunity-1596943.html", "text": "/КРОСС/ НАСА ще изпрати пилотирана мисия до Марс в средата на 2030 година, заяви директорът на Агенцията Джим Брайденстайн в интервю за телевизия MSNBС.Преди това обаче, трябва да бъдат изпитани технологиите на Луната, а в последствие да бъдат развити допълнително, така че да могат да бъдат използвани и на Марс, допълни още директорът.В този проект НАСА ще си сътрудничи с държавни и търговски партньори.След като прекъсна връзката с космическия апарат Opportunity, НАСА обяви края на мисията си на Червената планета. Първоначално се планираше Opportunity, който е на Марс от 2004 г., да работи само 90 дни, но марсоходът предаваше сигнали до средата на миналата година.Последната комуникация със Земята е била на 10 юни, след което той е преминал в спящ режим. Предполага се, че силна пясъчна буря е попречила на Opportunity да презареди слънчевите си батерии. ", "date": "2019.02.19", "title": " НАСА готви пилотирана мисия до Марс през 2030 г. "}
{"url": "http://www.cross.bg/avtomobil-sgrada-ogradata-1596981.html", "text": "/КРОСС/Огромен бетонен къс от изоставена недостроена сграда е паднал и е премазал лек автомобил, паркиран непосредствено до оградата й, съобщиха очевидци във Фейсбук.Инцидентът е станал на столичната улица \"Алфред Нобел\" в кв. \"Гео Милев\", а изоставеният строеж е в непосредствена близост до МВнР и Първо РПУ.Лекият автомобил \"Опел Корса\" е паркиран непосредствено до оградата на недовършената сграда. Към момента няма информация за пострадали. ", "date": "2019.02.19", "title": "Огромен бетонен къс премаза кола в София "}
{"url": "http://www.cross.bg/vasilev-chyma-afrikanskata-1596979.html", "text": "/КРОСС/  Ловците обявиха днес готовността си да се включат активно в борбата срещу африканската чума като членовете на Ловно-рибарските дружества в страната предприемат съответните превантивни мерки.  „Още преди няколко дни беше констатирано поредно огнище на чума по дивите свине в района на област Варна, в близост до град Девня. Това показва, че заболяването напредва неумолимо и рано или късно ще обхване все по-голяма част от територията на страната с произтичащите от това последствия.\", заяви на пресконференция инж. Васил Василев - председател на УС на БЛРС.„Рискът от разпространението на африканската чума е голям и обществото не разбира мащаба на тая опасност\", каза още инж. Василев. По думите му ловците също не възприемат изцяло реалните рискове. За появата на огнище на чумата в квартал Повеляново към град Девня са допринесли значителните нарушения на биосигурността, каза още ВасилевТой добави , че проблемът с болестта се усложнява и поради факта,  че в България има една-единствена сертифицирана лаборатория за изследване на Африканска чума. „Необходимо е спешно да бъде създадена втора лаборатория и ние многократно поставяме този въпрос на държавата.\", коментира инж. ВасилевПредседателя на БЛРС очерта и основните мерки, които трябва да спазва всеки ловец, когато излиза на лов. На първо място - цялото оборудване, което се използва по време на лова - обувки, дрехи, автомобили, включително и кучетата, , трябва да бъдат обезпаразитявани и третирани с необходимите препарати, които могат да унищожат вируса на Африканската чума. В противен случай с ловните дрехи ловецът може да пренесе заразата в дома си и да разболее и питомните животни, които отглежда, коментира Василев.Ако е необходимо ловците имат готовност да се включат и в групов лов в района на Девня, за да ликвидират огницето на чумата и да намалят числеността на дивата свиня, но такова решение може да вземе само държавата в лицето на МЗХ и БАБХ, каза още Василев.В Европа няма създадена панацея за ефективна борба с африканската чума, добави Василев. Той даде като добър пример практиката в Чехия,  където вече близо година няма регистрирани нови огнища на африканска чума по свинете.Инж. Василев разказа, че около инфектираните от чума участъци са поставени електопастири и огради, които да ограничават миграцията на животните. Втората мярка, която чехите са наложили, е да предприемат интензивен отстрел и групов лов в инфектираната зона, в който са били включени дори представители на полицията и армията със съответните уреди за нощно виждане.Тези мерки са единствените ефективни на територията на Европа за момента и трябва да взаимстваме опита на Чехия, коментира още Василев.  ", "date": "2019.02.19", "title": "Ловците се включват активно в мерките срещу африканската чума"}
{"url": "http://www.cross.bg/bashtata-denyat-mediya-1596978.html", "text": "/КРОСС/ 341 800  души са проследили премиерния епизод на „Денят на бащата\", който беше излъчен снощи от 22:00 ч. Високият зрителски интерес към сериала е поредно доказателство за актуалността на социалната проблематика, която филмът разглежда. В контекста на разгорещения публичен дебат „за\" и „против\" физическото наказание, като обществена медия Българската национална телевизия добавя с продукцията и нов аспект - моралните травми, които нанасяме на децата си.Семейната драма „Денят на бащата\" е базиран на истински истории и разкрива последствията, които раздялата причинява на децата. Сериалът обхваща редица проблеми, свързани с кризата в общуването и отчуждението. Негласната практика бащите да бъдат лишавани от право на попечителство е друг въпрос, който шестсерийният филм поставя. Социалните теми в сюжета са изключително актуални с оглед на прогресиращия брой разводи, както в България, така и в Европа.„Денят на бащата\" е продукция на Българската национална телевизия, а изпълнителен продуцент е „Агитпроп\". Проектът е реализиран с подкрепата на Столична община и „Творческа Европа - Програма Медия\" на Европейския съюз. Още по време на снимките филмът е забелязан на международната киносцена. През 2017 г. той беше селектиран за представяне в престижния преглед на световната продукция на сериали „Serie Series\" във Фонтенбло (Франция) и на фестивала във Венеция.Серийният филм „Денят на бащата\" ще се излъчва в програмите на БНТ в продължение на три седмици, в понеделник и вторник от 22:00 ч. едновременно по БНТ 1 и БНТ 4 за зрителите в чужбина. Повторенията на филма са по БНТ 2 в сряда и четвъртък от 20.15 ч. Освен ефирното излъчване зрителите ще могат да следят историята на героите и онлайн на сайта на обществената медия, където в специална секция ще бъдат поместени епизодите на „Денят на бащата\": https://www.bnt.bg/bg/a/denyat-na-bashchata. ", "date": "2019.02.19", "title": "Близо 350 000 зрители са гледали първия епизод на „Денят на бащата“"}
{"url": "http://www.cross.bg/raiionno-ypravlenie-elektronna-1596980.html", "text": "/КРОСС/ 14 души са задържани в полицията за разпространение на наркотици. Това съобщиха от полицията в Пловдив. В хода на спецакцията са иззети различни по вид и количество наркотични вещества. При процесуално-следствени действия на бул. \"Санкт Петербург\" в областния град разследващи от отдел \"Криминална полиция\" конфискували близо 1,5 грама амфетамин, подобно количество марихуана, 12 таблетки МДМА и електронна везна от трима мъже на 24, 25 и 31 години и 22-годишна жена.С полицейски заповеди четиримата били задържани за едно денонощие, а с прокурорско постановление мярката за неотклонение на 24-годишния била удължена до 72 часа. В ареста за същия срок е приведен и 29-годишен мъж, в чието жилище служители на Второ Районно управление на МВР открили 14 пакетчета суха зелена листна маса с общо тегло над 100 грама и електронна везна. За притежание на марихуана в Първо Районно управление на МВР се озовали трима тийнейджъри, на 15, 17 и 18 години, а в Пето Районно управление на МВР - 25-годишен. Междувременно със същия наркотик в Раковски и в Сопот били засечени 20-годишен и 19-годишен. Пак в Сопот, край спирка на градския транспорт, 25-годишен бил задържан да носи в себе си електронна везна и над 18 грама амфетамин. Пакетчета с подобно съдържание иззели служители на Трето Районно управление на МВР от 18-годишен, а колегите им от Първомай - от 20-годишен. Срещу всички извършители са образувани полицейски производства под наблюдение на прокуратурата. ", "date": "2019.02.19", "title": "Спецакция вкара 14 души в ареста за разпространение на наркотици"}
{"url": "http://www.cross.bg/dogovor-ministerstvoto-mina-1596971.html", "text": "/КРОСС/ МЕ е прекратило действието на договора за предоставяне на концесия за мина Оброчище през месец февруари тази година. Последната проверка от Министерството на енергетиката на мина „Оброчище\" е извършена на 15.05.2018 г. След констанирано неизпълнение на концесионния договор, е отправна покана за доброволно изпълнение в 30-дневен срок. В определения с поканата за доброволно изпълнение срок не са изпълнени паричните задължения в размер на 130 хил. лв. Във връзка с неизпълнение на основно договорно задължение,а именно - за заплащане на концесионно възнаграждение, на 07.02.2019 г. МЕ е спряло действието на договор от 01.06.1999 г. за предоставяне на концесия с предмет „Особено право на ползване на подземни природни богатства - манганови руди чрез добив от находище „Оброчище - Северозападен участък\". Спирането на правата по концесионния договор не отменя задължението на концесионера да поддържа за своя сметка рудника в предексплоатационно състояние с необходимия водоотлив и вентилация.По информация от служители на „Евроманган\" АД, не са изплатени заплатите от м. юли 2018 г., а дължимите суми за електроенергията се заплащат със закъснение. В края на месец януари е проведена среща между представители на Министерството на енергетиката и Национален синдикат „Защита\". Министерството на енергетиката има уверение от страна на „Евроманган\", че ще започне изплащането на дължимите суми.  ", "date": "2019.02.19", "title": "МЕ е прекратило концесията на мина Оброчище"}
{"url": "http://www.cross.bg/slychaya-bankata-klienti-1596972.html", "text": "/КРОСС/ Банкова служителка, според непотвърдена информация управителка на банков клон в Нова Загора, е задържана от полицията за злоупотреби в особено големи парични размери. 29-годишната банкерка е отклонявала суми от сметки на клиенти и ги е прехвърляла към свои лични. Тя е задържана за 72 часа в полицията в Сливен.Заподозряна е, че е отклонила към собствени сметки около 400 000 лева. Работата по случая е започнала в края на миналата седмица след получени сигнали от клиенти на банката, каза старши комисар Димитър Величков - директор на OДМВР-Сливен.„За момента се работи все още по случая за изясняване на цялостната фактическа обстановка. Чакаме одита на банката да ни кажат точната сума, която е присвоена. Също не конкретизирам, дали е шеф или точно каква служителка е. Пак казвам работи се по случая. На по-късен етап ще бъдете запознати\", каза Величков.В хода на проведените разследвания в имотите, обитавани от задържаната банкерка, са намерени пари, вещи и предмети, имащи отношение към извършеното престъпление. За случая е уведомена Окръжната прокуратура-Сливен. Образувано е досъдебно производство. На служителката е повдигнато обвинение. С прокурорско разпореждане й е наложена мярка „Задържане под стража\" за срок до 72 часа, предстои да бъде внесено искане за постоянна мярка за задържане.От банката изпратиха до „Хоризонт\" официална позиция по случая. Веднага след като е регистрирана нередност от вътрешната банкова система за сигурност и надзор по случая е назначена проверка. Все още се изясняват детайли по случая. Информирани са съответните и отговорни органи, категорични са от банката. ", "date": "2019.02.19", "title": " Арестувана е 29-годишна банкерка, теглила пари от сметките на клиенти, липсват около 400 000 лв. "}
{"url": "http://www.cross.bg/zarkov-gerb-mnozinstvo-1596974.html", "text": "/КРОСС/ Стига празни приказки за стабилност! Време е за работа и всеки да се изправи пред отговорностите. Рестартът на политическия процес минава през избори, където да дойде мнозинство, което разбира какво значат парламентаризма и Конституцията на страната.Това заяви депутатът от „БСП за България\" и зам.-председател на парламентарната група на партията Крум Зарков, предаде репортер на БГНЕС.На заседание на Изпълнителното бюро днес е била обсъдена политическата обстановка в страната и са набеляза мерки за действие, които бяха съобщени на пресконференция в централата на партията. „Констатирахме една добра новина и тя е, че българското общество е запазило съпротивителните си сили и се противопоставя на опитите да му бъдат отнети права, политически и граждани\", коментира Зарков по отношението на промяната в прага на преференциалния вот, който се връща за ново разглеждане в парламента. Според него обаче урокът, който е даден на управляващото мнозинство не е научен, защото вместо да изчака евентуално вето на президента Румен Радев върху Изборния кодекс, ГЕРБ са побързали да внесат нови промени. „Законопроект, който трябва да поправи грешката от миналата седмица. Но една грешка не може да поправи друга грешка\", смята Зарков.По думите му нестабилността в управляващата коалиция е очевидна, а за пример той даде днешното обявено решение на НФСБ за самостоятелно явяване на евроизборите.„Що е тази коалиция и кой решава за нейната стабилност стана ясно безпощадно ясно миналата седмица, когато от ГЕРБ се примолиха на ДПС да спасят този парламент и от ДПС откликнаха. Дали ще откликнат утре или вдругиден, както и на каква цена, предстои да видим\", смята депутатът от левицата.От БСП продължават да се придържат към решението си да не влизат в пленарна зала, както и да настояват за разпускане на парламента. ", "date": "2019.02.19", "title": "БСП: Рестартът на политическия процес минава през избори"}
{"url": "http://www.cross.bg/levski-narod-napravi-1596976.html", "text": "/КРОСС/ Историческата заслуга на Васил Левски за България е, че от покорните българи, поданици на падишаха, той направи съвременен народ, народ с претенции, който се бори за собствената държава.Всеки смята, че познава Левски, даже по някой път си мисля, че всеки си е изградил собствен образ, собствена представа за него и ревниво я пази. Много от нещата, които се пишат и говорят, са плод на измислици и фантазии, тъй като личността на Дякона е изключително голяма в българската история, една крупна фигура. Левски се радва на голяма любов от хората, защото това е един удивителен човек, неповторим. И всеки е силно притеснен като вижда такава съвкупност от лични качества и достойнства, които не всеки може да притежава. Не само всеки, ами изобщо никой.Необикновена, неповторима личност е Левски! Човек се смайва като научава все повече и повече за него като легендарна личност, като герой, като куп от безкрайно ценни човешки качества. Понеже не притежаваме тези качества, изпадаме малко в почуда що за личност е, каква е тази личност. Ако не беше в българската среда, той е от тия хора, които щяха да добият световна известност. Той и сега е световноизвестен, но щеше да бъде много популярен в глобален мащаб.Ние главно го ценим за това, че си е наш исторически герой, обаче искам да обърна специално внимание, че тези легенди, които се говорят за него са често пъти плод на някаква фантазия. А, ние като историци придаваме главно значение за това да си отговорим на въпроса: Каква е историческата заслуга на Васил Левски за България?Историческата му заслуга с две думи: От покорните българи, поданици на падишаха, той направи съвременен народ, народ с претенции, който се бори за собствената държава.Въпросът е как го прави, защото и други борци през Възраждането също се стремят към възстановяване на българската държава, но не се получава? Левски обаче преживява една еволюция, едно израстване, което е просто смайващо!Той започва през 1862 г. като участник в легията на Раковски, след това минава като знаменосец в четата на Панайот Хитов и лека-полека трупа опит и израства, и то смайващо бързо. Обесен е и загива през февруари 1873 г.. Само 5 години по-късно държавата България се появи на европейската карта. Пита се той има ли заслуга? Отговорът е: Най-голямата! Защото, ако искаш да имаш държава, ако искаш да станеш политически субект, то не може само да си седиш и нищо да не правиш, трябва организация да има.Левски е пробвал с четите вече и е много разочарован, защото четата си минава, османската власт е много силна, бързо ги ликвидира, към четата никой не се присъединява, защото ги е страх и защото не знаят какво да правят. Както казва един мисионер по това време, макар да звучи малко обидно - българите са кротки хора и си гледат търговийката и рахатлъка, само коментират международната политика, ама не се бъркат, така че от такива хора едва ли може да се очаква бунтове и въстания. Най-интересното е, че тези думи са казани точно когато Левски прави организацията, ама тя не се вижда. Мисионерът не знае какво става, а в това време Левски работи.Той си дава ясна сметка, че срещу българската национална революция стои много силен противник. Османската империя може да се намира в процес на разложение и упадък, обаче тя притежава изключително големи ресурси, особено в сферата на силата. Има армия, добре въоръжена, освен това на нейна страна са Великите сили, които държат за нейното запазване, тъй като имат интерес. Противникът е много силен. Мислите ли, че Левски не е забелязал това?!.Най-напред той разбира, че с чети не може, трябва промяна на тактиката и стратегията. Левски стигнал до убеждението, че трябва самият народ да се организира и там трябва да се създадат тайни общества. Тогава ги нарича така, а това са бъдещите комитети. Ама трябва някой да го направи, ама никой не се наема. Той смята, че това е изходът - трябва да се направи организация - вътрешна революционна организация.Тогава Левски произнася тази прочута фраза, която съобщава на своя войвода Панайот Хитов: Ако спечеля, печели цял народ, ако загубя, губя само себе си!След като срещнал неверие в Михаил Греков, заминава за Букурещ, Румъния, където е главното средище на българската емиграция. Среща се с различни видни личности, големи патриоти. Споделя си идеята и не може да намери у никой разбиране. Защо? Защото идеята е чудесна, ама някой трябва да я направи. От идея до реализация, има огромна разлика. И когато видял, че няма кой в Букурещ и в емиграцията да го подкрепи казал: аз ще го направя. Там се намерили родолюбиви българи, получил дребна сума и Левски преминава предприема първата си обиколка в страна.Днес Васил Левски е знаме на всички, даже някой път ми идва на ум, че сякаш хората са го приватизирали. Всеки си е закачил портрета, даже по трамваите, вкъщи, навсякъде и това е: моят Левски. А пък политическите сили винаги, те на кого да се опрат - на Левски и Ботев. Най-светлите личности и затова те ги експлоатират, просто ги приватизират и с тях напред, защото знаят, че така ще спечелят повече привърженици, всеки се надява на това. А те са добро знаме, хубаво знаме, велико знаме. Мисля, че до голяма степен е профаниран Левски, те го разглеждат като икона, не могат да проумеят що за човек е това, трудно се проумява.Народът не се замисля, той го гледа като реликва и толкова. Политиците го използват като символ и като знаме. ", "date": "2019.02.19", "title": "Акад. Косев: Левски направи от покорните българи народ, борещ се за държава"}
{"url": "http://www.cross.bg/lekari-lekarite-namereni-1596973.html", "text": "/КРОСС/ Над 1 милион и 600 хиляди лева намерени в домовете на двама лекари от Варна, съобщи \"По света и у нас\". Парите са били укрити в кутия от бисквити. Лекари с различни специалности са приемали пациенти с пароли, за да удостоверят несъществуващи диагнози.От МВР съобщиха днес на брифинг, че шестчленна организирана престъпна група е задържана в рамките на проведената на 17 и 18 февруари т.г. специализирана операция. Петима от участниците са лекари, сред които и председателят на една от комисиите, шестият е брат на единия от лекарите - сирийски граждани, които имат български семейства и гражданство. Наблюдението над групата е започнало през месец май миналата година. За четири месеца са били установени над 200 лица, които са придобили неправомерно ТЕЛК-ови решения. Според събраните данни двамата братя са изпълнявали ролята на посредници. Те мотивирали напълно здрави хора да получават пенсии и други облаги срещу заплащане от 1500 до 2000 лв. След предварителна уговорка и дадена конкретна парола ги пращали към лекарите от престъпната група. В случай, че клиентът нямал трудов стаж и не можел да получава пенсия, се налагало процентът на инвалидност да е много висок. При извършените процесуално-следствени действия  в двама от лекарите са намерени 20 000 лв., а в две банкови касети - 1 480 000 лв. и над 200 000 лв. В хода на разследването са разпитани 31 свидетели.Към наказателна отговорност са привлечени шестимата участници в престъпната схема.По време на брифинга заместник-главният прокурор Иван Гешев представи данни за извършения до момента наказателно-правен анализ, свързан с аналогичен вид престъпления. Той е изведен на базата на предприета системна съвместна работа от  МВР и прокуратурата. ", "date": "2019.02.19", "title": "Над 1,6 млн. лв. са намерени в домовете на лекари от Варна "}
{"url": "http://www.cross.bg/naredbata-n-asotziatziya-1596964.html", "text": "/КРОСС/ Българската стопанска камара бе домакин днес, 19 февруари 2019 г., на работна среща във връзка с промените в Н-18/2006 за регистриране и отчитане на продажби в търговските обекти чрез фискални устройства. В срещата участваха ръководители и експерти на браншови организации от различни сектори на икономиката - Българска асоциация за развитие на бизнес софтуер, Българска петролна и газова асоциация, Българска хотелиерска и ресторантьорска асоциация, Българска асоциация на заведенията, Конфедерация на автобусните превозвачи, Международна данъчна асоциация (IFA) и др.Участниците в срещата приветстваха изразената в телевизионен ефир рано тази сутрин от страна на Министъра на финансите готовност за отлагане на сроковете по приложение на Наредбата с 6 месеца. Заедно с това, представителите на бизнеса се обединиха около следните ключови позиции и решения:Самоцелната промяна на сроковете за прилагане на Наредба Н-18 не решава съществуващите проблеми, ако своевременно не се пристъпи и към промяна и/или отмяна на конкретни текстове в Наредбата, тъй като са рискови, противоречащи на законодателството и на установените правни принципи, неприложими са и създават прекомерна административна тежест за бизнеса.Наредба Н-18 в този й вид противоречи на националното и европейското законодателство, както и на редица международни стандарти за информационна сигурност, поради което в срок от две седмици ще бъдат внесени искове към компетентните институции - Европейска комисия, Върховен административен съд и Комисия за защита на конкуренцията.Наредба Н-18 създава прекомерна административна тежест за БЕЛИЯ бизнес и не допринася за изсветляване на икономиката, както подвеждащо твърдят нейните автори. Белият бизнес очаква да работи в бяла държава с ясна визия за развитието на икономиката.Последствията от приложението на Наредбата в този й вид и в тези срокове ще бъдат за сметка не само на икономическите оператори, но и за фиска, за потребителите, за цялото общество. Наредба Н-18 поставя под сериозен риск националната сигурност и нормалното функциониране на икономиката, тъй като могат да бъдат блокирани обекти от критичната инфраструктура (вкл. лични лекари, фармацевти, доставка на горива за спешна помощ, училища, болници и др.), а не е предвиден адекватен авариен режим, при който те да продължат дейността си в случай на повреда или кибер атака към сървърите на НАП и/или към мобилните оператори, както и в условията на липса на гаранции за сигурността на информацията и отговорни лица.Контактна група от страна на бизнес организациите ще представи тези и други аргументи пред членовете на Комисията по икономическа политика и туризъм при Народното събрание по време на утрешното й заседание (14:00 ч., пл. \"Народно събрание\" 2, зала \"Запад\"), с настояването за упражняване на ефективен парламентарен контрол върху работата на Министерството на финансите и Националната агенция за приходите.Бизнес организациите категорично не приемат обвиненията, че не са реагирали своевременно относно проблемите в Наредба Н-18, и напомнят, че вече над една година се опитват да водят ефективен диалог с представителите на НАП и МФ, вкл. предлагали са конкретни промени в текстовете от Наредбата, без да срещнат нужното разбиране.Бизнес организациите ще внесат отново официално конкретни предложения за промени в текстовете на Наредбата, веднага след публикуване на обществено обсъждане на проект за промени, обещан тази сутрин от министър Горанов. Съществуващите към бизнес организациите три работни групи - „Електронно управление\", „Данъци и право\" и „Бизнес процеси\", са на разположение за участие в експертните дискусии с МФ и НАП.", "date": "2019.02.19", "title": "БСК ще внесе предложение за промени в Наредбата за касовите апарати"}
{"url": "http://www.cross.bg/mastercard-https-aydio-1596958.html", "text": "/КРОСС/  представя за първи път звукова идентификация - цялостна звукова система, която задава ново темпо в развитието на бранда. Koгато потребителите на Mastercard в цял свят общуват или използват марката във физическа, дигитална или гласова среда, до тях ще достига ясна, запомняща се мелодия и така брандът ще бъде разпознаван интутивно и с лекота. Новините за гласова идентификация идват бързо след скорошната промяна в логото на компанията и са част от цялостната трансформация на бранда.Mastercard представи звуковото си лого на 61-вите награди GRAMMY с изпълнение на номинираната за награда Камила Кабейо. За разработването на мелодията Mastercard работи още с новатори, като Mike Shinoda от , артисти и международни агенции, които се превръщат в посланици на музикалната идентификация на бранда.„Звукът дава сила от ново измерение за разпознаваемостта на нашия бранд и е основен компонент, с който хората ще асоциират Mastercard днес и занапред\", обяви Раджа Раджаманнар, директор маркетинг и комуникации, Mastercard. „Целихме да създадем отличаваща се, автентична мелодия на Mastercard, която да звучи добре навсякъде и във всички музикални жанрове. Вярваме, че нашата мелодична запазена марка ще укрепи присъствието ни и ще се превърне в естествена част от световния звуков ефир.ДИГИТАЛЕН БРАНД ЗА ДИГИТАЛНИЯ ПОТРЕБИТЕЛкомпанията поставя основата на звуковата си система, която скоро ще се развие в няколко посоки - от музикални партитури, звукови подписи и тонове на звънене, до възпроизвеждане на Очаква се до 2022 година гласовото пазаруване да достигне до 40 млрд. долара. Аудио идентичността не само ще свързва марките с техните потребители на ново ниво, тя ще е инструмент, който им позволява да пазаруват, живеят и плащат по-лесно във все по-дигитализирания и мобилен свят. „Аудиото кара хората да чувстват и това е могъща медия за марките.\", казва Matt Lieber, съосновател и президент наGimlet „С бума на подкастовете, стрийминга на музика и интелигентните аудио колони, аудио стратегиите на компаниите вече са задължителни, не могат да останат повече в сферата на  „екстрите\".Звуковата разпознаваемост - аудио сигналът на един бранд - вече е толкова важен, колкото и визуалната идентификация с логоКак ще звучи използването на Mastercard, можете да видите тук: /Повече за еволюцията на Mastercard и самите аудио звуци можете да намерите тук:  \n\t\t\t\t\t  \n\t\t\t\t\t  \n\t\t\t\t\t ", "date": "2019.02.19", "title": "Включете звука: Mastercard представя звуково лого"}
{"url": "http://www.cross.bg/lagerfeld-karl-direktor-1596962.html", "text": "/КРОСС/ Модният дизайнер Карл Лагерфелд почина на 85-годишна възраст, съобщи в. \"Фигаро\".Творческият директор на Chanel е бил приет в болница вчера и през последните седмици не е бил в добро здравословно състояние. За състоянието му се заговори още през януари, когато всепризнатата звезда на висшата мода, отсъства и от двете дефилета на \"Шанел\" (Chanel).Тогава модни критици коментираха, че никога не е пропускал\" да се поклони на публиката след дефиле, откакто дебютира в \"Шанел\" през 1983 г.  Известният с черните си костюми и тъмни очила дизайнер и фотограф криеше възрастта си. Предполага се, че е роден на 10 септември 1933 г. в Хамбург. Той напуска Германия в началото на 50-те години заедно с майка си. Двамата се установяват в Париж. Дизайнерът Пиер Балмен забелязва Карл Лагерфелд, докато работи като моден илюстратор и го назначава за асистент. След това Лагерфелд работи за модните къщи \"Жан Пату\" и \"Клое\". От 1965 г. е творчески директор на \"Фенди\".През 1983 г. Карл Лагерфелд е назначен за творчески директор на всички колекции - висша мода, прет-а-порте и аксесоари, на \"Шанел\". Той ръководи легендарната френска модна къща до края на дните си. През 1984 г. основава и модна къща на свое име. \n\t\t\t\t\t ", "date": "2019.02.19", "title": "Почина модната легенда Карл Лагерфелд (видео)"}
{"url": "http://www.cross.bg/ystroiistva-fiskalnite-aparati-1596968.html", "text": "/КРОСС/ Срокът за смяна на фискалните устройства се удължава до 30 септември. Това обявиха от Министерството на финансите. Мярката се отнася за икономическите оператори, които използват компютърни системи за управление на продажбите.Според новата наредба всички търговци трябва да подменят фискалните си устройства или да пригодят софтуера си, така че оборотите им да се отчитат в НАП в реално време.В момента касовите апарати са настроени дистанционно да подават информация към агенцията веднъж месечно. Отсрочката се прави, след като се появиха опасения, че може да имат проблем с въвеждането на новите изисквания в срок. ", "date": "2019.02.19", "title": " Удължават срока за търговците за подмяна на касовите апарати"}
{"url": "http://www.cross.bg/levski-beshe-tzvetya-1596967.html", "text": "/КРОСС/ Почит към делото на Васил Левски отдадоха и в родния му град - Карлово. Стотици поднесоха цветя пред паметника на революционера и майка му Гина Кунчева.В къщата-музей на Апостола беше му отбелязана годишнината от смъртта с церемония. На всички посетители беше раздадена фотография на Левски, за която се смята, че е последната снимка на Дякона. Тя беше намерена през декември м.г. в Османския архив в Истанбул.По-рано през деня беше отслужена литургия в местната църква, а на пл. „Васил Левски\" в града бяха поднесени венци и цветя. Там своето слово поизнесе и 18-годишна девойка, която е спечелила с тази година конкурса за есе, посветено на Левски.", "date": "2019.02.19", "title": "Отдадоха почит към делото на Апостола в родния му град Карлово"}
{"url": "http://www.cross.bg/subranie-bulgariya-rysiya-1596969.html", "text": "/КРОСС/ Председателят на Народното събрание Цвета Караянчева обсъди с Андрей Климов - член на Съвета на Федерацията на Федералното събрание на Руската федерация, възможностите за задълбочаване на парламентарното сътрудничество между България и Руската федерация. Съпредседателят на Групата за приятелство България - Русия Красимир Велчев също участва в разговора.Председателят на Народното събрание отбеляза, че отношенията между България и Русия се основават на дългогодишни исторически традиции, културна близост и приятелски връзки между двата народа. Българските народни представители отдават огромно значение на развитието на двустранния парламентарен диалог. Цвета Караянчева посочи, че навършването на 140 години от установяването на дипломатически отношения между България и Русия е важно събитие, което ще бъде отбелязано. Тя информира госта за честванията, посветени на 140 години от Учредителното събрание и приемането на Търновската конституция.Председателят на българския парламент декларира, че Народното събрание е готово да продължи да работи за утвърждаване и разширяване на парламентарното сътрудничество между България и Русия. Цвета Караянчева подчерта, че възможности за задълбочаване на сътрудничеството има в областите на икономиката, образованието и културата. Важно е да положим усилия за развитие на отношенията в областите на енергетиката и туризма, добави председателят на Народното събрание. Цвета Караянчева посочи, че българското Черноморие е желана дестинация от руските туристи и че страната ни полага усилия да стане предпочитано място за почивка през всички сезони на годината.Депутатът от Съвета на Федерацията на Федералното събрание на Руската федерация Андрей Климов отбеляза традиционно добрите отношения между България и Русия. Той изрази увереност, че парламентаристите от двете страни могат да си сътрудничат в редица области от взаимен интерес и подчерта, че групите за приятелство могат да играят голяма роля за активизиране на парламентарния диалог. ", "date": "2019.02.19", "title": "Цвета Караянчева и руския депутат Андрей Климов обсъдиха отношенията между България и Русия"}
{"url": "http://www.cross.bg/petkov-komisiya-rymen-1596970.html", "text": "/КРОСС/ Върху българския Изборен кодекс за извършени стотици промени и всички те са в противоречие с изискванията на Съвета на Европа и Венецианската комисия. Това коментира председателят на ПП АБВ Румен Петков. За сравнение, в германската изборна нормативна уредба промените са не повече от 40, посочи той пред медиите. Петков обясни, че според стандартите и разпоредбите, промени в изборното законодателство могат да се правят най-късно година преди вота.  \"Много сериозно безпокойство буди промяната в подсъдността - от Върховния административен съд, към съответния административен съд. При приемането на новите процедурни правила нашият анализ показва, че не е извършена адекватна оценка на готовността на административните съдилища да правораздават по този вид дела, без актуална оценка на кадровата обезпеченост в административните съдилища, се поставя под въпрос достъпът до правосъдие на гражданите, политическите партии и коалиции в рамките на изборния процес. Така се нарушават процесуалните гаранции за честни и свободни избори, както и се ерозира доверието в самия изборен процес\".Като пореден сериозен проблем Петков посочи предложението  на БСП за унищожаване на сгрешен изборен протокол. „Ако при попълването на протокола бъде допусната грешка, секционната избирателна комисия унищожава сгрешения протокол, като се поставя надпис \"сгрешен\" и се подписват всички членове на секционната избирателна комисия. Секционната избирателна комисия връща на общинската избирателна комисия сгрешения протокол, като фабричният номер се сверява с номера на протокола, вписан в протокола за предаването и приемането на изборните книжа\". Румен Петков е на мнение, че подобен изборен похват ще забави сериозно преброителния процес и не това е решението на втория протокол. Петков е категоричен, че решението на това е единна преброителна секция на територията на всяка община - мярка, която ПП АБВ вече аргументира като работеща. „Т.е., СИК в състав от по трима членове, преброяването не се извършва от СИК, а от специални преброителни секции на територията на всяка от общините. С това се гарантира прозрачност и контролируемост на процеса и се свеждат до минимум потенциално възникващите проблеми\". Румен Петков изрази безпокойство от в новоприетата алинея 6 се допуска използването на квалифициран електронен подпис. Тъй като по Закона за електронния подпис издателите на електронен подпис са юридически лица - търговски дружества. С този факт държавата в лицето на Министерство на вътрешните работи капитулира пред задачата да въведе електронна идентификация на българските граждани, посочи той и определи тази мярка като пряк залог за фалшификация на изборния резултат.   Председателят на ПП АБВ посочи също, че държавата на този етап не е подготвена за реализация на машинно гласуване. Причина за това е краткото технологично време, както и сертифицирането и одитирането на тези машини.В допълнение следва да бъде отбелязано, че предварителното пазарно проучване показа, че стойността на една машина е около 4 000 лв. За нормалното функциониране на избирателните секции, обаче, необходимата бройка машини е около 20 000 машини. Максималният експлоатационен цикъл на една машина, според проучването, е 5 години. Разходите по съхранението и поддръжката на машините независимо от бройката е около 20 000 000 лв.", "date": "2019.02.19", "title": "Румен Петков: Върху Изборния кодекс за извършени стотици промени "}
{"url": "http://www.cross.bg/rysiya-nevski-aleksandur-1596959.html", "text": "/КРОСС/ Председателят на ПП АБВ Румен Петков и Андрей Аркадиевич Климов - зам.-секретар на Генералния съвет и ръководител на Международния отдел на партия „Единна Русия\", разговаряха за необходимостта от подкрепа от страна на Руската православна църква и руската държава с реставратори катедралния храм „Свети Александър  Невски\". Румен Петков изрази очакване по времето на посещението на премиера на Русия Дмитрий Медведев у нас това да бъде една от темите, която да покаже готовността православните ни църкви да продължат заедно напред.Петков и Климов обсъдиха и отбелязването на 800-годишнината от рождението на Свети княз Александър Невски. Заедно с посланика на Русия в България Н. Пр. Анатолий Макаров те посетиха едноименния храм в София.", "date": "2019.02.19", "title": "Румен Петков и Андрей Климов посетиха храмd „Св Александър  Невски”"}
{"url": "http://www.cross.bg/vagoni-remonti-vlakovete-1596960.html", "text": "/КРОСС/ „БДЖ - Пътнически превози\" ЕООД поетапно обновява вагоните в съставите на пътническите и бързите влакове, които се движат в страната. Подобренията са в резултат на успешно реализираната ремонтна програма за извършване на капиталови и средни ремонти на вагони, собственост на националния железопътен превозвач.В резултат на извършените ремонти до момента вече напълно обновени са 25 вагона, които са включени към композициите на влаковете по основните направления в страната. Плановете на дружеството са до края на 2019 г. след извършен ремонт да бъдат включвани в експлоатация до 15 вагона на месец.В желанието си максимално бързо ремонтираните вагони да бъдат включени в експлоатация, „БДЖ - Пътнически превози\" ЕООД предварително се извинява на своите клиенти, в случай на забелязани пропуски или следи от скорошно извършени ремонти и освежаване.Поетапното обновяване на вагоните значително ще подобри условията за пътуване във влаковете. Именно в тази посока са насочени усилията на мениджърския екип в БДЖ - да бъде постигнато клиентоориентирано предлагане на транспортната услуга.  ", "date": "2019.02.19", "title": "БДЖ обновява съставите на влаковете с ремонтирани вагони"}
{"url": "http://www.cross.bg/vulni-granitza-po-visoki-1596942.html", "text": "/КРОСС/ Върхове, по-високи от хималайските, но под земята откриха учени след второто най-дълбоко земетресение, регистрирано някога.Те са успели да установят гигантските структури в данните от се змичните вълни, уловени по време на труса в Боливия през 1994 г. Земетресението беше с магнитуд 8.2 по Рихтер и дълбочина 647 км, пише списание Science.Земната мантия е съставена от гъста силикатна скала, която се простира от кората до ядрото, което представлява 84% от обема на Земята. На 410 мили от повърхността, се намира граница, известна като 660-километровото прекъсване, която разделя мантията на горно и долно ниво.Топографията на тази граница е изключително трудна за разчитане поради нейната плътност, така че един от малкото начини това да стане е посредством сеизмичните вълни. Вълните се срещат с различни текстури, минерали и структури и се отразяват от тях по начин, подобен на този, какъвто светлинните вълни отразяват обекти, осигурявайки на учените сеизмични снимки.Джесика Ървинг, геофизик в Принстънския университет: Големите земетресения позволяват на сеизмичните вълни да пътуват през мантията и ядрото, да се отклонят от 660-километровото прекъсване и да се върнат обратно през Земята, за да бъдат засечени в земната кора\". Чрез данните от земетресението, екипът учени открива в 660-километровата граница \"по-голяма топография от Скалистите планини или Апалачите\".Джесика Ървинг, геофизик в Принстънския университет: Не мога да ви дам точно изчисление за надморската височина. Но планините на 660-километровата граница могат да бъдат по-високи от Хималаите.  ", "date": "2019.02.19", "title": "Откриха под земята върхове, по-високи от хималайските "}
{"url": "http://www.cross.bg/sofiya-zmiorki-anguilla-1596953.html", "text": "/КРОСС/ Опит за митническа измама чрез нелегален износ на критично застрашен вид европейска змиорка Anguilla Anguilla е предотвратен на Летище София, на 15.02.2019 г., от митнически инспектори от Главна дирекция „Митническо разузнаване и разследване\", сектор Авиоконтрол, и митнически служители от ТД Югозападна.Авиопратка, с направление Малайзия и тегло 1010 кг., е спряна за щателна проверка по метода „анализ на риска\". 90-те контейнера от стиропор, съдържащи милиони екземпляри,  са били обявени в митническите документи като „шаран и толстолоб за зарибяване\". При проверката се установява, че контейнерите в действителност съдържат 200 кг. живи екземпляри, във фаза „млада змиорка\" (кристална фаза), с приблизителна дължина 7 - 8 см. За случая е информирана РИОСВ София, чийто експерти дават експресно експертно становище, потвърждаващо съмненията на митническите служители -  че задържаните змиорки са от критично застрашения вид европейската змиорка (Anguilla Anguilla), защитен от Конвенцията за международната търговия със застрашени видове от дивата флора и фауна (CITES).По първоначални данни пратката е пристигнала от друга европейска държава и според маркировка на контейнерите е изпратена от фирма, която има разрешение за улов. Въпреки това контейнерите са били обявени с друг вид стока, което представлява митническо нарушение.Бебетата- змиорки са транспортирани спешно със съдействието на „Зелени Балкани\" към Спасителния център на Аквариума във Варна в опит да бъдат спасени, тъй като при опита за износ са били опаковани в неблагоприятни за вида условия.Змиорките Anguilla Anguilla са с голяма търговска стойност, тъй като цената на малките змиорки на азиатските пазари достига до 2000 долара за килограм.Случай със задържани змиорки от същия вид на Летище София имаше и в началото на 2015 г., когато митническите служители са задържали над 2 милиона екземпляра в същата фаза на развитие, пътуващи като чекиран багаж в осем контейнера от Мадрид за София.", "date": "2019.02.19", "title": "200 кг бебета- змиорки от застрашен вид задържаха на Летище София "}
{"url": "http://www.cross.bg/gradski-vsichki-trifonov-1596954.html", "text": "/КРОСС/ Всички заместник-председатели на Софийския градски съд са депозирали оставки. Това стана ясно на днешното заседание на съдийската колегия към Висшия съдебен съвет.Оставки са подали Десислава Попколева, Даниела Борисова и Албена Марчева. Гласуването им обаче бе отложено от съдийската колегия с мотива, че ръководството на най-големия съд в страната щяло „да се обезкърви\".Оставките идват дни след като новоизбраният председател на съда Алексей Трифонов встъпи в длъжност. Той бе избран от ВСС в края на ноември, но опонентът му за поста - Евгени Георгиев, обжалва избора пред Върховния административен съд. Въпреки че делото там още не е приключило, в началото на февруари съдът допусна Трифонов да встъпи на поста си още преди решението да е излязло.Софийският градски съд бе без редовно избран председател повече от година, след като през септември 2017 г. тогавашният му ръководител Калоян Топалов също подаде оставка. ", "date": "2019.02.19", "title": "Всички зам.-председатели на Софийския градски съд депозираха оставки "}
{"url": "http://www.cross.bg/zhena-skochi-ot-mosta-nad-byl-bulgariya-v-sofiya-1596955.html", "text": "/КРОСС/ 35-годишна жена e загинала, след като е скочила от моста на бул. „Витоша\" над бул. „България\". Това съобщава Агенция \"Фокус\", позовавайки се на МВР.Случаят е станал тази сутрин в 10.00 часа.", "date": "2019.02.19", "title": "Жена скочи от моста над бул. „България“ в София "}
{"url": "http://www.cross.bg/dokato-deiistva-semeiistvo-1596957.html", "text": "/КРОСС/ Служители на Община Бургас предотвратиха продажбата на 14-годишно дете зад граница. Случаят е разплетен в териториалната дирекция в комплекс \"Меден рудник\". Там ромско семейство от квартал \"Акациите\" отвело дъщеря си, за да ѝ бъде изваден нов акт за раждане. Обяснили, че оригиналният документ, необходим за удостоверяване на родителските права, а и при при пътуване зад граница, е изгубен.Поведението на фамилията се сторило подозрително на служителите на отдела за административно обслужване. Те използвали момент, когато детето останало само за кратко, за да разговарят с него. И тогава момичето споделило, че ще бъде изведено в чужбина против волята му.Директорът на Центъра за административни услуги \"Възраждане\" Магдалена Манолова директно сигнализирала в районното полицейско управление. В разговора си със служителите на реда обяснила, че е необходимо да се действа бързо.Патрулните коли и разследващи екипи пристигнали за по-малко от 10 минути. През цялото време Манолова е поддържала връзка с тях. И докато докато ромското семейство настоявало администрацията да действа по-бързо, за да получат документа, общинските служители правили всичко възможно, за да забавят процедурата.При последвалата акция са задържани няколко души. По случая е образувано досъдебно производство. ", "date": "2019.02.19", "title": "Общински служители спряха продажбата на дете "}
{"url": "http://www.cross.bg/baneva-aresta-svoboda-1596956.html", "text": "/КРОСС/ Апелативният специализиран съд не пусна Евгения Банева от ареста, предаде БГНЕС.И миналата седмица съдът я остави в ареста, тъй като счете, че има възможност, ако бъде пусната на свобода, да се укрие или да извърши друго престъпление. А преди последното  съдебното заседание Банева  коментира желанието си да се кандидатира за евродепутат.Семейството бизнесмени Николай и Евгения Баневи бяха предадени от френските власти на разследващия екип от Специализираната прокуратура на 6 декември 2018 г. Те са в ареста по обвинение за участие в организирана престъпна група за данъчни и длъжностни престъпления и пране на пари.Майката на бизнесмена Мария Банева също се сдоби в обвинение. 77-годишната жена ще отговаря за участие в организирана престъпна група за данъчни престъпления, присвояване и пране на пари. Мария Банева остана на свобода срещу 10 000 лева гаранция.Николай Банев вече поиска да излезе на свобода, но и първоинстанционният Наказателен съд, и Апелативният спецсъд му отказаха. ", "date": "2019.02.19", "title": " Съдът отказа да пусне от ареста Евгения Банева"}
{"url": "http://www.cross.bg/muzh-s-nozh-ograbi-benzinostantziya-1596946.html", "text": "/КРОСС/ В ранните часове на деня е извършен грабеж от бензиностанция в Ямбол, съобщи говорителят на ОД на МВР Татяна Павлова. Мъж е заплашил с нож дежурната служителка, задигнал около 177 лева, цигари и лотарийни билети и е избягал в неизвестна посока.Сигнал за инцидента е подаден около 23:55 часа в понеделник от представител на охранителната фирма на обекта, който се намира на ул. \"Преслав\" в града. На място незабавно са изпратени полицейски екипи и са предприети бързи действия за издирване на извършителя, но той все още не е заловен.Няма пострадали служители в бензиностанцията.Малко след Коледа миналата година - маскирани мъже, въоръжени с пистолет, ограбиха бензиностанция в Казанлък. Тогава те събориха служителя на земята и отнеха оборота. ", "date": "2019.02.19", "title": "Мъж с нож ограби бензиностанция"}
{"url": "http://www.cross.bg/riberi-livurpyl-baiiern-1596948.html", "text": "/КРОСС/ Франк Рибери вече е в Ливърпул, където тази вечер от 22:00 часа \"Байерн\" Мюнхен гостува на \"Анфийлд\" в първи осминафинал от Шампионската лига. Французинът не пътува с тима, защото стана баща за пети път.Съпругата му Уахиба роди дъщеря. Mайката и бебето са добре. Името на новороденото момиче не се съобщава.\"Семейство Рибери има ново попълнение. Съпругата ми и малката са добре. Време е да се присъединя към съотборниците си в \"Ливърпул\", обяви футболистът на \"Байерн\" в Туитър.До момента Франк Рибери и съпругата му имаха две дъщери (Хизия и Шахинез) и двама сина (Сеиф ел Ислам и Мохамед). Заради любовта си към Уахиба бившият френски национал прие исляма и мохамеданското му име е Билал Юсуф Мохамед. ", "date": "2019.02.19", "title": "Рибери посрещна петото си дете и отпраши за Ливърпул"}
{"url": "http://www.cross.bg/insylt-lechenie-ostur-1596931.html", "text": "/КРОСС/ На всеки 30 мин.  пациент с инсулт, който е можел да бъде спасен, умира  или се инвалидизира необратимо, тъй като е бил лекуван в болница, в която не се прилага специфично диференцирано лечение при показания на съответния болен. Това обясни проф. д-р Силва Андонова, началник на Втора  неврологична клиника в УМБАЛ „Св. Марина\"-Варна. Прилагането на мултидисциплинарен подход при пациенти с остър исхемичен инсулт води до намаляване на смъртността и инвалидизацията и до по-добър клиничен изход от болестта.  Данните, изнесени от НЦОЗА за случаите на остра мозъчно съдова болест по диагнози през 2018 г., показват тенденция към увеличаване на пациентите с остър инсулт. Броят на хоспитализираните пациенти  през 2018 г. е 57  802, от които 52 205 с мозъчен инфаркт, 3 609 с вътремозъчен кръвоизлив, 551 със субарахноидален кръвоизлив, 1437  - с неуточнена етиология. Диференцирано лечение чрез интравенозна тромболиза е проведено при 748 пациенти с остър исхемичен инсулт. Проведена е ангиопластика или хирургична интервенция при 75 болни с хеморагичен инсулт и при 94 болни с мозъчен инфаркт. Няма данни колко от пациентите са лекувани в профилирано отделение за лечение на инсулти. Данни сочат, че от всички пациенти с остър инсулт  12 122 са лекувани в интензивно отделение.След проведен задълбочен анализ на броя на преминалите пациенти с остър мозъчен инсулт в УМБАЛ „Св. Марина\" - Варна, тежестта на инсулта  дава основание през 2013 година  да се създаде Отделение за лечение на остри мозъчни инсулти. Отделението е специализиран център с обособени легла, предлагащи интердисциплинарно лечение на инсулти чрез терапия, насочена към острия инсулт и придружена с ранна рехабилитация.Особено важна е организацията на медицинската помощ и най-вече последователното осъществяване на различните етапи на помощта - диагностика и лечение в острата фаза, вторична превенция и ранна рехабилитация. „Известни са видовете организации и структурите за лечение на острия инсулт, налице е концепция за разкриване на профилирани отделения за лечение на острия инсулт, заложени и в Националния консенсус за профилактика, диагноза, лечение и рехабилитация на мозъчно съдовите заболявания, но на практика в България все още структурирането на такива звена не е рутинна практика.\", казва проф. Андонова.Във връзка с непрекъснато увеличаващия се процент на пациенти с остър инсулт, хоспитализирани в УМБАЛ „Св. Марина\"-Варна, в клиничната практика е въведено и периодично обучение на персонала (минимум два пъти годишно), насочено към диагностиката и лечението на болните с остър инсулт. Диференцираното лечение на острия исхемичен инсулт включва самостоятелно или последователно прилагане на интравенозна тромболиза и/или тромбаспирация и/или механична тромбектомия. Изборът на лечебния подход е строго индивидуален и съобразен с възможностите на здравното заведение. Започналата интравенозна тромболиза може да бъде продължена с тромбаспирация и/или механична тромбектомия в най-близкия териториално разположен Високотехнологичен мозъчносъдов център, ако са спазени всички условия за това, липсват противопоказания и е осигурен специализиран медицински транспорт. Необходимо условие за провеждане на високоспециализирано диференцирано лечение е болницата да разполага  със спешно/интензивно отделение, КТ скенер 24 часа/ 7 дни в седмицата/365 дни в годината, клинична лаборатория и леглова база за настаняване на пациентите с инсулт след провеждане на специализираното лечение, обучени екипи за провеждане на лечение с  rt-PA и възможност за провеждане на ендоваскуларно лечение - обособен мултидисциплинарен екип от невролог, интервенционален рентгенолог/невролог/неврохирург, анестезиолог, както и специалист - неврлолог, който да ръководи терапевтичния процес. „В резултат на непрекъснатото обучение на медицински специалисти от различни звена, в УМБАЛ „Св. Марина\" расте броят на болните с остър исхемичен инсулт, лекувани с тромболиза. От три години в Университетската болница във Варна функционира високотехнологичен мозъчно съдов център, в който се провежда и ендоваскуларно лечение на пациентите с остър мозъчно съдов инсулт.\", казва още проф. Андонова.", "date": "2019.02.19", "title": "Високотехнологично лечение спасява пациенти с остър инсулт"}
{"url": "http://www.cross.bg/vidin-dnes-avramova-1596937.html", "text": "/КРОСС/ Министърът на регионалното развитие и благоустройството Петя Аврамова ще участва днес в дискусия „Европа в нашия дом\" в гр. Видин. Акцент в нея ще е регионалното развитие и значението на европейската солидарност.Събитието ще се проведе днес, 19 февруари, от 16.00 часа в Конферентния център на Областна администрация Видин.", "date": "2019.02.19", "title": "Министър Аврамова ще посети Видин"}
{"url": "http://www.cross.bg/lynata-zemyata-hilyadi-1596932.html", "text": "/КРОСС/ Днес, 19 февруари  ще станем свидетели на красиво астрономическо събитие. Всички жители на Северното полукълбо ще могат да видят най-голямата и най-ярката луна за тази година. За това трябва да намерите добро място, от което ясно се вижда хоризонтът и погледнете на юг - югоизток, казва Фаина Рублева, научен директор на Московския планетариум.Суперлунието е моментът, когато Луната е в пълната си фаза и едновременно на най-близкото си разстояние от Земята, поради което размерът и изглежда по-голям. Известно е, че Луната извършва пълно завъртане около Земята за един месец, по-точно за 29,5 дни. През този период Луната, въртейки се в околоземната си орбита, минимално приближава планетата (перигей) и максимално се отдалечава  от нея (апогей).Тъй като Луната се движи по елиптична орбита, разстоянието между двете небесни тела варира от 356 хиляди и 400 километра до 406 хиляди и 700 километра. Средното разстояние между планетата ни и нейният естествен спътник е 380 хиляди километра.Предишната супер луна беше на 21 януари, но тогава над по-голямата част от страната ни беше облачно. Следващото подобно събитие, обаче, ще бъде чак догодина, т.е. през оставащите повече от 10 месеца до края на тази година Луната няма да се приближава чак толкова близо до Земята и едновременно да бъде във фаза пълнолуниеТази вечер времето над по-голямата част от страната ще бъде ясно и има предпоставка да се насладите на не толкова честото астрономическо събитие в целия му блясък, като излезете на място с по-малко светлинно замърсяване от голям град или светлини. ", "date": "2019.02.19", "title": "Тази вечер наблюдаваме най-голямата Суперлуна за годината "}
{"url": "http://www.cross.bg/byrgas-shampionat-sport-1596938.html", "text": "/КРОСС/ След като миналата година бе домакин на Европейско първенство по ветроходство, през август-септември на 2019-та Бургас ще посрещне и Европейски шампионат по корабомоделен спорт в клас \"С\". Очаква се участниците да предложат за оценка от журито над 200 елитни модела, разделени в 8 категории. Така бургазлии и гостите на града ще видят, макар и в умален вид, изключително атрактивни ветроходни, исторически и съвременни кораби, диорами, миниатюрни модели и модели на кораби, построени в бутилка. Някои от експонатите са оценени на хиляди евро. Цялата армада ще бъде строена и \"закотвена\" в красивия Културен център \"Морско казино\". И това е само едно от многото предстоящи събития, заради които си струва да посетиш Бургас през лятото.Клас \"С\" - настолни корабни модели, представлява в целия си спектър по-скоро изкуство, за разлика от останалите чисто състезателни класове. Настолните копия на действителни кораби не могат да се разглеждат отделно и затова при тях се провеждат изложби с конкурсен характер, какъвто ще е и Европейският шампионат в Бургас. Моделите ще бъдат оценявани от три съдийски комисии, съставени от експерти международна категория.Оценката се извършва на база представената от състезателя конструктивна документация, като се акцентира върху точността и ювелирната изработка на всеки модел. Главен съдия ще е Мартин ван Гелдерен от Холандия, а останалите арбитри са от Франция, Италия, Хърватска, Чехия, Полша, Румъния, Беларус, Русия и Украйна.Освен от изброените страни, в Бургас ще пристигнат състезатели от Словакия, Казахстан, Швеция, Германия. Нашата страна ще бъде представена от Национален отбор с 18 състезатели (мъже и жени) и 6 юноши. Конкурентността на българските участници е на високо ниво. Три наши модела заеха първите места в класовете си, а други три бяха в челната тройка на състоялото се миналата година Световно първенство. В България има почти 80-годишна традиция в този спорт и създадената школа със собствен стил на работа е известна и силно уважавана в цял свят. Световната федерация НАВИГА е организатор на този спорт в последните 60 години. В нея членуват над 40 държави. През август в Бургас се очаква присъствието на Президента на НАВИГА - г-н Дитер Матисик (Германия). В откриването ще участват още президентите на национални федерации на Русия, Беларус, Украйна, Румъния, Чехия, Хърватска и България.Европейският шампионат по корабомоделизъм се организира с подкрепата и любезното домакинство на Община Бургас.  ", "date": "2019.02.19", "title": "Над 200 кораба ще акостират едновременно в Бургас през август’2019"}
{"url": "http://www.cross.bg/godina-kraya-krediti-1596941.html", "text": "/КРОСС/ Трето тримесечие банковата статистика отбелязва забавяне на ръста на заемите от компании, отпускащи т.нар. \"бързи кредити\". От края на март 2016 г., в продължение на 12 поредни тримесечия, до март миналата година кредитирането на небанковите дружества непрекъснато растеше, напомня Investor.bg.Предварителните данни на Българската народна банка показват, че в края на декември 2018 година вземанията по заеми на дружествата, специализирани в кредитиране, са в размер на 2,446 млрд. лв. (2,3% от БВП), докато в края на декември 2017 година бяха за 2,748 млрд. лева (2,7% от БВП ).Те намаляват с 11% (302,3 млн. лева) на годишна база, а нарастват с 0,5% (12,6 млн. лева) в сравнение с края на септември 2018 година. Върху вземанията по кредити оказват влияние и нетните продажби на кредити от дружествата, които за последните дванадесет месеца са в размер на 92,4 млн. лева. На годишна база продадените кредити са в размер на 94,5 млн. лева (в т.ч. 18,5 млн. лева през четвъртото тримесечие на 2018 г.), а закупените - 2,1 млн. лева (в т.ч. 0,4 млн. лева през четвъртото тримесечие на миналата година).В централната банка изчислиха, че в матуритетната структура преобладават кредитите за над пет години, които са 1,073 млрд. лева в края на декември. Те се увеличават с 1,9% (19,9 млн. лева) в сравнение с година по-рано и с 1,2% (12,8 млн. лева) на тримесечна база.Относителният дял на тези кредити в общия размер на вземанията по кредити нараства от 38,3% в края на декември 2017 г. до 43,9% в края на четвъртото тримесечие на 2018 година.Към 31 декември 2018 г. вземанията по кредити с матуритет над една до пет години са 664 млн. лева. Те намаляват с 15,7% (123,8 млн. лева) на годишна база, а се увеличават с 1,7% (11,2 млн. лева) на тримесечна.Вземанията по кредити с матуритет до една година в края на миналата година са 498,5 млн. лева, като за една година намаляват с 11,8% (66,5 млн. лева), а нарастват с 2,5% (12,2 млн. лева) в сравнение с края на септември миналата година. ", "date": "2019.02.19", "title": "БНБ отчита пореден спад на бързите кредити"}
{"url": "http://www.cross.bg/elektroenergiya-domakinstvo-yanyari-1596939.html", "text": "/КРОСС/ - Традиционно през този месец потреблението на електроенергия в домакинствата се повишава. Причина за това е сравнително високият дял на използването на електричество за отопление от домакинствата - близо 50% от консумираната електроенергия. За сравнение - в Европейския съюз този дял е значително по-нисък - едва 24%.По данни на НИМХ средната температура на територията, обслужвана от електроразпределителното дружество на ЧЕЗ в Западна България, през януари 2019 г. е била -0.3 градуса, а през декември 2018 г. е била положителна +0.8 градуса. За сравнение, средната температура през януари 2017 г. е била -5.3 градуса.Статистиката ни сочи, че през този януари средното потребление на електроенергия в едно домакинство на територията на Западна България е 387 кВт/ч /киловатчаса/. Тези стойности са по-близки до потреблението през януари на 2017 г. - 396 кВт/ч, когато и температурите са били в почти еднакъв диапазон, а през изминалата 2018 г., за същия период, средното количество електроенергия, използвано от едно домакинство, е било 343 кВт/ч.- Два основни фактора оказват влияние. Първият е, че сметките, които излизат през януари, реално обхващат първия наистина по-студен месец - декември. Другата причина е, че по време на струпвания на почивни дни и празници хората прекарват много повече време в домовете си. Включват се повече и за по-дълго отоплителните уреди, готварските печки се натоварват повече от обикновено, хладилниците също.- Най-важно е да използваме разумно и отговорно електроенергията. Голяма част от уредите в домакинствата са значителен консуматор на електроенергия. Всяко домакинство може да спести разходи и да увеличи комфорта в жилището си с лесни практически решения.Ако направим жилището си енергийно ефективно, можем да спестим от 70 до 90% от парите, които даваме за „топло\". Пак с толкова ще намалим и вредните емисии в околната среда. Нека не забравяме, че всеки изразходван киловат отдава в околната среда 700 грама въглероден диоксид. Добрата изолация на дома и запечатването на дребните пролуки в стените, изпускащи въздух, са най-бързите и най-рентабилни начини да намалим загубата на енергия и да спестим пари. Прозорците могат да бъдат едно от най-привлекателните места в дома ни. Те осигуряват гледка, дневна светлина, вентилация и слънчева топлина от слънцето през зимата. За съжаление, през тях също се губи топлина. В общия случай прозорците са причина за 10%-20% от сметката за отопление през зимата. Замяната на обикновената дограма с ПВЦ или алуминиева ще осигури плътно прилепване на прозорците към рамките и спиране на загубата на топлина. Готварските печки, хладилниците, фризерите, пералните и сушилните използват над 17% от месечното потребление на електроенергия в едно домакинство. Готвенето използва много енергия, защото фурната, грилът и котлоните работят при много високи температури. Затова изборът на енергийно спестяващи уреди с висок клас на ефективност /А или А+/ и използването им може да намали значително сметките за ток. Грижата за почистването на филтрите на климатиците е и здравословна, и икономична. Много съвременни уреди предлагат специални режими или програми на работа, при които се пести енергия. Полезна информация за начините за спестяване на електроенергия и приблизителна консумация на най-често използваните електроуреди в домакинствата са публикувани в подсекция  на  Интересни факти и съвети за разумно и отговорно използване на електроенергията можете да намерите и на фейсбук-профила на „ЧЕЗ Електро България\" АД - @cezelectrobg. ", "date": "2019.02.19", "title": "Тодор Матев, „ЧЕЗ Електро България“ АД:  Всяко домакинство може да спести разходи "}
{"url": "http://www.cross.bg/pozhar-zatvori-letishte-champino-v-rim-1596949.html", "text": "/КРОСС/ Летище „Чампино\" в Рим беше затворено заради пожар на терминала, предаде Ройтерс.Решението за затварянето е взето като предпазна мярка, тъй като е имало задимяване на приземния етаж, обясниха от компанията, която управлява аерогарата.Ройтерс уточнява, че летището се използва от нискотарифната авиокомпания „Райънеър\".Два полета от  „Чампино\" - за Вилнюс и Прага, са отменени тази сутрин. Шест полета са забавени - за Будапеща, Айндховен, Берлин, Мадрид, Брюксел и Лондон, отбелязва „Индипендънт\".  ", "date": "2019.02.19", "title": " Пожар затвори летище „Чампино” в Рим "}
{"url": "http://www.cross.bg/trotoarite-septemvri-platno-1596950.html", "text": "/КРОСС/ От 20 февруари 2019 г. във връзка с обновяването на Зона 2 от центъра на София, започва работа по ул. „6-ти септември\" в участъка между ул. „Аксаков\" и ул. „Славянска\". Ще бъдат подсилени основите на уличното платно и тротоарите, ще бъдат обновени и настилките.Първо ще се работи по пътното платно, което ще се бъде с гранитни павета, а тротоарите ще останат свободни за придвижване на пешеходци. След това ще бъде подменена настилката и на тротоарите, която ще от бетонови павета.Предвижда се ремонтът да продължи до 15 април 2019 г., ако времето позволи. За този период се въвежда временна организация на движението на моторни превозни средства и се закриват местата в „синя зона\" в този участък. Кръстовището на ул. „Славянска\" и „Шести септември\" ще е отворено за автомобили.Столична община се извинява за причинените  временни затруднения.", "date": "2019.02.19", "title": "Започва работа по ул. „6-ти септември“"}
{"url": "http://www.cross.bg/resheniya-telkovi-telk-1596927.html", "text": "/КРОСС/ Петима лекари и сириец с български паспорт са арестувани и обвинени за злоупотреби при издаване на телкови решения. Те били ползвани за отпускане на инвалидни пенсии, с които бил ощетен бюджетът, съобщава \"24 часа\", позовавайки се свои източници.Разследването във Варна се води от спецпрокуратурата и ГДБОП. Уличените лекари са ортопеди, кардиолози и невролози и са участвали в ТЕЛК във варненските болници \"Св. Анна\" и \"Св. Марина\". Според разследващи те вземали между 600 и 2500 лв., за да издадат неверни телкови решения.Проверявали се случаи и за подкупи от над 2500 лв. По неофициална информация след претърсвания у уличените медици били открити стотици хиляди евро. Измамата с инвалидни пенсии вървяла от няколко години.Това е поредната акция на прокуратурата срещу ТЕЛК измами, след като в края на януари зам. -главният прокурор Иван Гешев съобщи, че милиони левове не отивали по предназначение. ", "date": "2019.02.19", "title": "До 2500 лева за фалшиво ТЕЛК-ово решение във Варна "}
{"url": "http://www.cross.bg/gradove-vuzdyh-mrusen-1596928.html", "text": "/КРОСС/ Отново мръсен въздух у нас. Липсата на вятър стана причина за задържане на замърсители в ниските атмосферни слоеве. Почти във всички по-големи градове станциите отчитат повишаване на концентрацията на фини прахови частици.Тази сутрин това е най-осезаемо в Русе, Горна Оряховица и Пловдив, където стойностите са 2 пъти над допустимите.", "date": "2019.02.19", "title": "Опасно мръсен въздух в големите градове"}
{"url": "http://www.cross.bg/honda-kompaniya-syindun-1596930.html", "text": "/КРОСС/ Японската компания \"Хонда\" възнамерява затвори своя британски автомобилен завод в Суиндън, закривайки 3500 работни места, съобщи телевизия Sky News. Според Sky официалното съобщение на \"Хонда\" може да бъде факт във вторник, когато японската компания обяви, че заводът в Суиндън ще трябва да бъде затворен през 2022 година.На този етап няма потвърждение на информацията от страна на говорител на Honda. Говорител на британското бизнес министерство обаче заяви: \"Това са спекулации, така че няма да го коментираме\".През миналата година \"Хонда\" произведе малко над 160 хиляди автомобила в британската си фабрика, където се правят моделите Civic и CV-R, което представлява малко над 10% от общата производство във Великобритания на 1,52 милиона автомобила годишно.От японската компания заявиха през миналия месец, че ще затворят временно британските си операции за шест дни през месец април, за да помогнат за справяне с възможните гранични проблеми след оттеглянето на Великобритания от Европейския съюз, което по план трябва да стане на 29-и март. \"Хонда\" също така посочи, че се подготвя да увеличи предварително продукцията си в завода, за да изгради запаси, или за да достави вече сглобените автомобили в чужбина.Смята се, че фактори, различни от все още неясния процес на Брекзит, са допринесли за това решение на Honda, съобщава Sky News, но допълва, че едно подобно съобщение ще бъде факт малко повече от две седмици, след като друга голяма японска компания \"Нисан\" отмени плановете си за производство на X-Trail спортни автомобили във Великобритания.Междувременно и Би Би Си съобщи, че Honda ще обяви затварянето на завода си в Суиндън.Агенция Ройтерс пък напомня, че японските автомобилни производители \"Нисан\", \"Хонда\" и \"Тойота\" произвеждат около половината от британските автомобили и заедно с останалата част от автомобилния сектора са привърженици на свободната и неограничена търговия след Брекзит, призовавайки политиците на Острова да осигурят възможно най-скоро яснота по този ключов въпрос. ", "date": "2019.02.19", "title": "Хонда смята да затвори завода си в Суиндън, освобождава 3500 работници"}
{"url": "http://www.cross.bg/gerb-borisov-parlamenta-1596929.html", "text": "/КРОСС/ \"Вчерашните действия на управляващите показват страх от острата обществена реакция, която последва промените в Изборния кодекс, приети през нощта\". Това заяви пред БСТВ зам.-председателят на ПГ на \"БСП за България\" Христо Проданов. Той подчерта, че ГЕРБ е приела тези изменения, както обича да прокарва всички спорни промени -  набързо и на тъмно. \"Това явно не се хареса на Борисов. Той, видите ли, не знаел за това, въпреки че преди две седмици ние предупредихме за опасностите, които крият техните предложения. След като премиерът видя обществената реакция, промени позицията на своята партия, както прави винаги при силен обществен отзвук\", обясни социалистът. Той подчерта, че в ГЕРБ позицията на ГЕРБ е позицията на Борисов. По думите му за пореден път това е станало ясно, когато премиерът е заявил, че няма да се бърка, а на сутринта на следващия ден е свикал пресконференция и е казал: \"Трябва да промените всичко\".  \"Интересно- как се чувстват тези 90 народни представители от ГЕРБ, председателят на парламента в парламентарната република, който би трябвало да е на по-високо ниво?\", попита той. \"Когато обаче говорим за режима \"Борисов\" в България, през последните 10 години, имаме предвид точно това - един човек решава сам всичко в държавата, другото е за декорация. Депутатите от ГЕРБ често рискуват да станат смешни - защитават някаква теза, борят се за нея и след това, една сутрин, премиерът се е наспал и е решил, че не това е правилното, кара ги да отменят това решение и те трябва да започнат да говорят съвсем друго. Това е унизително\", заяви той. Проданов бе категоричен, че в една парламентарна държава не може един премиер да нарежда на парламента - той и министрите се назначават от НС,  а не обратното.На въпрос- дали БСП ще се върне в парламента, Проданов отговори: \"На заседанието на НС на БСП поставихме ясни условия за връщането ни в парламента. Ако управляващите ги изпълнят, ние ще преразгледаме нашето поведение. Дотогава сме длъжни да изпълним решението на пленума\". Според него с отстъплението на Борисов на част от условията е постигната частична победа на законността, на правовата държава, ако разбира се Борисов изпълни думите си. \"Още не сме видели нищо черно на бяло. ГЕРБ днес казват едно, утре нещата се променят\", каза още той. По думите му е важно да бъде избран нов състав на ЦИК, тъй като мандатът й изтича, както е записано в закона. Той обясни обаче, че е важно да бъде върнато и машинното гласуване, защото ограничава възможностите за манипулация на изборите. Според него е важно да се отменят и взетите решения по отношение на мнозинството, с което се взимат решения в ЦИК, както и за възможността да се обжалват решенията на избирателните комисии пред Върховния касационен съд.  ", "date": "2019.02.19", "title": " Христо Проданов: ГЕРБ се уплашиха от острата обществена реакция за Изборния кодекс "}
{"url": "http://www.cross.bg/ploshtad-tzentralen-leva-1596933.html", "text": "/КРОСС/ Община Пловдив ще пусне обществена поръчка за проектирането на пространството на Форум - Юг и Изток. Градоначалникът заяви, че има оферта в Общината от арх. Божана Джугаланова, която работи и по площад \"Централен\". На базата не нея ще се пусне процедура по ЗОП, като цената ще е около 100 000 лева, предаде trafficnews.bg.Идеята на пространството от южната и източната страна на Пощата е да се впише в концепцията на площад \"Централен\", който се ремонтира в момента.\"Искаме двете дейности да вървят паралелно. Там да няма археологически проучвания, като идеята на проекта ще е да се облагороди и социализира зоната\", каза кметът Иван Тотев.Зоната не бе включена в поръчката за площад \"Централен\", тъй като при изготвянето на документацията тя все още бе в частни ръце. Градските власти платиха 5 млн. лева на фирмата \"Алфа Младост\", за да купят теренът от 5,6 дка. ", "date": "2019.02.19", "title": "Проектират и останалата част от древния Форум в Пловдив"}
{"url": "http://www.cross.bg/momiche-pamporovo-postradaloto-1596982.html", "text": "/КРОСС/ 10-годишно момиче е пострадало, след като било блъснато от 17-годишен румънски скиор на писта „Снежанка\" 3 в Пампорово. Инцидентът е станал днес около 14:30 ч. при спускане с висока скорост на чужденеца, който влачил и няколко метра българското момиче, съобщи директорът на полицията в Смолян старши комисар Николай Димов. Веднага на място пристигнал екип на Планинска спасителна служба, който е оказал първа помощ на пострадалото момиче.„При пристигане на място, пострадалото дете беше адекватно, в съзнание и без видими наранявания. Впоследствие при преглед от медик се установи, че има леко комоцио\", коментираха от спасителната служба в Пампорово. От полицията уточниха, че работят по случая и изчакват резултатите от изследванията, които се правят в болницата в Смолян.„Имало е спречкване между родителите на децата, което е било по-скоро защитна реакция на румънското момче, което разказало, че бащата на другото го нападнало. По категоричен начин е нямало саморазправа и нарушаване на обществения ред\", категоричен бе старши комисар Димов. ", "date": "2019.02.19", "title": "10-годишно момиче пострада на пистите в Пампорово  "}
{"url": "http://www.cross.bg/plovdiv-tzentur-fevryari-1596934.html", "text": "/КРОСС/ Много романтични изненади и пролетно настроение очакват посетителите на най-големия мол в града PLOVDIV PLAZA.В големия атруим на търговския център кокетно сред зеленина и цветя е разположена романтична пейка, на която всеки - с половинката си или не - може да седне и да се снима. Изненадите за влюбените не спират до тук. Днес огромният LED екран в мола излъчваше обяснения в любов, изпратени на Facebook страницата на PLOVDIV PLAZA.Любовта и поезията вървят ръка за ръка и от най-модерния търговски център в града под тепетата са помислили и за това. От понеделник до четвъртък посетителите на PLOVDIV PLAZA можеха да срещнат в коридорите на търговския център Ромео и Жулиета, рецитиращи безсмъртните сонети на Шекспир и напомнящи колко малко е нужно, за да свидетелстват любовта си при всеки повод.И все пак февруари не е само и единствено месец на влюбените. Тази неделя, 17 февруари, от 11.30 ч. молът ще се превърне в сцена за „Талантите на PLOVDIV PLAZA\" с водещ очарователната Ася. А на 24 февруари, неделя, от 11.30 ч. малчуганите ги очаква истинско караоке шоу с най-любимите български песни за деца от Маргаритка, допълнени от много танци и забавления.В събота 23 февруари, PLOVDIV PLAZA е домакин на EVN Екоплет - забавна машина, на която всеки може да си оплетеш уникален шал, карайки колело. Само с няколко завъртания на педалите посетителите на най-големия търговски център в града не само ще се раздвижат, но и ще създадат чиста енергия, задействаща плетящ механизъм. Мекият шал, който си изработят ентусиастите, ще им остане за спомен.  ", "date": "2019.02.19", "title": "Месец на любовта и пролетното настроение в Plovdiv Plaza"}
{"url": "http://www.cross.bg/huawei-pozvolyava-snimki-1596935.html", "text": "/КРОСС/ До края на месец февруари в търговската мрежа и онлайн магазина на Теленор впечатляващата EnVizion 360 камерата на Huawei ще се предлага с голяма отстъпка, като част от Месеца на Huawei в мобилния оператор.  Двойнaта 13-мегапикселовa камерa с 210° широкоъгълен обектив позволява създаване на изключително качествени снимки и видео, като позволява запазване на спомени по впечатляващ начин. 360-градусовите снимки могат да бъдат заснети в четири различни режима - Панорама (Panorama), Рибено око (Fish eye), Планета (Planet) и Виртуална реалност (VR). Камерата позволява и създаване на популярните в момента GIF изображения.Функцията за виртуална реалност позволява 360-градусово улавяне на снимки и видеа, които после могат да се гледат през различни VR устройства.360° снимки и видеа могат да бъдат споделяни бързо в социалната мрежа.  Камерата поддържа Facebook, YouTube, Instagram, Twitter и други популярни платформи за съдържание и позволява мигновено споделяне. Едно от най-големите предимства на камерата е това, че е лесно преносима заради 30-грамовия си корпус. В пакета е включен и малкия калъф, който я предпазва при пренасяне.Камерата е съвместима с Huawei Mate, Huawei P серии, и други смартфони с USB Type-C порт с Android 6.0 или по-нова версия.В Теленор до края на февруари също могат да се закупят с голяма отстъпка и други продукти на Huawei - флагман телефоните Huawei Mate 20 Pro и Huawei P20 Pro, модерния Huawei P smart 2019, умните часовници Huawei Watch 2 4G Sport и Huawei Watch GT и умния кантар Huawei Body Fat Scale.", "date": "2019.02.19", "title": "360-градусовата камера HUAWEI EnVizion 360 с голяма отстъпка в Теленор до края на февруари "}
{"url": "http://www.cross.bg/iran-kredit-rysiya-1596936.html", "text": "/КРОСС/ Меджлисът на Иран одобри решението на правителството да вземе 5 милиарда долара кредит от Русия, съобщи Mehr news. Сумата е включена в бюджета на страната като приход за следващата финансова година, която в Иран започва на 21 март.Според изданието, кредитът е бил договорен на неотдавнашната среща на президента Роухани с Владимир Путин в Сочи. Парите ще бъдат вложени в инфраструктурни проекти, в това число атомна електроцентрала, жп линии и водопроводи.Русия вече строи с кредит ТЕЦ и електрифицира жп участък в Иран. С новия кредит участието на руски фирми в големи проекти от инфраструктурата на Иран ще се увеличат. Сред тези проекти е и транспортния коридор \"Север-юг\", който Москва вижда като алтернатива на Суецкия канал за превоз на стоки от Азия до Европа. ", "date": "2019.02.19", "title": "Иран взима нов кредит от 5 милиарда долара от Русия"}
{"url": "http://www.cross.bg/tzvetanov-parlamenta-suvet-1596945.html", "text": "/КРОСС/ Коалицията е стабилна, управленската програма ще се изпълнява. Това заявиха Цветан Цветанов, председател на ПГ на ГЕРБ и съпредседателят на \"Обединени патриоти\" Красимир Каракачанов след коалиционен съвет при премиера Бойко Борисов.Той съобщи, че е провел разговор и с БСП, и с ДПС.  Не зная дали БСП ще участва въобще в парламентарните избори, каза Цветанов по повод бойкота на социалистите.  \"Това е част от политическата култура. Ще продължа да водя разговори и с ДПС, и с БСП\", подчерта Цветанов.БСП прехвърля вътрешните си проблеми върху държавата. Нинова иска нова ЦИК, защото тази е избрана от Мая Манолова, когато бе председател на левицата Михаил Миков, а не тя. Мандатът на ЦИК изтича на 31 март, така че новата комисия ще бъде избрана в срок, коментира Цветанов.Обсъдихме това да не разчитаме на БСП, които играят на варианта \"иди ми, дойди ми\" и смятат, че през парламентаризма може да си правят предизборната кампания за евроизборите или за предстоящите местни избори, заяви Каракачанов.\"Коалиционният съвет не беше събиран от две-три седмици поради пътувания. Обсъдихме да съгласуваме законодателните си програми и да стегнем дисциплината\", коментира той. \"Българският народ е изпратил всички народни представители в парламента да работят, ако БСП са решили да вървят по свой сценарий, това си е техен проблем\", посочи Красимир Каракачанов.\"Обсъдихме темите, които предстоят за тази седмица. Мога да потвърдя казаното от Волен Сидеров. Въпреки различията, които имаме по определени законопроекти или нюанси в други политически изяви, имаме ангажимент - формиране на мнозинство и подкрепа на правителството до края на мандата му\", заяви лидерът на ВМРО.Решихме да действаме така че да докажем, че парламентаризмът няма алтернатива, че да отсъстваш от парламента не е решение, дори когато си опозиция,  каза в Министерски съвет председателят на ПГ на \"Обединени патриоти\" и лидер на \"Атака\" Волен Сидеров. \"Ще покажем, че сме управляваща коалиция, която ще изпълни управленския мандат, независимо от изборната година, в която влязохме\", обяви той. \"По-правилното и доброто за обществото е да приемаме закони в негова полза, да придвижваме темите, които хората очакват от нас\", заяви лидерът на \"Атака\". \"Може би това ще стане по-делово и спретнато в отсъствието на БСП.  Разбрахме, че те са решили да не се връщат, въпреки поправките на управляващото мнозинство в ИК\", коментира той и уточни, че в парламента няма да има проблем с кворума. \"Вероятно някои важни проблеми ще бъдат придвижени по-бързо.БСП доста често с присъствието си умишлено са предизвиквали забавяне\", посочи Волен Сидеров. Той предвиди делови период за парламента в следващите седмици и месеци. ", "date": "2019.02.19", "title": "Управляващите: Коалицията е стабилна, стягаме дисциплината"}
{"url": "http://www.cross.bg/zala-ataka-vurnat-1596940.html", "text": "/КРОСС/ Съветът на управляващата коалиция започна заседанието си, съобщава БНР. Очаква се да бъде обсъдено осигуряването на кворума в НС, след като БСП реши да напусне пленарната зала.Лидерът на \"Атака\" Волен Сидеров заяви преди заседанието, че \"Атака\" няма проблем да присъства в зала.\"Ние от \"Атака\" можем да кажем ясно, че сме били коректни в това отношение. Кворумът по-скоро се пропуква, когато пътуват депутати, а те пътуват доста. Не знам, от ГЕРБ също трябва да стегнат редиците, защото от наша страна няма да има проблем. Когато трябва да има кворум, даже спираме всякакви пътувания в чужбина и прочие\", категоричен беше Сидеров.По думите му, коалицията ще остане стабилна, независимо дали трите патриотични организации ще се явят заедно на евроизборите. Според него трябва да има пълен управленски мандат на правителството.Коалиционният съвет заседава заради проблематичното събиране на кворум след приемането на последните поправки в изборното законодателство, които накараха левицата да излезе от парламента.Премиерът Борисов обяви, че управляващите ще върнат предишните нива на преференцията и ще гласуват нов състав на Централната избирателна комисия. Въпреки това, от БСП отказаха да се върнат в зала, докато не бъдат изпълнени всичките им искания. ", "date": "2019.02.19", "title": "Започна Коалиционният съвет при премиера Борисов "}
{"url": "http://www.cross.bg/sandurs-izbori-partiya-1596966.html", "text": "/КРОСС/ Американският сенатор социалист Бърни Сандърс обяви, че ще участва в президентските избори в САЩ през следващата година, съобщава „Ройтерс\".Новината е обявил той в имейл до подкрепящи го граждани. За решението си политикът се похвали и в Twitter.77-годишният сенатор ще се състезава за вота на избирателите за втори път, след като през 2016 г. се представи добре на вътрешните избори на Демократическата партия, но беше изпреварен от Хилари Клинтън.„Целта ми е да се създаде правителство и икономика, които да работят за всички, а не само за някои\", пише в съобщението си, призовавайки да го подкрепят при анкетата за издигането на кандидатурата му.Сандърс е сред лидерите за поста на предстоящите избори, според социологически проучвания. Повечето от опонентите му в партията обаче прокламират подобни на неговите политически идеи, което може да затрудни постигането на същата подкрепа от преди четири години.Предварителните вътрешни избори започват през февруари 2020 г., а победителят от Демократическата партия вероятно ще се изправи срещу президента Доналд Тръмп на вота през ноември. В редиците на Републиканската партия има брожения срещу държавния глава, но е малко вероятно номинацията да бъде различна.Сенаторът е един от най-яростните критици на Тръмп, като в имейла до избирателите си той го нарича „най-опасният президент на САЩ в новата история на Америка\".„Изправяме се срещу президент, който е патологичен лъжец, расист, сексист, ксенофоб и разрушава устоите на съвременната американска демокрация, като управлява авторитарно\",пише в съобщението си Сандърс.За вътрешната номинация на Демократичната партия Сандърс ще се състезава със сенаторите Кори Брук, Камила Харис, Кристен Джилибранд и Елизабет Уорън. ", "date": "2019.02.19", "title": "Бърни Сандърс отново се включва в надпреварата за президентския пост в САЩ"}
{"url": "http://www.cross.bg/bili-olaf-politiko-1596965.html", "text": "/КРОСС/ Необичайна, но и впечатляваща в мащабите си акция проведе Европейската служба за борба с измамите ОЛАФ в Колумбия и Мексико - с нейна помощ местните власти конфискуваха фалшиви шампоани и подобни продукти на стойност близо 5 млн. долара, съобщава онлайн изданието „Политико\".Смята се, че 400-тонната пратка от Китай с официална дестинация Венецуела всъщност е била предназначена за ЕС.Целта на сложната схема с множество прехвърляния в различни пристанища по целия свят е била да се прикрие неистинският характер на козметичните продукти.Шампоаните са били в опаковки на „Дав\", „Хед енд Шолдърс\" и „Пантен\".Според „Политико\" всички те са били произведени в нелегален китайски завод през януари т.г. ", "date": "2019.02.19", "title": "ОЛАФ спря 400 тона фалшиви шампоани за 5 млн долара"}
{"url": "http://www.cross.bg/gorskoto-direktora-yvolniha-1596963.html", "text": "/КРОСС/ Уволниха директора на горското стопанство в Кресна след разследването на bTV, което показа, че по новото трасе на магистрала „Струма\" са проправени временни пътища зад гърба на държаватаДоговорът на Димитър Терзиев е прекратен едностранно и без предизвестие заради констатирана безстопанственост. Югозападното държавно предприятие наложи и наказание на фирмата нарушител. По закон глобата е до 15 000 лева.Служители на горското са с дисциплинарни наказания.Проверката на Югозападното държавно предприятие потвърди разкритията на bTV, че са направени 7 километра временни пътища, от които повече от половината са нови, а друга част - незаконно разчистени стари.Разследването на Мария Цънцарова показа, че нито една институция не знае кой работи, преди да е избран изпълнител на проекта. Фирмата, изготвила идейния проект за трасето, пое отговорност за временните трасета и сондажи по бъдещия участък от магистралата. ", "date": "2019.02.19", "title": "Уволниха директора на горското стопанство в Кресна"}
{"url": "http://www.cross.bg/trump-zagovor-rysiya-1596921.html", "text": "/КРОСС/ Сенатската комисия по разузнаване загуби две години за разследване на намесата в президентските избори през 2016 г. За това време тя проведе 200 разпита, но така и не откри преки доказателства за заговор между щаба на Тръмп и Русия. За това разказаха, както членовете на комисията от републиканската, така също и от демократичната партии.Въпреки това между двете партии има разногласия по отношение последствията от контактите, които следователите установиха между сътрудниците на Тръмп и руснаците. Става въпрос за контакти осъществени до, по време и след опита на руското разузнаване да помогне на Доналд Тръмп посредством публикуването в социалните мрежи на писма от електронната поща на демократите и нападки срещу Хилари Клинтън.Републиканецът Ричард Бър, председател на сенатската комисия по разузнаване миналата седмица в интервю за CBS News каза: \"Ако ние пишем доклада въз основа на фактите, с които разполагаме, то трябва да кажем, че не разполагаме с нищо, сочещо към заговор между щаба на Тръмп и Русия\". Бър подчерта, че може и да се намерят нови факти, но даде да се разбере, че следствието вече е към края си.„Ние знаем, че стигнахме до дъното, защото нямаме нови въпроси, на които да търсим отговори\", каза Бър. Във вторник Бър повтори своята мисъл, като заяви пред NBC News: „Ние не разполагаме с факти, които да свидетелстват за заговор Между щаба на Тръмп и Руснаците\".Високопоставеният член на комисията по разузнаване  сенатора Марк Уорнър, обаче, каза пред репортерите в Капитолия, че не е съгласен с формулировката на Бър относно доказателствата за заговор, но не даде собствена оценка на ситуацията, а само многозначително отбеляза, че „в американската история все още не е имало такава избирателна кампания, в която ангажираните в нея хора да са имали толкова много контакти с Русия, както щабът на Тръмп\".Следователи от демократичната партия, дали интервю за NBC News, не оспориха изказванията на Бър, но казаха, че те са направени извън контекста. Един от следователите демократи каза за медията: „Ние не можахме да намерим подписан с кръв договор, съдържащ думите „Хей Влад, дай да направим заговор\". Но поредицата от срещи между помощниците на Тръмп участвали в избирателната му кампания, неговите деца и многобройните срещи с руснаци свидетелстват за това, че щаба на Тръмп е бил склонен да приеме помощ от задграничния противник, твърдят демократите.Един от сенатските следователи демократи каза, че „Доналд Тръмп-младши в своите съобщения е дал ясно да се разбере, че е готов да приеме помощ от руснаците. Той публично е призовал руснаците да намерят липсващите писма на Хилари Клинтън\". Това е неоспорим факт. Но, той отдавна е известен и по никакъв начин не промени политическата репутация на Тръмп.Демократите и останалите опоненти на Тръмп отдавна се надяват, че специалният прокурор Роберт Мюлер и следователите от Конгреса ще намерят нови, много по сензационни доказателства за взаимодействието на предизборния щаб на Тръмп с руснаците. Това е възможно, макар, че източник от Министерството на правосъдието казва, че Мюлер също е близо до приключване на разследването си.През миналата година републиканците от палатата на представителите обявиха, че не са намерили свидетелства за заговор, но отчетът им беше подложен на критика. Той беше определен, като изключително пристрастен, тъй като в изготвянето му не са участвали и представители на демократите.Сега, когато властта в Палатата премина в ръцете на демократите, те веднага обявиха, че разширяват рамките на разследването и то няма се ограничи само до 2016 г. Демократите ще направят опит да изяснят дали някоя чужда държава не е осъществила нерегламентирано финансово влияние върху Тръмп или членове от неговото семейство.Паралелно с това федералната прокуратура на щата Ню-Йорк е започнала свое собствено наказателно разследване по делото за плащане на жени срещу мълчание. Така, че разследването на дейността на Тръмп е още далече от края си.На свой ред Сенатската комисия по разузнаване води двупартийно разследване. Тя е анализирала приблизително 300 хиляди документа, включително и секретни разузнавателни сведения, осветяващи разговори между руснаци подготвящи тайна операция за намеса в изборите през 2016 г. Според оценката на американските разузнавателни служби, тази операция е започнала като опит да бъде създаден хаос на изборите, но след това е прераснала в план за оказване помощ на Тръмп в изборите. Руснаците са разбили пощата на демократите и са организирали изтичане на компроментираща информация. Използвали са фалшиви акаунти в социалните мрежи и тролове, за да повишат шансовете на Тръмп, като агресивно критикуват Хилари Клинтън и задълбочат политическите разногласия на демократите.Тръмп реагира веднага на коментара на Бър, като написа в Туитър следното: „Председателят на сенатската комисия по разузнаване, сенаторът Ричард Бър, обяви току що, че след двегодишно разследване, след проведени над двеста разпита и след прегледа на хиляди документи те не откриха никакъв заговор между Тръмп и Русия. Учуди ли някого това\"?Следователите демократи обаче казват, че след приключване на разпитите на свидетелите ще им бъдат необходими шест-седем месеца за подготовка на окончателния отчет. Според техните думи, те са открили факти, които все още не са огласени, като се надяват подробно и обстоятелствено да разкажат на американците за това как руснаците са манипулирали президентските избори в САЩ с помощта на някои от сътрудниците на Тръмп, които умишлено, или без да съзнават, са им помагали. Демократите заявяват, че от този отчет Тръмп не може да очаква нищо хубаво. Но също така те признават, че не са намерили доказателства в подкрепа на техните най-лоши опасения, че президента Тръмп е сключил предателски пакт с Русия, като е предложил да отмени санкциите в замяна на помощ от руснаците в изборната му кампания.Скоро се изясни, че председателя на предизборния щаб на Тръмп, Пол Манафорт, споделил данни от социологически проучвания с човек, който, според думите на ФБР, е свързан с руското разузнаване. Уорнър веднага нарече тази информация най-убедителното доказателство за връзките на Тръмп с Русия. В интервю за CNN той каза: „Това е много близо до истински реален заговор\". Но след това не се появиха никакви доказателства, свързващи предаването на тези данни с Тръмп.От съдебните документи не стават ясни и мотивите на Манафорт за предаването на тази информация. Показателен също така е фактът, че Манафорт го заплашват 10 години затвор за банкови и данъчни измами, но за тях Мюлер не му е предявил никакви обвинения. По този повод, в интервю за CBS News Бър каза: „В някои случаи е невъзможно да се разбере от какво се е ръководил щабът на Тръмп, общувайки с руснаците. Между тези хора има множество връзки. Възможно е те да имат отношение към изборите през 2016 г., но има и такива факти за взаимоотношения, които биха могли да бъдат делови. Може би за всичко това е плащал Дерипаска\"!Според Бър в окончателния вариант на сенатския доклад вероятно няма да бъде направен извод дали тези контакти представляват заговор или само взаимодействие с Русия. Пред CBS News Бър каза: „Искам да кажа, че възнамерявам да представя на вас и на американския народ фактите в най-добрия им вид. А, вие сами ще направите извода дали това е заговор в някаква форма\".Автор: Кен Диланян, NBC News Превод за \"Гласове\": Никола СтефановИзточник: nbcnews.com   ", "date": "2019.02.19", "title": "Сенатът не намери преки доказателства за заговор между щаба на Тръмп и Русия"}
{"url": "http://www.cross.bg/tyrizma-sistemata-nastanyavane-1596918.html", "text": "/КРОСС/ Министърът на туризма Николина Ангелкова ще представи днес Единната система за туристическа информация.Тя ще свързва в реално време регистрите на местата за настаняване с Министерството на туризма, НАП, МВР, НСИ и общините. Създаването на този регистър ще даде възможност да се увеличат приходите от нощувки, системата е и част от борбата със сивия сектор, напомнят от ресорното министерство.В системата ще бъдат включени местата за настаняване от клас А и Б, като въвеждането на данните е задължително по закон.Предварителните прогнози показват, че в рамките на 3 години след въвеждането на системата приходите от нощувки трябва да се повишат с 20% спрямо сегашните стойности. ", "date": "2019.02.19", "title": "Единен регистър ще бори сивия сектор в туризма"}
{"url": "http://www.cross.bg/drenovetz-nyama-mariiika-1596922.html", "text": "/КРОСС/ Жена на 69 години е в болница след побой и грабеж, извършени в нощта срещу неделя във видинското село Дреновец. Извършителите са двама 18-годишни, един от които - криминално проявен.Жената е в болницата в Лом. Марийка Димитрова е откарана там от сина си часове след нападението, цялата в синини и кръвонасядания след ударите по тялото ѝ. Макар шокът от станалото да ѝ причинява впоследствие загуба на съзнание, тя никога няма да забрави минутите на ужаса.В село Дреновец Марийка Димитрова живее сама. За да се предпази от посегателства, разчита на куче. То обаче не ѝ е помогнало, тъй като най-вероятно е било упоено.Синът на жената се въздържа от коментар. Докато чака възстановяването на майка си, обмисля инсталирането на камери и системи за сигурност в къщата. На съседи не може да разчита - такива няма.„Тя и да е викала, наистина не е имало кой да я чуе, защото на цялата улица всички къщи са обезлюдени\", каза кметът на с. Дреновец Надя Иванова. По думите ѝ в Дреновец има много самотно живеещи и те са предимно жени.„Аз бях будна, понеже чух шум, станах, запалих всички лампи, но кучето си лежеше. И аз помислих, че просто ми се е чуло нещо. Когато счупиха стъклото на вратата, блъскат касата и я счупват, направо ми се нахвърлиха, започнаха направо да ме бият\", разказа пострадалата.За побоя нападателите са използвали и мотички, които са взели от двора на потърпевшата. „Те са обикаляли от доста време, изглежда, първо на кучето са направили нещо, за да не лае\", изтъкна тя.„Единият се опита да ме блъсне зад вратата, но закачалката попречи да ме притисне с вратата. Тогава се нахвърли, хвана ме за гърлото с дясната си ръка и започна да ме души. Аз вече усещах, че издишам, направо си умирах, някаква сила сдобих, с дясната ръка си промуших палеца под неговата ръка и успях да го отблъсна\", допълни жената.За пари нахлулите в дома на жената са попитали по-късно. „Питаха къде са златото и парите, но това стана вече, когато бях цялата в кръв и започнах да губя представа за времето, но не престанах да се боря с тях\", каза Марийка.Бях почти в безсъзнание, паднах. Тогава взеха един стол да ме ударят, но аз не изгубих самообладание, вдигнах крака и ритнах стола. Той удари единия, който изглежда, че падна, и повече нищо не помня.Жената не може да разпознае нападателите, тъй като са били с качулки.Един от двамата извършители на престъплението живее с родителите си недалеч от дома на жертвата. Според техни съседи там втори ден няма никого. Сред тях също има потърпевши.„Пари не можаха да вземат, защото парите не са ги намерили, но за 2-3 хиляди лева ми направиха поразии. Пак са тези. Това им е в кръвта. Ние също сме роми, никой не ни е интегрирал. А те не обичат да работят\", коментира Александър Борисов, жител на селото.Делото се наблюдава от Районна прокуратура - Видин. „Задържани са и двамата за 72 часа и очакваме искане за постоянна мярка „задържане под стража\", обясни говорителят на окръжната прокуратура Владислав Влашев.Преди по-малко от два месеца другият задържан в съучастие бие и ограбва възрастен мъж от съседното село Динково. След споразумение с прокуратурата получава 3-годишна условна присъда с 5 години изпитателен срок. Сега влизането му в затвор е неизбежно.„Ще разчитам на съдбата, не мога да разчитам на нищо. Те толкова бързо нахлуха, че нямах възможност за никаква самоотбрана\", подчерта Марийка.„Такива лица не трябва да ги пускат с условни присъди, да ги прибират някъде и повече да не излизат. Те няма да се оправят, и в затвора няма да се оправят\", допълни тя. ", "date": "2019.02.19", "title": "69-годишна жена е в болница след побой и грабеж в дома ѝ в с. Дреновец "}
{"url": "http://www.cross.bg/simov-izborite-gerb-1596923.html", "text": "/КРОСС/ \"Най-важният въпрос за българската демокрацията е изборите да бъдат честни и гласът на всеки да бъде отчетен\". Това заяви пред Нова телевизия народният представител от ПГ на \"БСП за България\" Александър Симов.  Той обясни, че по време на дебатите по Изборния кодекс, продължили 16 часа в пленарна зала, освен битката за преференциите, левицата е изтъкнала още няколко важни условия за честността на вота - машинното гласуване; в комисиите да се гласува с 2/3 мнозинство, както досега, а не с обикновено 50+1; възможността за касационна жалба до Върховния касационен съд.  \"Спечелихме битката за преференциите, но има още много неща, които трябва да се направят, ако искаме да успокоим гражданското общество. То не случайно реагира на цирковете, които разиграват ГЕРБ и Борисов\", заяви социалистът. Той подчерта, че вчера се е провел граждански протест пред НС на хора от целия  политически спектър. \"Те се събраха, за да кажат, че имат изострена чувствителност към изборните правила\", каза депутатът.Александър Симов подчерта, че до онзи ден ГЕРБ са приемали предложението на ДПС за повишаване на прага на преференциите, с което те стават недостижими. Според него от думите на Цветанов е станало ясно, че има договорка с ДПС да работят заедно, за да приемат правилата, които те искат \"Сега вече ГЕРБ не приемат предложението за преференциите. Този политически стил, лично аз, не го разбирам. Това е цирк\", категоричен бе той.  Симов подчерта, че  пред очите ни е било извършено едно посегателство над демокрацията и БСП е била единствената парламентарна сила, която му се е противопостави в пленарна зала. \"По важните теми ГЕРБ и ДПС бяха тандем и това се вижда по гласуването им в зала\", коментира той.На въпрос, при това положение, с кой би се коалирала евентуално БСП след изборите, Симов заяви, че този въпрос не стои пред партията в момента. Той подчерта, че на заседанието на НС на БСП е взето решение- коалицията да се яви на изборите с настоящия си състав. \"Пред нас има два въпроса в момента- да се представим добре на изборите и да направи така, че тези избори да са честни и да се проведат по ясни и демократични правила, затова ще търсим общ фронт с други партии и сдружения. Ние не влизаме в договорки. Ще се борим- гласът на всеки българин да бъде  зачетен\", заключи Александър Симов.", "date": "2019.02.19", "title": "Александър Симов: Най-важният въпрос за българската демокрацията е изборите да бъдат честни  "}
{"url": "http://www.cross.bg/gebrev-planirana-otroven-1596924.html", "text": "/КРОСС/ Има планирана операция за физическо и икономическо унищожение. Това заяви ексклузивно пред bTV оръжейният предприемач Емилиян Гебрев във връзка с опита да бъде отровен и последвалото свързване на случая с този на руският разузнавач Сергей Скрипал.„Правейки анализ на времето до днес се налага един изключително жесток извод: Всичко това, което се случи тогава, случва днес и ще продължи и утре да се случва, е една добре планирана и последователна атака, война срещу мен за физическо, юридическо и икономическо унищожаване.Този процес стартира от момента, в който в публичното пространство излезе моето желание за придобиване на дружество, което е било в състава на Корпоративна търговска банка - „Дунарит\", посочи бизнесменът.По думите му не е имало преки заплахи срещу него. Гебрев допълни, че не знае как е бил отровен, първата реакция, която е почувствал е сърбеж в очите.„Срещи съм имал преди това с едни партньори, с които ги познавам от 25 години и ще работя и за в бъдеще в тях, те са ми семейни приятели. Някой, който бута натам нещата, го прави в неправилната посока\", каза Гебрев и допълни, че изказванията на прокуратурата, че е отровен чрез рукола или кафе са несериозни.Аз никога през живота си не съм ял рукола, от 2014 г. до 2017г. аз не съм пил кафе по здравословни причини. Това е несериозно, от тази кафемашина са пили толкова много хора, трябваше всичките да бъдат натръшкани във ВМА и да се били отровени\", посочи бизнесменът.Всички отровени сме били на различни места и по различно време, това заяви във връзка с отравянето на сина му. Той допълни, че това е планирана операция срещу него.„Цялото това нещо стартира с отравянето, през този период от време се появява една странна за мен фирма и всички неща се въртят около нея. Може би там е цялото разковниче какво, защо и как се е случило. През тези години тя е с изключителен съпорт на различни нива в държавата. Една фирма, която до преди няколко дни не се знаеше на кого е, тя през цялото време се съпортира, въпреки че държавата се тресе по този скандал. Фирмата е казва „Виафот\" и там някъде се намира причината за физическото ми отстраняване\", коментира Гебрев.Според него е възможно да е поръчан от въпросната фирма, но трябва следствените органи да изяснят случая.„В момента, в който бяха подадени всички документи по отношение на придобиване на дружеството се заведоха над 120 дела. Във всяко нещо, което е направено, било то от „Емко\" или „Дунарит\", то е обжалвано в съда. Кой стои зад фирмата - преди няколко дни излязоха някакви имена, но кой действително стои зад фирмата - не се знае. Това е на местно ниво, местни икономически интереси, преплетени с външни интереси\", заяви Гебрев и допълни, че не е свързано само с бизнеса му.Емилян Гебрев заяви, че е възможно да има употреба на една и съща отрова при него и руският разузнавач Сергей Скрипал. „Тези пътувания на Сергей  Федотов не съвпадат само с датата, на която аз съм отровен, ако малко разследващите се занимаят по-обстойно, ще намерят и други обстоятелства, случили се по време на тези посещения\", посочи бизнесменът.Източник БТВ", "date": "2019.02.19", "title": "Емилиян Гебрев: Има планирана операция за физическо и икономическо унищожение"}
{"url": "http://www.cross.bg/temperatyri-sedmitzata-subota-1596925.html", "text": "/КРОСС/ Пролетният полъх в последните дни ни напомни за приближаващата смяна на сезоните. Твърде рано обаче побързахме да изпратим зимата.Макар до края на седмицата времето да продължи да бъде пролетно - топло, сухо, с дневни температури до 12-15 градуса, в края на седмицата рязко ще си спомним, че още е февруари и пролетта всъщност е ...далеч. Захлаждането ще започне още в четвъртък, но в петък обстановката над страната рязко ще се влоши.  В последния работен ден за седмицата времето ще е облачно и от север на юг ще превалява дъжд, а в нощта срещу събота дъждът на много места бързо ще премине в сняг. Сериозно застудяване ще се усети в събота, неделя и понеделник.Валежите още в събота ще спират и облачността ще се разкъсва, но ще е ветровито и студено. На много места дневните температури ще останат около и малко под нулата. В неделя, понеделник и вторник ще остане студено, с доста ниски минимални температури, на места до минус 5-минус 8 градуса. Дневните температури също няма да са високи и ще са около и малко над нулата. Ще е предимно облачно, но главно в планините и на изток е възможно да превали сняг.Студеното време ще се задържи до четвъртък-петък другата седмица, когато вече дневните температури ще започнат да се повишават, сочат още разгледаните модели. Хладни ще бъдат и първите дни на март.", "date": "2019.02.19", "title": "Отново зима: Студ, дъжд и сняг от петък "}
{"url": "http://www.cross.bg/nomer-taksite-nomera-1596926.html", "text": "/КРОСС/ Въпреки обещанието на регионалния министър Петя Аврамова, че тарифите и обхватът на платените пътища ще станат ясни до края на 2018 г., това не само че не се случи, но и продължава да се протака. Срокът бе изместен до края на януари, но и той не бе спазен. А в петък парламентът възложи на регионалния министър да сформира Обществен консултативен съвет по въвеждането на системата. Срокът за това е 31 март, а ще трябва време и за заседания и дискусии, което означава, че и таксите, и шосетата, за които ще се събират, още месеци ще тънат в неизвестност, припомня в. „Сега\".При това до 14 февруари България трябваше да изпрати проектотарифата за тол таксите за съгласуване в Европейската комисия. Това бе обявил вече бившият началник на Националното тол управление Антон Антонов, който беше отстранен в началото на януари заради хаоса при пускането на електронните винетки. Вече повече от месец ведомството си няма шеф, а Олег Асенов, директор на отдел \"Информационно обслужване\", временно изпълнява длъжността.Системата за таксуване на тежките превозни средства за изминати километри трябва да бъде въведена на 16 август. Кои шосета ще обхваща, също остава загадка. Забатачването е особено вредно, защото транспортните фирми по никакъв начин не могат да се подготвят и да съобразят бизнес плановете с реформата. И докато тарифата и обхватът остават в зоната на здрача, държавата от миналата година се хвали, че ще събира по 1 млрд. лева годишно, когато електронната система за таксуване на трафика заработи с пълната си мощ.Междувременно проблемите на шофьорите с е-винетките продължават. Най-честите оплаквания са, че ако човек обърка регистрационния номер на автомобила си при плащане на пътната такса, системата не позволява корекция и единственият вариант е да се плати за нова винетка. За такъв случай разказа Нова ТВ. Жител на село Свежен платил е-таксата в бензиностанция, но впоследствие открил, че служителката на касата е въвела неправилно номера на колата. Нищо не може да се направи, човекът трябва да повтори плащането, обясни Георги Балабанов, представител на тол администрацията.Това е доста странно, при положение че дори НАП разрешава корекция, ако сме сбъркали нещо с данъците. Освен за правилното въвеждане на номера на колата хората трябва да внимават и за друго усложнение. Ако човек купи кола с платена винетка и смени регистрационния номер на МПС-то, ще трябва да премине през специална процедура. При смяната на регистрацията е необходимо да се подаде и заявление за прехвърляне на винетката от стария на новия номер.От тол агенцията обясниха, че чиновниците, които се занимават с тази бюрокрация, били \"затрупани от работа\", но всеки, подал необходимите документи, ще бъде обслужен. ", "date": "2019.02.19", "title": "Държавата зацикли с тол таксите и платените пътища"}
{"url": "http://www.cross.bg/borisov-vasil-levski-1596951.html", "text": "/КРОСС/ Министър-председателят Бойко Борисов поднесе цветя пред паметника на Васил Левски в столицата по повод 146 години от смъртта на Апостола на свободата.Премиерът Борисов отдаде почит към делото и паметта на великия български революционер. ", "date": "2019.02.19", "title": "Бойко Борисов поднесе цветя пред паметника на Васил Левски в столицата"}
{"url": "http://www.cross.bg/ploska-zemyata-youtube-1596907.html", "text": "/КРОСС/Н а фона на толкова много дебати и публикации за фалшиви новини, манипулации и какво ли още не, може би не е изненадващо, че все повече хора вече се съмняват във всичко. Въпреки това има и един дебат, който продължава да изненадва - твърденията, че Земята е плоска.Броят на хората, които смятат, че планетата не е кръгла, расте и дори вече по света има конференции, които разискват темата и смятат, че досегашните научни твърдения, сателитни снимки и доказателства са плод на мащабна конспирация. И докато е лесно да се каже, че за някои това е просто бизнес, то много хора наистина вярват.Учени от Техническия университет на Тексас са решили да проверят от къде произлиза този голям ръст на вярващите, че Земята е плоска, съобщава в. Guardian. Оказва се, че основна \"заслуга\" за това има YouTube. Основният автор на проучването, Ашли Ландръм, посетила подобна конференция и интервюирала хората там. От 30 души, които отговорили на въпросите ѝ, общо 29 заявили, че са започнали да вярват, че Земята е плоска, след като са гледали клипове в YouTube. Дори и 30-тият, косвено също е станал вярващ в тези твърдения заради YouTube - той бил роднина на други посетители, които му казали след като са гледали клипове във видеопортала и той им се доверил.Според Ландръм Google, собственикът на YouTube, трябва да полага повече усилия в борбата с разпространението не само на фалшиви новини и политическа дезинформация, но и с налагането на подвеждащи и откровено грешни научни твърдения. Интернет гигантът не е коментирал темата.\"В YouTube има много полезна информация, но и не по-малко подвеждаща информация. Техните алгоритми правят много лесно потъването в \"заешката дупка\", като им показват още и още подобна информция. Вярата, че Земята е плоска сама по себе си не е опасна, но идва в комплект с недоверие към институциите като цяло\", коментира Ландръм.Според нея и учените трябва да положат малко повече усилия и да създават обяснителни клипове, които да разпространяват. \"Не искаме YouTube да прелива с клипове, които дават причини, защо Земята е плоска. Трябва да има и други клипове, които да оборват тези твърдения и да дават допълнителна информация... Разбира се, винаги ще има процент хора, които не вярват на нищо, което казват учените, но може да има и хора, които биха се вслушали. Единственият инструмент в битката срещу дезинформацията е да я превъзмогнем с качествена информация\", допълва тя. ", "date": "2019.02.19", "title": "В 21 век все още има хора, които вярват, че Земята е плоска"}
{"url": "http://www.cross.bg/miliona-barela-dekemvri-1596913.html", "text": "/КРОСС/ През декември 2018 година Русия заема второ място по обема на добив на петрол, с показател 10,738 милиона барела дневно, свидетелстват данните на организация „Съвместна инициатива за петролна статистика (JODI), предава РИА Новости.По този начин Москва задмина Рияд и отстъпва единствено на Вашингтон. Освен това, за разлика от своите конкуренти, пазарът на руския нефт демонстрира ръст. През декември 2018 г. САЩ са добивали 11,658 милиона барела нефт дневно (0,3 по-малко от предходния месец), а Саудитска Арабия - 10,643 милиона (снижение с 4,06%).Експортът на саудитски петрол през декември се е съкратил с 6,65% - до 7,668 милиона барела дневно, а този на САЩ с 0,17%, до 2,407 милиона барела. От данните на организацията следва, че през декември Русия е изнасяла по 5,615 милиона барела дневно, а през октомври по 5,268 милиона барела, предаде \"Фокус\". ", "date": "2019.02.19", "title": "Русия задмина Саудитска Арабия по добив на нефт"}
{"url": "http://www.cross.bg/kiev-ykraiina-lvovska-1596911.html", "text": "/КРОСС/ Епидемията от морбили, обхванала Украйна, взе първа жертва в Киев, предаде Франс прес и отбеляза, че страната е най-тежко засегнатата в Европа.57-годишна жена почина в киевска болница вследствие на усложненията, съобщи говорителката на министерството на здравеопазването. С това жертвите на болестта в Украйна стават девет от началото на годината.Общо от януари до сега има около 20 000 нови случая. Най-засегнатите области са Лвовска, Ривненска, Виницка и Хмелницка, както и град Киев. Това са също областите, в които равнището на ваксинацията срещу рубеола е най-ниско, подчертава министерството.За да се борят с този феномен, властите не спират да призовават родителите да ваксинират децата си. Властите на Лвовска област започнаха днес \"специална операция\" за организиране на масови ваксинации в училищата. ", "date": "2019.02.19", "title": "Първи случай на починал от морбили в Киев "}
{"url": "http://www.cross.bg/donchev-beshe-preferentziite-1596920.html", "text": "/КРОСС/„Взетото решение в петък за прага на преференциите беше грешка. Винаги се случват грешки, няма някой, който да не греши\". Това заяви в предаването „Здравей, България\" вицепремиерът Томислав Дончев.„На изборите през последните няколко години,  прагът, който е коментиран, е минаван, но е факт, че е много трудно\", коментира още Дончев. ", "date": "2019.02.19", "title": " Дончев: Взетото решение за прага на преференциите беше грешка"}
{"url": "http://www.cross.bg/parlamenta-sreshta-borisov-1596915.html", "text": "/КРОСС/ Съвет на управляващата коалиция ГЕРБ и \"Обединени патриоти\" се очаква да се проведе днес.Вчера след среща на Изпълнителната комисия на ГЕРБ за изборните промени премиерът и лидер на партията Бойко Борисов обяви, че ще покани на среща коалиционните партньори. Очаква се една от обсъжданите теми да бъде осигуряването на кворума в Народното събрание след обявеното от БСП решение да напуснат парламента.\"Защото ние, след като искаме да сме управляваща коалиция, просто всички трябва да ходят на работа. Тогава няма да ни е нужно да търсим друга подкрепа за кворум в парламента\", заяви Борисов в понеделник.Позицията на социалистите засега остава непроменена въпреки внесеното в парламента от управляващите искане за законови промени, с които се очаква връщането на досегашния режим за преференциалното гласуване и нов избор на ЦИК. БСП настоява да бъдат изпълнени и другите им искания за Изборния кодекс. ", "date": "2019.02.19", "title": "Коалиционните партньори обсъждат на съвет кворума в НС "}
{"url": "http://www.cross.bg/grip-vsichki-hora-1596908.html", "text": "/КРОСС/ Учени съобщиха, че са открили имунни клетки, които могат да се борят с всички известни вируси на грипа в изследване, приветствано като \"изключителен пробив\", който може да доведе до универсална еднократна ваксина срещу нерядко смъртоносната болест.Според Световната здравна организация епидемиите от грип, предимно сезонни, убиват стотици хиляди хора всяка година.Поради мутиращите щамове формулите за ваксина трябва да се актуализират редовно, предлагайки само временна защита в настоящия момент.Изследователите от Австралия казват, че \"убийствените Т-клетки\" - открити в над половината от населението на света - са показали по време на тестовете ефективност в борбата с всички обичайни видове грип.Това означава, че клетките потенциално могат да бъдат използвани за разработване на всеобхватен грипен убиец, който не трябва да се променя ежегодно и дори ще бъде ефективни при хора, които естествено не ги притежават.\"Грипните вируси непрекъснато мутират, за да избегнат разпознаването от нашата имунна система. Те са изключително разнообразни, което прави почти невъзможни превенцията и ваксината срещу щама, който ще предизвика следващата грипна пандемия\", казва Мариос Куцакос, изследовател в институт \"Дохърти\" към университета в Мелбърн, цитиран от БГНЕС.Т-клетките са вид бели кръвни телца, които бродят из тялото в сканиране на аномалии и инфекции. Те са от съществено значение за човешкия имунитет срещу множество заразни бактерии и вируси.Така наречените \"универсални убийци\" - Т-клетките, са уникални по това, че могат директно да се прицелват и убиват други инфектирани клетки.Куцакос и неговите колеги са използвали масспектрометрия - сканираща техника, която помага на отделни молекули въз основа на тяхната маса - да идентифицират части от вируса, които се срещат във всички щамове грип и са установили, че убийствените Т-клетки могат ефективно да се борят с вариациите на грип А, В и С.Грипът е особено опасен за възрастни хора, деца и хора с нарушена имунна система, както и за някои етнически групи, които никога не са развивали имунен отговор на заболяването.Екипът на изследването е патентовал откритието си, а изследователите се надяват, че това ще им позволи да разработят универсална противогрипна ваксина \"за намаляване на въздействието на пандемията и сезонния грип по света\". ", "date": "2019.02.19", "title": "Учени открили \"универсален убиец\" на всички видове грип"}
{"url": "http://www.cross.bg/levski-apostola-pametnika-1596914.html", "text": "/КРОСС/ Възпоменателни прояви за отбелязването на 146-ата годишнина от обесването на Апостола на свободата ще има днес в цялата страна.  В София поклонението започва в 18 часа пред паметника на Васил Левски. В него ще участва президентът Румен Радев, който ще произнесе слово. В родния град на Апостола - Карлово, снощи се състоя възпоменателна церемония. Да се преклонят пред подвига и делото на Левски на едноименния площад, на който се извисява паметника на Апостола, дойдоха много жители и гости на Карлово, реч произнесе вицепрезидентът Илияна Йотова. Проявите, посветени на 146-та годишнина от гибелта на Апостола продължават там и днес.В църквата \"Света Богородица\", където е служил като дякон, ще бъдат отслужени архиерейска света литургия и панихида. На едноименния площад ще се състои митинг поклонение, който ще завърши с поднасяне на гирлянд, венци и цветя пред паметника на Апостола. Поклонението ще продължи с шествие до Националния музей \"Васил Левски\". Вечерта ще се състои и спектакълът Великденско вино на читалищния театър „Елена Снежина\".С поклонение пред паметника на Левски на централната алея на Бунарджика Пловдив ще почете 146-та годишнина от гибелта на Апостола.Слово ще произнесе Христо Христов от Общинския комитет „Васил Левски\". В церемонията ще участват представителни формирования от Пловдивския гарнизон - почетна рота, военен духов оркестър и венценосци,  членове на Общинския комитет „Васил Левски\" - Пловдив и Комитет „Родолюбие\". Преди това в църквата „Св. Св. Петър и Павел\" ще бъде отслужена панихида. ", "date": "2019.02.19", "title": "Прекланяме се пред подвига на Васил Левски "}
{"url": "http://www.cross.bg/nyama-chasa-pochvata-1596917.html", "text": "/КРОСС/Сигналът за изхвърлянето на опасни отпадъци дойде в късния следобед в петък, между 16 и 16.30 часа. Отидох на място и действително бяха открита блъснати варели в бившия канал, който отводняваше комбинат „Кремиковци\", към хвостохранилището, с неприятна миризма. Това каза в сутрешн ия блок на БТВ „Тази сутрин\" Георги Тасков, кмет на село Гара Яна. От там насетне започнах информация към дежурния на район „Кремиковци\", МВР, пожарна, Столична община - за мое голямо удоволствие, всички може би на 30-40-та минута бяха тук и започнаха да си гледат нещата, добави той.Опасност за населението в района няма, всички замервания показват че няма отклонения от нормите. Вчера ликвидирахме последствията от това ликвидиране на варели. Третирахме го последно, нашата дирекция късно вечерта към 19.00 часа с хидратна вар местата около почвата, така че да няма върху почвата въздействие, каза от своя страна Красимир Димитров, директор на \"Аварийна помощ и превенция\". 29 тона са прибрали от фирмата в складове, които са на площадка, която е лицензирана, добави той. ", "date": "2019.02.19", "title": "Разчистиха 29-те тона изхвърлени опасни отпадъци край гара Яна"}
{"url": "http://www.cross.bg/gerb-izborniya-kodeks-1596909.html", "text": "/КРОСС/ Водеща за повечето всекидневници е темата за обявеното от ГЕРБ намерение за законови промени, с които се очаква връщането на досегашния режим за преференциалното гласуване.Борисов измъкна ГЕРБ от капана, който сами си заложиха с Изборния кодекс, пише на първата си страница „Труд\". Изданието уточнява, че премиерът е наредил да се върнат преференциите, каквито бяха преди вдигането на прага. Той обяви, че ще започне и процедура за избор на нова ЦИК, отбелязва изданието.Бойко Борисов чу Георги Марков: Преференциите се връщат, четем на страниците на „24 часа\". Вестникът уточнява, че депутатът специално е долетял от чужбина, за да убеди лидера на ГЕРБ и колегите си.ГЕРБ направи обратен завой за Изборния кодекс, е водещото заглавие на „Сега\". След като 4 дни самоотвержено защитаваше скандалните поправки в Изборния кодекс, на петия ГЕРБ се отметна, четем в публикацията. Засега не е ясно каква ще е съдбата на останалите промени, които улесняват манипулирането на изборите: отпадането на втория протокол от секционните избирателни комисии, правото за обжалване пред Върховния административен съд на част от решенията на ЦИК, допълва „Сега\".Борисов спасява властта, коментира от първата си страница „Дума\". Вестникът допълва информацията - стреснати, ГЕРБ се отказват от промените в Изборния кодекс. До гарантирането на свободни избори БСП остава извън Народното събрания, пише „Дума\".Тол полицията изчезна, пише „Телеграф\". Във водещия си материал вестникът отбелязва, че от Нова година никой не е виждал контрольорите, които трябва да следят за наличие на винетки в автомобилите и да глобяват колите без винетка, уточнява изданието. ", "date": "2019.02.19", "title": "Преглед на вестниците "}
{"url": "http://www.cross.bg/midlur-filma-oskar-1596910.html", "text": "/КРОСС/ Грандамата на американската естрада Бет Мидлър ще пее на церемонията по раздаване на наградите Оскар на 24 февруари в Лос Анджелис, съобщава сайтът Контактмюзик.Певицата ще изпълни песента \"The Place Where Lost Things Go\", включена към саундтрака на филма \"Мери Попинз се завръща\". Парчето има номинация за престижната златна статуетка. Във филма на Дисни то е изпълнено от Емили Блънт. Бет Мидлър реагира на новината с пост в профила си в : \"Туш! Ще пея на Оскарите! Това не е за вярване, толкова съм развълнувана!\". ", "date": "2019.02.19", "title": "Бет Мидлър ще пее на раздаването на наградите Оскар "}
{"url": "http://www.cross.bg/georgi-maiikata-bashtata-1596919.html", "text": "/КРОСС/ 25-годишният Георги е споделил пред разследващите органи, че е убил родителите си, брат си и баба си още в петък вечерта. Това заяви в предаването „Тази сутрин\" градският прокурор на София Емилия Русинова. Тя допълни, че все още се очакват съдебно-медицинските експертизи, които ще установят с точност часа на смъртта.„Когато полицаи и представители на военните отиват до къщата, вратата не е била заключена, Георги се е появил, бил е видимо зле, в ръката си е държал филия със сирене. При влизане, полицаите са го попитали къде са неговите родители, той е отговорил, че са заминали в събота на погребение в Пловдив. Веднага е направена връзка с роднини, които са заявили, че нямат близки в Пловдив\", посочи Русинова.След извършените във вчерашния ден процесуално-следствени действия, това, което установихме е следното- бащата на извършителя на убийството всяка сутрин е пътувал с негова колежка, в понеделник сутринта тази негова колежка го е чакала и след като той не се е явил на мястото, от което са тръгвали, е отишла до поделението и е уведомила служители на поделението. След това са уведомени органите на МВР и служители на министерството, двама представители на военното поделение, в което е работил бащата и тази негова колежка са отишли до къщата, където живее семейството.Другото, което е направило впечатление на МВР са личните карти на майката и бащата, които са стояли на масата в жилището. Георги се е държал странно, докато е развеждал служителите на реда из къщата, при което в един момент те са забелязали следи от кръв, след което вече са установени труповете на майката, бабата и брата под две легла под подматрачните рамки, а трупът на бащата е намерен под стълбището, покрит с килим, каза още градският прокурор на София. Към настоящия момент не сме наясно все още с мотивите за жестокото престъпление и не изключваме нито една от възможните версии, добави тя.Години наред семейство Ранови се бори за живота и здравето на Георги, става ясно от публикациите на майка му Ирена в социалните мрежи.„Мисълта ми е в моите деца, защото всеки ден страдам за тях. Живота ми е низ от страдание вече 26 години. Минавам по пътя на ада ден след ден, но няма сила, която да ме спре. Ще се боря, докато мога\", пише във „Фейсбук\" майката на Георги.Георги бил с туберкулоза в последен стадий и близките му събирали пари за лечение. „Днес пратих сина си Георги Иванов Георгиев в болница. Просто не мога да опиша страданието си. Много е зле. Борих се с болестта до момента\", пише още тя.Две седмици по-късно Ирена Ранова остава без доходи. „Днес ме съкратиха от програмата Независим живот. Без предупреждение, когато и двете ми деца лежаха в болница в София.. Никой не се интересува от болните в тази държава. Сега ще вървя по пътя на ада всеки ден. Благодаря на държавна за разбирането към болните си деца в „Нови Искър\", споделя жената в социалната мрежа.Съседи разказват, че семейството живеело в трудности и лишения. Никой от съседите не е разбрал какво се случва на улица „Светлина\", в дома на семейство Ранови. До вчера, когато полиция и военни отишли да търсят баща му.Трагедията с четворното убийство в Нови Искър е можела да бъде предотвратена, коментира директорът на държавната психиатрия „Св. Иван Рилски\" д-р Цветеслава Гълъбова в предаването „Здравей, България\".„Това, което знам, е от медиите, нищо допълнително. Направи ми впечатление, че момчето е било болно от туберколоза - това е болест на крайната нищета\", коментира д-р Гълъбова.„Явно са имали много проблеми, щом и майката е търсила помощ в социалните мрежи. За мен това е големият проблем - когато има болни членове на семейството и семейството иска да се грижи и помага, не получава истинска подкрепа. Като общество не подкрепяме нашите болни. Тежката хроничната болест в едно семейство е голям проблем, трудно се гледа тежкоболен човек\".По думите й единствената болница за хора с психични заболявания и туберколоза е в село Карвуна, а лечението може да стане и принудително през съда, ако болният отказва да постъпи в лечебното заведение. ", "date": "2019.02.19", "title": "Хроника на едно четворно убийство"}
{"url": "http://www.cross.bg/diplomati-obsuzhdat-predstoyashtata-sreshta-mezhdy-trump-i-kim-1596916.html", "text": "/КРОСС/Специалният представител на Държавния съвет на КНДР за отношенията със Съединените щати Ким Йон-чхол замина за Ханой, за да обсъди с американския специален пратеник за Северна Корея - Стивън Бигън, предстоящата срещу между президента Доналд Тръмп и севернокорейския лидер Ким Чен-ун.Срещата е насрочена за 27 и 28 февруари във Виетнам. ", "date": "2019.02.19", "title": "Дипломати обсъждат предстоящата среща между Тръмп и Ким"}
{"url": "http://www.cross.bg/levski-predmeti-dopyskani-1596912.html", "text": "/КРОСС/ Във връзка с обезпечаване сигурността на възпоменателната церемония по случай 146 години от гибелта на Апостола на свободата, която ще се проведе на 19 февруари 2019 г. от 18.00 ч. пред паметника на Васил Левски, от Национална служба за сигурност (НСО) напомнят на представителите на средствата за масово осведомяване, че могат да разположат наличната си техника в района на провеждане на мероприятието на бул. „Янко Сакъзов\" пред Посолството на Словашката република до 16.00 ч.След този час екипи с техническо оборудване няма да бъдат допускани в района.Проверката на представителите на медиите, които ще отразяват събитието, ще се осъществява посредством временен контролно-пропускателен пункт (КПП),организиран на бул. „В. Левски\" и ул. „Оборище\" като крайният час за тяхното пристигане е 17.20 ч. Служителите на Националната служба за охрана ще изискват от представителите на средствата за масово осведомяване актуален документ за принадлежност към съответната медия и документ за самоличност. Стажанти без журналистическа карта няма да бъдат допускани.Компетентните органи ще наложат забрана за използването на безпилотни летателни апарати (дронове) между 17.30 и 19.00 ч в района на провеждане на проявата поради съществуващите рискове от нежелани инциденти за всички присъстващи граждани и официални лица.Гражданите, които желаят да присъстват на церемонията, ще бъдат пропускани през три контролно-пропускателни пунктове: първият - на кръстовището на бул. „Васил Левски\" и ул. „Оборище\"; вторият - на бул. „Дондуков\" и бул. „Васил Левски\" и третият - на бул. „Янко Сакъзов\" и ул. „Панайот Волов\"Цветя на паметника на националния герой ще могат да бъдат поднасяни до 17.00 ч. и след приключване на официалната церемония, с изключение на часовия диапазон от 15.00 до 16.00 ч.Напомняме на решилите да присъстват на събитието, че следва да спазват чл. 6, ал.1 от Закона за събранията, митингите и манифестациите и чл. 8, ал. 7 от Наредба за обществения ред на територията на Столична община, която гласи: „При провеждане на масови прояви на обществени места се забранява: внасянето на огнестрелно или хладно оръжие, както и на други предмети, предназначението или употребата на които би застрашило обществения ред, живота и здравето на присъстващите; забранява се посещението на лица в явно нетрезво или неадекватно състояние, както и ползването на предмети, предизвикващи силен шум.\" Полицейските служители, в рамките на своята компетентност, контролират прилагането на Наредбата и съставят актове на гражданите при установяване на нарушения.Служителите на НСО ще извършват проверки на предмети и вещества на основание чл. 30, ал. 1 от Закона за Националната служба за охрана като проверяват за наличие на огнестрелни и други оръжия,хладни оръжия и остри предмети, експлозиви и леснозапалими вещества, източници на йонизиращи лъчения, фойерверки и други пиротехнически изделия. Граждани, които носят обемисти багажи, няма да бъдат допускани на мероприятието, поради невъзможността на място да бъде организирано съхраняването им. ", "date": "2019.02.19", "title": "Засилени мерки за сигурност за годишнината от гибелта на Васил Левски"}
{"url": "http://www.cross.bg/filimon-sveti-arhip-1596901.html", "text": "/КРОСС/ Св. ап. Архип, Филимон и мчца и равноап. Апфия. Преп. Доситей. Преп. РавулаВ памет на светите апостоли Архип, Филимон и АпфияПо свидетелство на блажения Амвросий, свети апостол Архип, един от седемдесетте, бил епископ след свети Епафрас, в град Колоси, във Фригия; свети апостол Павел в своето послание до Филимон нарича свети Архип свой съратник. Свети Филимон бил именит гражданин на Колоси, а света Апфия, по свидетелство на свети Йоан Златоуст, била негова съпруга. Последният, като повярвал в Христа, направил от дома си църква; така в дома му се събирали всички вярващи в Колоси и тук, като в църква, се извършвали божествени служби. След това свети Филимон бил поставен за епископ, за да помага на апостолите в разпространяването на Евангелието.По времето на апостолите някои от епископите имали постоянно жителство и заемали една определена катедра, а други обхождали различни градове и села; те се наричали апостолски епископи, тъй като били изпращани на апостолска проповед. Такъв епископ бил и свети Филимон, удостоил се да бъде причислен, подобно на някои поместни епископи, към седемдесетте апостоли; той обхождал градовете на Фригия, както и някои други, и навсякъде ревностно проповядвал словото Божие. До нас стигнало известие, че той бил епископ и в Газа.Света Апфия, като устроила в дома си църква, усърдно служела денем и нощем на Господа, подвизавайки се в молитва и пост; тя с радост приемала и давала подслон на онези, които се трудели, благовестейки Христовото учение; давала храна на бедните и странниците, така че домът й бил не само църква, но и странноприемница, болница и приют за всички, които нямали място, където да могат да отдъхнат и да се успокоят.Веднъж в Колоси се извършвал богомерзък празник в чест на езическата богиня Артемида. По това време светите апостоли Архип и Филимон, събрали всички вярващи в дома на Филимон и Апфия, и възнасяли към Господа обичайните си моления и извършвали божествена служба. Идолослужителите, изпитващи силна ненавист към християните, узнали, че те са се събрали в дома на Филимон. Възползвайки се от това, езичниците внезапно ги нападнали, разпръснали цялото Христово стадо, едни набили, други убили; след това хванали светите апостоли Архип и Филимон, а също и света Апфия и ги отвели при ефеския градоначалник Артоклис и по негова заповед подложили светиите на мъчения: отначало ги прострели на земята и започнали да ги влачат, като немилосърдно им нанасяли удари; след това заровили всеки от тях поотделно в земята до бедрата и започнали да хвърлят камъни по тях. Свети Филимон и света Апфия напълно затрупали с камъни; а свети Архип едва жив оставили за посмешище на децата; събрали се много момчета, които започнали да режат светеца с ножове. Така тези трима светии предстанали на небесата пред престола на Пресветата, Животворяща, Божествена и Неразделна Троица.В памет на преподобни РавулаСвети Равула се родил в град Самосат. Образованието си получил под ръководството на един прочут учен мъж на име Варипсав. Водейки добродетелен живот от ранна възраст, като достигнал пълнолетие, преподобният приел монашество и избрал необикновени подвизи. Подобно на свети пророк Илия, той обитавал планините и пещерите и по начин на живот подражавал на свети Йоан Кръстител.След известно време преподобният заедно с други монаси отишъл във Финикия и подвизавайки се там, привлякъл вниманието към себе си със своите високи добродетели, така че скоро, въпреки желанието си, станал известен. Получил парична помощ от император Зенон, със съдействието на Беритския епископ Йоан той построил на едно място сред планините голям манастир и го населил с монаси. В околностите на манастира живеели множество ревностни езичници. Преподобни Равула и живеещите с него монаси, уподобявайки се на светите апостоли Павел и Варнава, а също и на Петър и Йоан, започнали да изобличават техните заблуждения, както и да им дават наставления във вярата, и скоро привели всички към познание на Истинния Бог. Това било първото славно деяние на преподобния.След смъртта на император Зенон управлението на империята поел император Анастасий. Преподобни Равула отишъл н Константинопол и със своите усърдни молби постигнал това, че императорът му отпуснал нова парична помощ, която била употребена от него за построяването на втори манастир. Впоследствие той построил и други манастири на различни места. Свети Равула винаги бил усърден във всяко добро дело, кротък, милостив, човеколюбив, никога не се поддавал на гняв и към всички се отнасял доброжелателно. И когато дяволът, възбуждайки страсти, влизал в борба с него, той, познавайки в съвършенство и разбирайки свещеното Писание на Ветхия и Новия Завет, му противопоставял словото Божие, и делата на благочестието, и с това прогонвал противника от себе си. Преподобният живял до времето на царуването на Юстиниан Велики, който построил знаменития храм „Света София\" в Константинопол. Достигнал осемдесет години, веднъж той чул глас от небето, който му казал: „Дойдете при Мене всички отрудени и обременени, и Аз ще ви успокоя\", и скоро, след кратко боледуване, отишъл при Господа.В памет на преподобните Евгений и Макарий изповеднициКогато в Римската империя царувал Юлиан, всички християни се укривали поради това, че по заповед на императора навсякъде се принасяли жертви на езическите богове, и езичниците, в угода на своя господар, осквернявайки себе си и без да се боят от Божия съд и вечното наказание, насила принуждавали твърдите във вярата Христови изповедници да вземат участие в тези жертвоприношения. По това време били хванати и доведени на съд при Юлиан двама презвитери от Антиохийската църква, Евгений и Макарий. На съда те изповядали Христа като Истинен Бог и Съдия над живи и мъртви и изобличили императора отстъпник като нечестивец и убиец, нарушител на Божиите заповеди, езичник и идолослужител, при което му казали:- Горко ти, нечестивецо и наследнико на вечния, неугасващ огън! Горко на твоята суетност! Как реши вместо светлината да придобиеш за себе си тъмнината?От тези думи Юлиан се разгневил и заповядал най-напред да вържат светиите с тънки ремъци, да ги закачат надолу с главите и да ги опушват с отровен, зловонен дим, след което силно да нагорещят железен лист, да ги съблекат голи и да ги прострат върху него. Подложени на такива мъчения, светите Евгений и Макарий издигнали очите си към небето и запазвани от Божията сила, оставали невредими, при което лицата им сияели в радост, с което изобличавали злобата на мъчителя. След това Юлиан заповядал да ги оковат във вериги и да ги заточат в Оасим арабски. Отивайки към мястото на заточението, светиите се радвали, че търпят изгнание за Христа, и пеели: „Блажени непорочните в пътя си, които ходят по закона Господен\". С радостен дух те пристигнали в Оасим, изкачили се на една планина и заживели на нея сами. Управителите на страната им казали:- Братя, бягайте от това място, защото недалече оттук живее свирепа змия, поглъщаща всички, които се приближават към нея.На това светиите отговорили:- Покажете ни пещерата, където живее тази змия. Довели ги и отдалече им показали пещерата. Тогава светиите преклонили колене и се помолили на Бога, внезапно паднал гръм от небето и поразил змията. Тя била обхваната от пламък, с нея изгорял и пясъкът в пещерата и се вдигнал зловонен вихър. Като видели това чудо, началниците на страната, които били езичници, повярвали в Христа.Светите Евгений и Макарий влезли в пещерата и тридесет дни прекарали в молитва без храна и питие. Накрая те чули глас, който им казал:- Раби на Истинния Бог и наш Спасител Иисус Христос, приближете се до камъка, който се намира до вас.Светиите изпълнили заповедта и когато се приближили до камъка, най-напред видели светлина на него, а след това той се разцепил на две и от него потекла вода в изобилие. Те се напили до насита, с което утолили жаждата и глада си. Намирайки се в пещерата, светиите се молели Господ да ги удостои да умрат по едно и също време и заедно да бъдат с Христа, и Господ приел молитвата им: те двамата заедно отишли при Господа, благодарейки и прославяйки Го.На този ден се чества и паметта на светите мъченици Максим, Теодот и Исихий и на светата мъченица Асклипиодота, пострадали при император Максимиан Галерии в Адрианопол.  ", "date": "2019.02.19", "title": "Св. апли Архип, Филимон и мчца и равноап. Апфия. Преп. Доситей. Преп. Евгений и Макарий, Изповедници  "}
{"url": "http://www.cross.bg/voiina-svetovna-mars-1596902.html", "text": "/КРОСС/ На този ден слънчевите лъчи огряват четирите статуи на Птах, Ра-Хоракти, Рамзес II и Амон-Ра, намиращи се във вътрешността на храма в Абу Симбел. Този феномен се наблюдава и на 21 октомври.356 г. - Константин Велики заповядва да се затворят всички езически храмове в Римската империя.1199 г. - С була на папа Инокентий III е признат новият духовно-рицарски орден - Тевтонския орден.1861 г. - С манифест на император Александър II в Русия е премахнато крепостничеството.1878 г. - Американецът Томас Едисон патентова фонографа.1882 г. - Град Хаджиоглу Пазарджик е преименуван на град Добрич чрез указ на княз Александър Батенберг1886 г. - По стар стил: Сръбско-българската война: След приключване на войната е сключен Букурещки договор между България и Сърбия.1910 г. - Открит е Олд Трафорд - стадионът на един от най-големите английски клубове - Манчестър Юнайтед. Съоръжението е с капацитет 80 000 места и става най-големият стадион на Острова.1915 г. - Първа световна война: Започва Битката за Галиполи.1924 г. - Персийският шах Ахмад е свален от престола.1942 г. - Втора световна война: Японската авиация напада град Даруин, Австралия.1943 г. - Втора световна война: В Тунис започва Битката при прохода Касерин.1949 г. - Политическият кръг \"Звено\" престава да съществува самостоятелно и се влива в Отечествения фронт1951 г. - В София се състои премиера на първия антифашистки филм \"Тревога\" (по пиеса на Орлин Василев, сцен. Анжел Вагенщайн, реж. Захари Жендов).1963 г. - СССР се съгласява да изтегли войските си от Куба.1986 г. - Космическа програма на СССР: В околоземна орбита е изстреляна космическата станция Мир - първата изследователска станция за дълго обитаване.1992 г. - С указ на президента за Главен прокурор на България е назначен Иван Татарчев.2002 г. - Космическият апарат на НАСА Марс Одисий започва мисията по картографиране на повърхността на Марс.2003 г. - Самолет Ил-76 на иранските авиолинии катастрофира над Шахдад (Иран), загиват 275 души. ", "date": "2019.02.19", "title": "19 февруари  в историята"}
{"url": "http://www.cross.bg/kogato-si-s-grub-kum-sluntzeto-1596900.html", "text": "/КРОСС/ Когато си с гръб към слънцето, не виждаш друго, освен сянката сиХалил Джубран ", "date": "2019.02.19", "title": "Когато си с гръб към слънцето"}
{"url": "http://www.cross.bg/kresna-dulzhina-ychastuka-1596904.html", "text": "/КРОСС/  Днес се отварят офертите в обществената поръчка за избор на изпълнител за проектиране и строителство на лот 3.2.2 или още 10,4 км от автомагистрала „Струма\", в участъка между Кресна и Крупник. Това е платното в посока Кулата - София, което ще преминава източно от Кресненското дефиле по ново трасе. Цялата близо 24-километрова отсечка от Кресна до Крупник е разделена на два лота - 3.2.1 и 3.2.2, за да може на обекта да се работи едновременно и проектът да завърши в срока на ОП „Транспорт и транспортна инфраструктура\". Лот 3.2.2 е с дължина 10,4 км. В този обект е включен и обходния път на Кресна, който е 5,5 км. При обхода на града ще бъде изградена и площадка за отдих, която ще бъде с електричество, вода и канализация. От нея ще има и връзка с Кресна. В отсечката ще бъдат построени 4 тунела - „Тисата\" /171 м/, „Света Неделя\" /1,3 км/, тунел „Кресна 1\" /358 м/ и „Кресна 2\" /230 м/. Те ще бъдат с инсталации и системи за пожароизвестяване, вентилация, електроснабдяване, осветление, управление на движението и т. н. В участъка ще има 11 виадукти с приблизителна дължина 5 км, както и 9 надлези и подлези. Чрез пътен възел „Кресна\" - при км 401+640, ще се осигурява достъпа в посока Кулата, София и път I-1. Индикативната стойност на обществената поръчка за лот 3.2.2 е 430 525 209 лв. без ДДС. На 15 февруари бяха отворени постъпилите 10 оферти за лот 3.2.1 - от км 375+860 до км 389+100, и прилежащите пътни връзки. Неговата дължина е 13,2 км. В участъка ще бъдат построени 3 тунела - „Симитли\" /211 м/, „Ракитна\" /1 135 м/ и „Стара Кресна\" /1 052 м/. Съоръженията ще бъдат със системи за пожароизвестяване, вентилация, електроснабдяване, осветление, управление на движението и т. н. Ще бъдат изградени 10 виадукта с обща дължина 3,5 км, както и 3 надлези и подлези. Достъпът до трасето ще бъде осигурено чрез 3 пътни възли „Полето\", „Мечкул\" и „Стара Кресна\". Индикативната стойност за изграждането на лот 3.2.1 е 444 796 305 лв. без ДДС. Срокът за изпълнение на всяка от обществените поръчки е 1556 дни и включва времето за проектиране и строителство. Проектът се планира да се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура\" 2014-2020 г.", "date": "2019.02.19", "title": " Отварят офертите за изграждане на 10 км от АМ \"Струма\""}
{"url": "http://www.cross.bg/rozhdenitzi-na-fevryari-1596905.html", "text": "/КРОСС/  Георги Миланов, футболист Детелин Далаклиев, световен шампион по бокс Проф. Иван Димов, художник Калоян Махлянов-Котоошу, сумист Проф. Милена Моллова, пианист, педагог Михаил Ангелов, диригент Орлин Алексиев, общински съветник в СОС", "date": "2019.02.19", "title": "Рожденици на 19 февруари  "}
{"url": "http://www.cross.bg/chasa-levski-vasil-1596906.html", "text": "/КРОСС/ София.От 18.00 часа пред паметника на Васил Левски в столицата президентът Румен Радев ще участва във възпоменателната церемония по повод 146 години от гибелта на Апостола на свободата.***София.От 14.00 часа в сградата на Министерството на туризма министърът на туризма Николина Ангелкова ще представи Единната система за туристическа информация.***Видин.От 16.00 часа в Конферентния център на Областна администрация Народният представител от ГЕРБ-Видин Владимир Тошев и министърът на регионалното развитие и благоустройството Петя Аврамова ще участват в събитие от платформата за Граждански диалози \"Европа в нашия дом\".***София.От 9.30 часа в заседателната зала в сградата на Висшия съдебен съвет ще се проведе заседание на Съдийската колегия на Висшия съдебен съвет.***София.От 11.00 часа на бюст-паметника на Васил Левски на бул. „Васил Левски\" ще се състои ритуал по полагане на венци и цветя по повод 146 гoдини от обесването на Апостолa на свободата.***София.От 11.00 часа в аулата на УМБАЛ „Александровска\" БЛС ще рестартира националната си кампанията срещу насилието над медици - „Да спасяваш е призвание, не заслужава наказание\", #ПребориГнева.***София.От 11.45 часа в централата на НФСБ на „Раковски\" 134 представители на ръководството на НФСБ ще дадат пресконференция.***София.От 12.30 часа в централата на АБВ ще се проведе пресконференция след заседание на Изпълнителното бюро.***Варна.От 10.00 часа пред барелефа на Апостола на Свободата в квартал „Васил Левски\"ще бъдат поднесени венци и цветя. От 11.00 часа ще се проведе общоградско поклонение със заупокойна молитва и полагане на венци и цветя с военен ритуал пред паметника на Васил Левски в Морската градина.***Варна.От 12.00 часа в Областния информационен център-Варна ще се проведе заключителна пресконференция на Община Вълчи дол, на която ще бъдат отчетени резултатите по проект за пълното обновяване на Професионалната гимназия по земеделие и горско стопанство в с. Стефан Караджа.***Варна.От 14.00 часа в офиса на ПП ГЕРБ на ул. „Георги Бенковски\" №1 доц. Антоанета Цветкова, председател на комисията „Здравеопазване\" към ОбС, ще приема граждани.***Видин.От 10.30 часа в катедралния храм „Св. Димитър Солунски\" ще се проведе заупокойна молитва по повод 146 години от обесването на Апостола на свободата Васил Левски. От 11.00 часа ще се състои поклонение пред бюст-паметника на Васил Левски във Видин.***Враца.От 9.30 часа в конферентната зала на Търговско-промишлената палата във Враца заместник-министърът на образованието и науката Таня Михайлова ще участва в семинар на тема „Качество на професионалното образование и обучение и нуждите от квалификации и умения\".***Враца.От 11.00 часа с панихида в храм „Св. Възнесение\" ще бъдат отбелязани 146 години от обесването на Апостола на българската свобода - Васил Левски. След заупокойната служба, от 11.30 часа, пред паметника на Дякона в центъра на Враца ученици от Иновативно основно училище „Васил Левски\" ще изпълнят поетична композиция за великия българин.***Добрич.От 10.00 часа в Бизнес залата на Община Добрич омбудсманът Мая Манолова ще участва с кмета Йордан Йорданов, общински съветници и граждани в публичното обсъждане за избор на местен обществен посредник. В 13.00 часа омбудсманът Мая Манолова и кметът Йордан Йорданов ще поднесат цветя на паметника на Васил Левски по повод 146 години от гибелта на Апостола.***Дулово.От 10.00 часа пред паметника на Апостола на свободата в центъра на града ще се състои тържествено възпоменание по повод 146 години от гибелта на Васил Левски.***Карлово.От 9.00 часа в храм „Св. Богородица\" в Карлово ще бъдат отслужени архиерейска света Литургия и панихида в памет на Апостола. От 11.00 часа ще се състои възпоменателен митинг-поклонение на площад „Васил Левски\", ще бъдат поднесени венци и цветя пред паметника на Апостола, след което ще тръгне шествие до родната му къща.***Кюстендил.От 11.00 часа пред бюст-паметника на Васил Левски в града Община Кюстендил организира поклонение.***Кюстендил/с. Соволяно.В 12.30 часа ще бъдат поднесени цветя на паметната плоча на Дякона, поставена в центъра на село Соволяно.***Ловеч.От 12.00 часа в заседателната зала на Общинския съвет ще се проведе заседание на постоянната комисия по обществен ред, сигурност и опасност на движението. От 15.30 часа се събира комисията за децата, младежта, спорта. От 16.10 часа ще работи постоянната комисия по образование, култура, вероизповедания и международно сътрудничество.***Плевен.От 11.00 часа пред паметника на Васил Левски ще се състои пачетен ритуал по повод 146 г. от обесването му с почетен караул с участието на военнослужещи от Единния център за начална подготовка и панихида, отслужена от свещеници от плевенски храмове. - Виолета***Пазарджик.От 12.00 часа пред паметника на Васил Левски в Пазарджик, с поклонение и поднасяне на цветя ще бъдат отбелязани 146 години от неговата гибел.***Пазарджик.От 16.00 часа в залата на РУО - Пазарджик заместник-министър Деница Сачева ще се включи в работна среща с директори на детски градини и училища, учители и с представители на институции, които работят за приобщаване на всички деца и ученици в образователната система. В 18.00 ч. тя ще вземе участие и среща на тема „Образование и мотивация на младите хора за повече знания и перспективи за развитието на България и Европа\".***Пловдив.От 10.00 часа в църквата „Св.св. Петър и Павел\" ще бъде отслужена панихида по повод 146 години от гибелта на Васил Левски.***Пловдив.От 11.00 часа с поклонение пред паметника на Васил Левски на централната алея в парк „Бунарджика\" ще бъде отбелязана 146-та годишнина от трагичната гибел на Апостола на Свободата Васил Левски.***Поморие.От 10.30 часа пред монумента на Левски в центъра на Поморие с възпоменателна церемония ще бъдат отбелязани 146 години от героичната гибел на Васил Левски.***Русе.От 11.00 часа в Зала 1 на Областна администрация-Русе ще се проведе извънредно заседание на постоянно действащата междуведомствена областна епизоотична комисия във връзка с влошената епизоотична обстановка по отношение на болестта Африканска чума.***Симитли.От 11.00 часа пред бюст - паметника на Левски в мемориалния парк в центъра на град Симитли ще бъде отбелязана 146-ата годишнина от обесването на Васил Левски.***Сливен.От 10.00 часа пред ППМГ „Добри Чинтулов\" ще се проведе „Урок по родолюбие\". В 10.30 часа ще бъдат поднесени цветя кв. „Клуцохор\" пред паметните плочи на сподвижниците на Васил Левски (ул. „Георги Икономов\") Георги Икономов, Сава Райнов, Бойка Атанасова, Нено Господинов - Брадата и паметника на Таньо войвода. Цветя ще бъдат поднесени и пред барелефа на Васил Левски пред храм „Св. Цар Борис Първи Покръстител\" и паметника на Панайот Хитов в кв. „Ново село\". Панихида в памет на йеродякон Игнатий - Васил Левски ще бъде отслужена от 11.30 часа, катедрален храм „Св. Димитър\". Общоградска възпоменателна церемония и поднасяне на цветя пред паметника на Васил Левски ще се проведе в 12.30 часа, пл. „Васил Левски\".***Стара Загора.От 9.00 часа в Митрополитски храм „Св. Димитър\" ще се проведе заупокойна света литургия в памет на йеродякон Игнатий.***Стара Загора.От 11.00 часа пред паметника на Васил Левски ще се състои общоградски ритуал с поднасяне на венци и цветя.***Търговище.От 10.30 часа в храм „Св. Йоан Рилски\" ще бъде отслужена панихида по инициатива на Обществен комитет „Васил Левски\" и Архиерейското наместничество. Венци и цветя ще бъдат поднесени пред барелефа на Апостола на ул. „Васил Левски\" в 11.00 часа.***Хасково.От 11.00 часа пред паметника на Васил Левски (в двора на СУ \"Васил Левски\") ще се състои тържествен ритуал по повод 146 години от гибелта на Васил Левски. От 18.00 часа в Театър \"Иван Димов\" студенти от НАТФИЗ и департамент \"Театър\" на Нов български университет ще представят Музикално-поетичен възрожденски спектакъл \"Памет\".*** Шумен.От 11.00 часа пред паметника на Васил Левски, община Шумен и Командването на шуменския военен гарнизон организират общоградски ритуал по поднасяне на венци и цветя по повод 146 години от гибелта на Апостола. ", "date": "2019.02.19", "title": "Предстоящи събития в страната на 19 февруари  "}
{"url": "http://www.cross.bg/tema-ybiiistvo-zashto-1596903.html", "text": "/КРОСС/Тема:  Изборните правила: ремонт след ремонта - председателят на правната комисия Данаил Кирилов;Тема:  Как се нарежда предизборният пъзел - коментират политолозите и социолозите;Тема:  Поредно убийство - могат ли психичните отклонения да бъдат разпознати навреме?Тема:  Лекарите и насилието - как да бъде спряно?Тема:  Думи за Апостола - България отбелязва годишнината от обесването на Васил Левски;Тема: Ексклузивно: Емилиян Гебрев - кой стой зад опита за отравянето му и до къде стигна разследванетоТема: Крачка назад - защо ГЕРБ се отказа от промените в Изборния кодекс - в студиото министърът на финансите Владислав ГорановТема: Четворно убийство - директно от Нови Искър ,какви са причините за жестокото четворно убийство, з апрофила наизвършителя - анализ на психолога Росен ЙордановТема: Брутано нападение - младежи пребиха и ограбиха възраства жена в Монтанско, какво е състоянието на пострадалатаТема: Почит към Апостола - на живо от паметника на Васил Левски в София и още - историкът Пламен МитевТема:   Психично болен изби семейството си - след четворното убийство край София - можеше ли да бъде предотвратена трагедиятаТема:   Ремонти на хартия - стотици хиляди за училище призрак - потъват ли парите за ремонт на сгради, в които вече не учат децаТема:   Обратен завой - защо ГЕРБ реши да върне префенциите и да смени ЦИК за изборите - в студиото вице-премиерът Томислав ДончевТема:   След крачката назад - защо БСП отказа да се върне в Народното събраниеТема:   Светец или национален герой - почитаме Васил Левски ,този път със спор - заслужава ли да бъде канонизиран за светецПредстоящи събития в страната за  19 февруяри 2019 година  ", "date": "2019.02.19", "title": "Теми и гости в сутрешните блокове на телевизиите"}
