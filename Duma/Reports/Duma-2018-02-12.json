{"url": "http://www.duma.bg/node/160635", "text": "Всички влюбени в хубавата музика ще имат възможност на 14 февруари да се насладят на концерт, подготвен от \"D2\". Специалното и покоряващо сърцето участие на групата ще е на най-новата софийска сцена \"City Stage\". Като част от шоуто бандата ще направи акустичен сет с големите си хитове, кавъри на най-романтичните песни за всички времена като \"Wicked Game\" на Крис Айзък и ексклузивно представяне на новото парче \"Егоист\". Въпреки името си, песента е посветена на любовта. \nНа сцената \"D2\" ще излезе с оригиналния си барабанист Явор Александров (Яшо), чието официално завръщане в групата след 5-годишна раздяла бе обявено в края на 2017-а. Специален гост ще е Ивайло Цветков-Нойзи. \nЗа празника на любовта клубът е подготвил изключително предложение със специално меню за класическа среща - вечеря & концерт. Като допълнителен жест романтичната рок изява на \"D2\" е и на празнична цена - 10 лв. редовен билет на предварителна продажба и 15 лв. в деня на събитието и на входа.   \n", "date": "2018.02.12", "title": "\"D2\" подготвя любовен концерт"}
{"url": "http://www.duma.bg/node/160638", "text": "Ежегодното благотворително шоу на топ коафьора Любен Николов тази година ще се проведе под патронажа на Десислава Радева. Той е неин личен фризьор, а идеята се е родила спонтанно при едно от посещенията на първата дама в салона му. Любен Николов е поканил да вземе участие в спектакъла и неговия колега и приятел - Ивайло Колев, когото наричат топ фризьорът на звездите. \nСредствата, събрани по време на зрелищното представление, ще бъдат дарени за продължаване на средното образование на сираци от домовете в Казанлък и Кюстендил. Фондация \"Сийдър\", която също е спомоществовател, успешно е трансформирала тези учреждения в съвременни Центрове за семейна грижа, като идеята е подкрепата за децата да продължи и след като ангажиментът на държавата е приключил. \nШоуто ще бъде под наслов \"Живот след смъртта\" и ще препраща към Библейската тематика за пътя на душата към Рая и Ада. Интересното е, че тази вечна тема ще бъде пресъздадена чрез ревю на арт прически, каквато е традицията при Любен Николов. Стилисти ще покажат идеята за последната равносметка, терзанията на човешката душа, греха и опрощението. \nВ ефира на Нова тв Любен Николов повдигна завесата, като разказа, че шоуто ще бъде много зрелищно и екстравагантно, тъй като фризьорът на първата дама чества 20 години на професионалното поприще, а колегата му Ивайло Колев отбелязва десетилетие. Коафьорският спектакъл ще се превърне в надграждане на всичко, правено до момента, и ще бъде концентрация на уменията на двамата виртуози. Представлението ще е единен ансамбъл от ревю, декори, музика, специални ефекти, съчетани в екстравагантна композиция. Известни художници вече работят усилено по подготовката на сцената. \nВодещи ще бъдат Гери Дончева и Станимир Хасърджиев, а Любен Николов обещава финалът да бъде изключително експресивен и ексцентричен, невиждан досега. \nВ стилистиката на благотворителната цел е избрано и мястото на събитието - \"Рейнбоу плаза\". Сред поканените са хора от сферата на дипломацията, бизнеса, модата и музикалните среди. Точната дата на шоуто все още не е уточнена, но ще се състои в дните непосредствено след Великден т.г. \nБлагородната инициатива обещава да се превърне в едно от най-значимите светски събития на 2018 г.   \n", "date": "2018.02.12", "title": " Фризьори на звездите с благотворително шоу  "}
{"url": "http://www.duma.bg/node/160639", "text": "Във фейсбук се тества въвеждането на нов бутон за изразяване на неодобрение в социалната мрежа. Копчето обаче няма да е така дълго чаканата от потребителите възможност за нехаресване на постове, а ще е начин да се отбелязват съмнителни коментари и за тях да се подава сигнал до компанията. Хората обаче няма да виждат колко пъти е използван бутонът. Натискането на експерименталното виртуално копче скрива коментара, а след това се появява въпрос дали той е бил обиден, подвеждащ или несъстоятелен. \nНай-важното е, че използването на бутона ще изпраща сигнал към екипа на интернет гиганта. Тестът се провежда сред малка група потребители в САЩ. Бутонът се използва само за обществени публикации, каквито са новинарските статии, но не и в групови постове или на профилите на публични личности. \nБутонът \"не харесвам\" е една от най-желаните възможности за реакция в социалната мрежа, но фейсбук не се предава. Преди време изпълнителният директор и съосновател на компанията Марк Зукърбърг заяви, че социалната мрежа не трябва да се превръща във форум за гласуване с \"да\" или \"не\". \n\"Бутонът \"харесвам\" наистина е ценен, тъй като е начин бързо да изразиш положителна емоция, когато някой сподели нещо. Хората ни питат за бутон \"не харесвам\", защото искат да са в състояние да кажат, че нещо не е хубаво. Не смятаме обаче, че това е нещо добро за света. Няма да го направим. Не мисля, че има нужда от механизъм да се гласува във фейсбук дали дадена публикация е хубава или лоша. Не мисля, че това е ценно за обществото.\" \nПри последните промени в бутони във фейсбук бяха въведени емотикони за реакции, с които се даде възможност на потребителите да изразят тъга, гняв, любов, изумление или да се разсмеят.   \n", "date": "2018.02.12", "title": "Бутон за неодобрение тестват във фейсбук"}
{"url": "http://www.duma.bg/node/160637", "text": "Известният продуцент Куинси Джоунс, който стои зад най-големите успехи на Джако, обвини поп идола, че е плагиатствал няколко парчета, включително и легендарното \"Billie Jean\". Нямам желание да го казвам публично, но Майкъл открадна доста песни, каза 84-годишният Джоунс, който е участвал в създаването на албуми като \"Thriller\" и \"Bad\". \n\"Джако бе толкова макиавелистичен, колкото е възможно\", добави продуцентът в интервю за \"Vulture\". Той не пропусна да покаже приликите между класическото парче на изпълнителя \"Billie Jean\" и \"State of Independence\" на кралицата на диското Дона Съмър, което излиза няколко месеца по-рано. Продуцент и на двете е Куинси Джоунс. \nНа първо слушане приликите между двете не са толкова големи, но когато се направи по-внимателен звуков анализ, има сходни елементи, твърдят експерти. \nКуинси Джоунс обвинява Джако, който почина през 2009 г., че е бил стиснат. Бившият член на групата \"Джаксън файв\" отказал да кредитира пианиста си Грег Филигейнс за неговия хит \"Don`t Stop `Til You Get Enough\".   \n", "date": "2018.02.12", "title": "Куинси Джоунс обвини Джако в плагиатство"}
{"url": "http://www.duma.bg/node/160674", "text": "С около 11% по-скъпо ще струва почивката на родното Черноморие това лято. Изчисленията са на Института за анализи и оценки в туризма, цитирани от бТВ. Това лято цените ще са по-високи не само у нас. В останалите европейски държави обаче цените ще са едва с около 2-3 на сто по-високи. Пазарът в Турция се възстановява и цените отново се покачват. Така почивка от 7 дни с всичко включено на човек в България ще струва около 1100 лева. Т.е. едно четиричленно семейство със споделена стая ще трябва да приготви около 2200 лева или повече. \nЗа същите условия в друга европейска държава сумата се удвоява, отчитат от Института. \nИ макар, че голяма част от най-изгодните оферти вече са изчерпани, все още имате шанса за ранно записване, което ще ви спести от 10% до 20% от цената на лятната почивка. \n8% от ранните резервации са направени още миналото лято. \nМеждувременно стана ясно, че през януари има спад на зимните ваканции, свързани със зимните спортове заради топлото време. \"Записванията спряха както за България, така и за Европа, където пък имаше прекалено много сняг. Тази зима за скиорите и фирмите, които ги изпращат по курортите, януари не беше добър месец.\" Това каза пред БНТ Румен Драганов, директор на Института за анализи и оценки в туризма. \nСпоред Драганов обаче зимният туристически сезон тази година е добър. Януари ще приключи с около 480 хиляди влезли в страната чужденци, което е около 4% над посетителите от миналия януари. Причината за ръста е повишеният интерес към културно-историческия туризъм в градска среда, както и Българското европредседателство. \nХотелиерите в България не са консолидирани - липсата на силна организация, която да ги обединява по места и във връзката им с централната администрация, продължава да е основен проблем на бранша, каза той. \nБраншът очаква създаването на Национална туристическа организация, която ще обедини 11 туристически формирования в момента. В парламента вече е внесено предложение за промени в Закона за туризма в тази връзка, каза Драганов. Това ще е форма на конфедерация на българската туристическа индустрия, поясни той.     \n", "date": "2018.02.12", "title": " С 11% ще е по-скъпа почивката на родното Черноморие това лято  "}
{"url": "http://www.duma.bg/node/160672", "text": "Обществената поръчка за избор на изпълнител на участъка Мездра - Ботевград от пътя Видин - Ботевград ще стартира през март. Това съобщи Агенцията \"Пътна инфраструктура\" (АПИ), след като за трета поредна седмица във Видинско се проведе протест на граждани с искане за ремонт на пътната инфраструктура в региона. Организатор на протестите, които според Областната управа във Видин са незаконни, е \"Широка гражданска коалиция\", посочва БНР. \nУчастъкът Мездра - Ботевград е с дължина 33 км, посочват още от АПИ. По-късно през годината ще тръгнат и процедурите за изграждането на отсечката от Видин до Ружинци с дължина до 52 км, припомня Агенцията. През 2018 г. ще стартират тръжните процедури за изграждането на общо 85 км по пътя, се казва в съобщението. През 2019 г. ще тръгнат поръчките и за останалите трасета. Това означава, че строителството на първите отсечки може да започне в най-добрия случай още към края на годината, а на останалите участъци - през следващата. Проектите ще се изпълняват със средства от републиканския бюджет.   \n", "date": "2018.02.12", "title": "През март ще бъде търгът за първата отсечка от пътя Видин - Ботевград"}
{"url": "http://www.duma.bg/node/160671", "text": "Държавният газов доставчик \"Булгаргаз\" прогнозира поскъпване с близо 7 на сто на април. Увеличението се обяснява с очакваните по-високи доставни цени на природния газ от внос. Според разчетите това означава, че през следващото тримесечие хиляда кубически метра синьо гориво биха стрували около 377 лева без ДДС и акциз, както и без цените за достъп и пренос. \nВ сравнение с утвърдената за първо тримесечие на 2018 г. цена - без цени за достъп, пренос, акциз и ДДС, прогнозната цена за второ тримесечие на 2018 г. се увеличава с 24,64 лв./хм3, или 6,99 на сто. Увеличението е с 2,30 лв./MWh, или 6,89%. Окончателното предложение на \"Булгаргаз\" ЕАД за утвърждаване цената на природния газ за второ тримесечие на 2018 г. ще бъде внесено в Комисията за енергийно и водно регулиране (КЕВР) на 9 март 2018 г. В заявлението си до енергийния регулатор \"Булгаргаз\" ще анализира още и цената на алтернативните продукти на пазарите, както и курса на щатския долар и ще включи и тези прогнози. КЕВР ще прецени дали изчисленията на компанията са правилни и ще направи корекции, ако това се налага. \n    \n", "date": "2018.02.12", "title": "\"Булгаргаз\" иска 7% увеличение на цената на газа от април"}
{"url": "http://www.duma.bg/node/160673", "text": "През изминалата седмица ябълките поскъпнаха със 7,2 на сто и се продават по 1,48 лв. за кг на едро.  Това показват данните на Държавната комисия по стоковите борси и тържища (ДКСБТ). \nЦената на доматите на едро се повиши с 4,5 на сто и се продават по 1,63 лева за килограм. Вносните краставици поскъпнаха с 20,7 на сто, до 2,33 лева средно за килограм. Картофите се търгуват по 0,59 лева за килограм на едро. Цената на морковите се понижи с 2,6 на сто до 0,74 лева, а зелето поевтиня с 14,3 на сто и се търгува по 0,42 лв. за кг на едро. \n Цената на лимоните се повиши с 2,3% до 2,22 лева. Портокалите поевтиняха с 0,8 на сто до 1,24 лева за килограм, а мандарините - с 4,7, и килограм по борсите се продава по 1,62 лв. \nКравето сирене се търгува по 6,02 лв. за кг, кашкавалът, тип \"Витоша\", по 11,03 лв. за кг, а олиото се купува по 1,92 лева за литър. Каймата поскъпна с две стотинки и се търгува по 4,79 лева за килограм. Цената на пакетче краве масло от 125 грама се понижи с 1,3 на сто до 2,30 лева. От ДКСБТ отчитат още, че пилешкото замразено месо е поевтиняло с 1 на сто и се продава по 4,93 лева за килограм на едро. Захарта се търгува по 1,22 лв. за кг, а брашното, тип \"500\" - по 0,82 лева за килограм. Яйцата се продават по 0,22 лева за брой. \nИндексът на тържищните цени (ИТЦ), който отразява цените на хранителните стоки на едро, се повиши през миналата седмица с 0,89 на сто, отчете още ДКСБТ.   \n", "date": "2018.02.12", "title": " Ябълките поскъпнаха със 7 на сто в началото на месеца"}
{"url": "http://www.duma.bg/node/160640", "text": "Свикнали сме да свързваме археологията с прокълнати гробници и несметни съкровища. Истината зад тази необичайна професия е доста различна. Върху нея е фокусирано и следващото издание на събитията за популярна наука \"Skeptics in the Pub\" на 13 февруари от 20 ч. в клуб \"Грамофон\" в София. Археологията е вълнуваща професия и за да я разберем напълно, трябва да излезем от стереотипа за Индиана Джоунс. Да, в нея може да се разчита на пътуване и приключения, но са гарантирани и далеч по-трудни моменти - копане на открито, дори на слънце при 40 градуса. Надежда Карастоянова е археолог с над 10 години опит и докторант в БАН, към Природонаучния музей. Тя се занимава с археозоология - връзката между човека и животните в праисторията, и е специалист по животински кости. Утре тя ще сподели как изглежда всекидневието на археолога и ще разкаже как се планира, организира и провежда работата по археологичен обект; как се обработват откритите предмети и артефакти, за да ги запазим и да научим повече за миналото от тях; какво ни казват откритите животински кости за далечното минало и др.     \n", "date": "2018.02.12", "title": " Надежда Карастоянова за професията на археолога"}
{"url": "http://www.duma.bg/node/160643", "text": "\"Няма да взема тази награда!\" Това заяви актьорът Васил Михайлов в ефира на сутрешния блок \"Нашият ден\" на програма \"Христо Ботев\" на БНР по повод новината, че е удостоен с \"Икар\" за изключителен принос към българския театър, за което ДУМА съобщи. \"Това е моят малък протест за всичко онова, което става и не се случва в театъра\", каза още обичаният от поколения българи актьор, като подчерта, че това е негово лично решение и позиция. С думите \"Става се актьор, като изиграеш поне 50 роли\" Васил Михайлов пожела успех на младите театрали. \nПрез 2015 г. именитият творец, който на 6 април навършва 80 години, отказа и персонална пожизнена пенсия-награда за особени заслуги към държавата и нацията. \"Аз имам пенсия, която съм си извоювал с 55-годишния си трудов стаж. И продължавам да работя. Заповядайте на театър!\", каза тогава той. Почитателите на легендарния актьор могат да го гледат в Театъра на армията на 23 февруари в \"Завещанието на целомъдрения женкар\" от Анатолий Крим.     \n", "date": "2018.02.12", "title": "Васил Михайлов отказва и \"Икар\""}
{"url": "http://www.duma.bg/node/160641", "text": "Анка К. Момчилова представя свои книги в Столичната библиотека по случай  14 февруари - Деня на влюбените и любовта. Срещата под наслов \"Amore  mio\" (Любов моя) е днес от 16.30 ч. в зала \"Вяра\". Входът е свободен.   \n", "date": "2018.02.12", "title": "Анка К. Момчилова гостува в Столичната библиотека"}
{"url": "http://www.duma.bg/node/160645", "text": "Пиесата \"Moderato Cantabile\" по Маргьорит Дюрас ще представи премиерно театър \"Любомир Кабакчиев\" от Казанлък на сцената на Сити Марк арт център в София на 14 февруари от 19.30 ч. Драматизация, сценография и постановка Стилиян Петров, композитор Мишо Шишков, фотография и дизайн Явор Веселинoв и Калина Монджоловска. Участват Йоана Буковска-Давидова, Ивайло Драганов, Беатрис Благоева, Петър Петров, Светлана Бургазова, Мишо Шишков и Лина Шишкова.  \n\"Moderato Cantabile\" не е редови театрален спектакъл и причините за това са няколко. Първата и най-съществената е, че в тази любовна история пластовете са много повече от един. В оригиналната творба на Маргьорит Дюрас, от чието излизане за първи път, през 2018 г. се навършват точно 60 години, съдбовно се създават и преплитат още две любовни истории. Филмът от 1960 г. с Жана Моро и Жан-Пол Белмондо в главните роли не допада на Дюрас, която намира, че създателите му акцентират предимно върху интимните чувства на главните герои. Авторката обаче е заложила повече подтекст, отколкото съзира във филма на Питър Брук. Неслучайно наричат тази творба \"първата истински дюрасианска\" в сравнение с останалите й произведения. \nТова, което зрителите ще видят в Сити Марк арт център на 14 и 23 февруари е първата в света сценична версия на \"Moderato Cantabile\". Режисьорът Стилиян Петров извлича от текста на френската авторка недоизказаното, неясното, невидимото докрай. За нея играта на много планове е любим похват, изведен почти до съвършенство в \"Moderato Cantabile\". Привидно на първия план не се случва почти нищо, докато под повърхността на сюжета кипят вулкани от страсти. Главните герои не могат да им устоят и постепенно са увлечени във водовъртеж на чувствата с неясен край. Темата за самотата кръжи около цялото повествование и го обагря по неповторим, дюрасовски начин. \nЙоана Буковска-Давидова в този случай паралелно с главната роля е поела още една, не по-маловажна функция - на преводач на текста, заедно с режисьора и с езиковия консултант Снежина Здравкова. Авторската музика на Мишо Шишков, изпълнена от самия него и от Лина Шишкова (вокал) в пет песни по текстове на последния любовник на Дюрас - Ян Андрея, допринасят за специфичната, несравнима атмосфера на постановката. \n    \n", "date": "2018.02.12", "title": " \"Moderato Cantabile\" в Сити Марк арт център "}
{"url": "http://www.duma.bg/node/160642", "text": "Софийската опера и балет кани днес, 12 февруари, от 17 ч. в голямата зала на операта приятели и почитатели на среща с музиката на Любомир Пипков (на снимката). Присъстващите ще имат възможност да чуят изпълнението на операта \"Янините девет братя\" с диригента епоха Константин Илиев и видните оперни артисти от това време. Записът е предоставен от личния архив на наследник от участниците в премиерата през 1961 г. Създателите на новата постановка ще разтворят завесата за интригуващата сценична история на \"Янините девет братя\", ще запознаят присъстващите с мотивите тази опера да се постави отново, както и да бъде изборът за гостуването на Софийската опера на сцената на Болшой театър. Премиерата е насрочена за 22 март от 19 ч., следващите представления са на 28, 29 и 30 март.   \n", "date": "2018.02.12", "title": "Среща с публиката в Софийската опера"}
{"url": "http://www.duma.bg/node/160636", "text": "Песен с послание срещу тероризма победи на  68-ия италиански музикален фестивал \"Сан Ремо\". Ермал Мета и Фабрицио Моро покориха публиката, експертите и журито с композицията \"Non ми avete Fatto niente\" (\"Вие нищо не сте ми направили\"). Парчето е написано под впечатлението на поредицата от терористични атаки, които през последните години разтърсиха Европа. В песента се говори за \"червеното от огън и срам море на Ница\", където терорист се вряза с камион в тълпа от хора през юли 2016 г., за дъждовното лондонско небе, \"което не прави отстъпки дори по време на погребение\", след поредицата от атаки на моста Уестминстър и други подобни кървави събития в Париж, Барселона и Кайро. \"Вашите безсмислени войни не са взели нищо от мен\", се казва в текста на композицията. \nИталианският xип-xоп изпълнител Ултимо спечели наградата в категорията за нови предложения. Певецът се представи с парчето \"Танцът на несигурността\", придружено от клип, в който главният герой е младеж с по-различен вид, заради който е маргинализиран от връстниците си. \nПесенният конкурс се проведе в театър \"Аристон\" в курортния град Сан Ремо на Лигурийското крайбрежие.   \n", "date": "2018.02.12", "title": "Песен срещу тероризма победи на \"Сан Ремо\""}
{"url": "http://www.duma.bg/node/160644", "text": "Министерството на културата и музеят \"Борис Христов\" представят фотографската изложба на Светослав Чулин \"Рим. Борис Христов\" в галерия \"Средец\", бул. \"Ал. Стамболийски\" 17. Официалното откриване е днес, 12 февруари, от 18 ч. със специалното участие на Мариана Цветкова, лауреат на международни награди, ученичка на Борис Христов, и Милен Станев на рояла. Събитието се посвещава на българското председателство на Съвета на ЕС, информира Елена Драгостинова, директор на музея \"Борис Христов\". \n\"Рим. Борис Христов\" - така великият оперен артист е подписвал многобройните пощенски картички, изпращани до близки и приятели. Сега под това заглавие в 32 фотографски платна се разгръща виждането на Светослав Чулин за Вечния град - града, събрал несметно архитектурно богатство и историческо наследство. Но и градът, към който погледът е различен, щом знаеш, че в него е живял и работил Борис Христов. \nКадрите с любимите и вдъхновяващи места на Борис Христов са своеобразен увод към главната цел на изложбата: днешен поглед към едно от даренията, които оперният артист оставя на България - разкошната вила на улица \"Мадона ди Кампильо\". Тази вила, в аристократичен квартал на Рим, по негова воля е превърната в Българска академия за изкуство и култура. Там под прякото му ръководство са се обучавали български певци. \nВ сюжета на този фоторазказ са вплетени екстериори от вилата, потопена в светлосенките на прелестния парк. Монументалните кадри са съчетани с любопитни детайли: тежкия жезъл от \"Борис Годунов\", прочутия шкаф с перуки, бради и аксесоари, ниша със скъпи спомени... \n    \n", "date": "2018.02.12", "title": "Рим и любимите места на Борис Христов в снимките на Светослав Чулин"}
{"url": "http://www.duma.bg/node/160665", "text": "Република Турция е продължение на Османската империя. Това заяви президентът Реджеп Ердоган на церемония за стогодишнината от смъртта на османския султан Абдул Хамид II, състояла в двореца Йълдъз в Истанбул, съобщава Анадолската агенция. \n„Република Турция, както и предишните ни държави, които са продължение една на друга, е също и продължение на османците. Разбира се, границите са се променили. Формите на управление са се променили… Но същността остава, душата е една и съща, дори много институции са едни и същи“, изтъкна Ердоган. \nВ тази връзка той оцени султан Абдул Хамид II като един сред „най-важните, най-визионерски и най-стратегически мислещи“ личности, които са оставили и своя белег през последните 150 години. „Някои хора настояват да започнат историята на тази страна от 1923 г. Някои се опитват непрекъснато да ни откъснат от нашите корени и древни ценности. Ние се гордеем с историята си, без да правим дискриминация“, подчерта турският президент. \nАбдул Хамид II, 34-ият султан на Османската империя, умира през 1918 г. От редакцията припомнят, че официалното провъзгласяване на Турската република от основателя й Мустафа Кемал Ататюрк е на 29 октомври 1923 г. \nС това изказване Ердоган отново дава повод за обвинения, особено на Балканите, че днешна Турция се опитва да завладее отново териториите, попадащи в миналото в границите на империята. Макар Анкара да отрича, много наблюдатели и държави като Франция се усъмниха, че операцията \"Маслинова клонка\" например, която се провежда в момента в Сирия, има за цел именно анексиране на части от нейната територия.   \n", "date": "2018.02.12", "title": " Ердоган: Турция е продължение на Османската империя"}
{"url": "http://www.duma.bg/node/160669", "text": "Около 15 000 души от цяла Италия взеха участие в демонстрация срещу расизма и фашизма в град Мачерата. \nМалкото градче Мачерата в централната област Марке в края на януари бе във фокуса на италианските медии, след поредица от криминални прояви: първо, страната бе разтърсена от вестта за смъртта на 18-годишната италианка Памела Мастропиетро, чието тяло бе открито разчленено в два малки куфара. \nПо подозрение за участие в убийството на момичето, което провеждаше курс по лечение от наркозависимост, бе арестуван 29-годишният имигрант от Нигерия и двама негови сънародници. Причините за смъртта на Мастропиетро остават неизвестни. \nНяколко дни след откриването на тялото на Мастропиетро, в Мачерата имаше улична стрелба. Местен неонацист в събота сутринта на 3 февруари откри огън от прозореца на автомобила си по африкански мигранти. Лука Традини се движи из града с кола около два часа, като обстрелваше чужденци с пистолет. Шестима души бяха ранени. След задържането му 28-годишният мъж каза, че не се разкайва за деянието си и че е стрелял по чернокожите, защото са наркодилъри. \nСлед арестуването на Традини в негова подкрепа застанаха представители на италианските ултрадесни кръгове. \nОтговор на действията на крайнодесните беше призивът за шествие срещу расизма и нацизма, разрешение за което градските власти не даваха до петък. \nТрикилометровата колона от демонстранти премина около центъра на града с антифашистки лозунги. Акцията продължи няколко часа и завърши в градската градина с речи на лидери на младежки движения. Такива шествия се проведоха в събота и в Милано, Болоня и Торино.     \n", "date": "2018.02.12", "title": " Демонстрации срещу расизма и фашизма в Италия"}
{"url": "http://www.duma.bg/node/160668", "text": "Севернокорейската делегация, която е на официално посещение в южната си съседка, е отправила покана към президента на Южна Корея Мун Дже-ин да посети Пхенян, съобщиха от неговата администрация. Поканата е отправена устно от Ким Йо-джонг, сестрата на севернокорейския лидер Ким Чен-ун, която предвожда делегацията на страната в ПьонЧанг по време на Олимпийските игри. Според представители на Юга Дже-ин \"на практика е приел поканата\". \nВ официално съобщение на севернокорейската информационна агенция се съобщава, че двете страни са провели \"откровени и честни\" разговори, но не споменава нищо за покана за визита. \nДже-ин бе избран на поста миналата година с обещание за затопляне на отношенията със Севера и това ще се счита за голяма победа за него, съобщава Ройтерс. Той също така настоява за дипломатическо решение на кризата с ядрената програма на КНДР и ако се стигне до такава среща, това може да засили позициите му. Това ще е и първата среща на такова ниво между ръководителите на двете държави от повече от 10 години. Тя обаче едва ли ще се хареса на САЩ, който залагат на стратегия на сурови санкции и враждебна реторика спрямо Севера. \nНовината предизвика и малобройни протести в Южна Корея, където демонстранти гориха знамето на КНДР и се отрекоха от \"червения\" си президент. Преди това обаче концерт на севернокорейски оркестър предизвика огромен интерес в страната, където повече от 120 000 души се състезаваха за едва 1000 места в залата. Южнокорейското население остава силно разделено по отношение на сближаване и дори повторно обединение със Севера, като сред по-възрастното поколение преобладава мнението, че това е възможно и правилно, докато по-младите не гледат положително на такава възможност. \n    \n", "date": "2018.02.12", "title": "Поканиха президента на Южна Корея в Пхенян"}
{"url": "http://www.duma.bg/node/160666", "text": "Германия няма повече да поучава други европейски страни относно икономиките им, каза бъдещият финансов министър на най-богатата европейска нация и настоящ кмет на Хамбург. \nОлаф Шолц, от Социалдемократическата партия, която тази седмица сключи сделка с консерваторите за сформирането на коалиционно правителство начело с канцлера Ангела Меркел, заяви, че \"не е необходимо да се диктува на други европейски държави как да се управляват\". \n\"В миналото са допускани грешки\", заяви Шолц пред списание Der Spiegel. По този начин той разкритикува деликатно консерватора Волфганг Шойбле, който осем години бе символът на мерките за икономии. Шойбле обвърза спасителната финансова помощ за Гърция и Португалия с условия за непопулярни орязвания на разходите, за което получи много похвали отдясно и много критики отляво. В средите на ХДС той има почти култов статус заради защитата му на строгите бюджетни правила. \nМеркел направи болезнени отстъпки пред социалдемократите, включително като им даде влиятелния пост на финансовия министър, за да си осигури четвърти мандат след неубедителната изборна победа през септември. Търговските партньори на Германия и международни институции, като МВФ, редовно призовават Берлин да харчи и инвестира повече, за да увеличи търсенето и косвено да даде тласък на други икономики. \nПроблемите пред новата стара коалиция обаче се увеличиха значително, след като Мартин Шулц заяви в петък, че ще се откаже от кандидатурата си за външен министър в ново коалиционно правителство с канцлер Ангела Меркел след масирана съпротива от собствената си партия, включително от досегашния външен министър Зигмар Габриел. С коалиционното споразумение, подложено на референдум от всичките 460 000 членове на ГСДП, се стигна до скърцане със зъби и от страна на активистите на младежката организация на партията, които не приеха радушно очевидния ход на Шулц за осигуряване на уютен пост. \nПреди това и някои висши представители на Християндемократическия съюз (ХДС) на Меркел изказаха недоволство от скромния брой министерства, запазени за тяхното политическо семейство, особено по отношение на ключовите министерства. Особено тежко бе приета загубата именно на финансовото министерство, което ще бъде оглавено от Шолц. Бизнес крилото от консервативната партия на канцлера на Германия Ангела Меркел обеща да блокира някои проекти, включени в коалиционното споразумение със социалдемократите. Според него депутатите в парламента, а не коалиционните преговарящи, имат последната дума за политиките, още повече, че коалиционните партньори имат много крехко мнозинство.\"Навсякъде ври и кипи\", обобщи положението председателят на младежката организация на ХДС Паул Цимяк и призова за \"обновяване\" на правителството.   \n", "date": "2018.02.12", "title": "Германия вече нямало да поучава другите от ЕС  "}
{"url": "http://www.duma.bg/node/160667", "text": "Нападение с нож в китайски мол \nВъоръжен с нож мъж нападна в неделя около 13 ч. (07 ч. българско време) посетителите в търговския център Даюечен/Joy City в квартал Сидан на китайската столица Пекин, съобщи агенция Синхуа. Полицията е задържала нападателя. Една жена е починала от раните си, а още 12 души са ранени. \nФренският „Национален фронт” може да смени името си  Френската партия „Национален фронт” може да се откаже от историческото си название след месец, когато въпросът за преименуването й бъде поставен на вътрешно гласуване, потвърди в неделя лидерката на партията Марин льо Пен. „Обявявам се за промяна на името. Мисля, че „Национален фронт” започва нова глава от историята си”, каза Льо Пен. \n$350 млрд. губи Великобритания от \"Брекзит\" Икономиката на Обединеното кралство ще загуби 252 милиарда лири ($348 млрд.) в рамките на 15 години, ако напусне ЕС без търговско споразумение с Брюксел. Това съобщи британският вестник \"Индипендънт\". Изданието се позовава на данни от проучване, проведено от платформата за борба с \"Брекзит\"-а - The Best for Britain Group (Най-доброто за Великобритания). \n Манипулирали данните за убийството на Иванович \nДвама косовски сръбски полицаи бяха арестувани поради манипулиране на доказателствата за убийството на лидера на гражданската инициатива „Свобода, демокрация, истина” в Косово Оливер Иванович. Двамата полицаи - Драгиша Маркович и Жарко Йованович, които са на възраст от 48 години, са работили в полицейското управление в Косовска Митровица.  \n \n     \n", "date": "2018.02.12", "title": "Кратки новини"}
{"url": "http://www.duma.bg/node/160664", "text": "Руски пътнически самолет, извършващ вътрешен полет, се разби край Москва малко след излитането си от столичното летище Домодедово, съобщиха медии. На борда на машината на Саратовските авиолинии е имало 71 души. \nСамолетът Ан 148 е извършвал полет от Москва за уралския град Орск. Машината се е разбила в Раменски район край Москва. \nРуските информационни агенции съобщиха, че на борда е имало 65 пътници и 6 души екипаж. \n„По-малко от 10 минути след излитането от Домодедово за Орск самолетът на Саратовски авиолинии изчезна от радарите, а екипажът не влизаше във връзка. На борда имаше 71 души – 6 членове на екипажа и 65 пътници”, съобщи ТАСС. \nВ Подмосковието бяха открити отломки от разбилия се самолет. Причина за катастрофата може да са станали метеорологичните условия, грешка на екипажа или техническа неизправност, съобщи източник от службата за извънредни ситуации. Източникът допълни, че не е имало екстремни природни условия. \"Газета.Ru\", позовавайки се свои източници, твърди, че пилотът на самолета е съобщил за неизправност, но тази информация не бе потвърдена официално. \nРуски информационни агенции предадоха, че очевидци от село Аргуново в Подмосковието са разказали, че видели горящ самолет, който пада от небето. \nИзточник от руските служби за извънредни ситуации съобщи, че части от самолета са паднали върху обширен район около мястото на катастрофата. \nАгенция „Интерфакс” предаде, че „няма шансове” да бъдат намерени оцелели. Намерени са телата на поне двама загинали. \nСамолетът, руско производство, е бил на 7 години и купен преди година от Саратовските авиолинии от друга руска авиокомпания. \nРуски медии съобщиха, че спасителните екипи не могат да достигнат мястото на катастрофата с превоз и спасителите вървят пеша. На път за мястото е руският министър на транспорта. \nГубернаторът на Оренбургския регион, за където летеше самолетът, каза, че повече от 60 души, които са били на борда, са оттам. Прокуратурата започна разследване на катастрофата. Поради тежкия терен черната кутия на самолета ще се издирва с безпилотна авиация от въздуха.   \n", "date": "2018.02.12", "title": "Самолет със 70 души на борда се разби в Подмосковието"}
{"url": "http://www.duma.bg/node/160670", "text": "Въздушните удари на територията на Сирия отнеха повече от хиляда живота на цивилни само през първата седмица на февруари. Това е един от най-високите показатели за цялото време на конфронтация, заявиха в събота от кабинета на генералния секретар на ООН Антониу Гутериш. \n\"Сирийският народ преживява един от най-кървавите периоди за почти седемте години конфликт. Според идващите съобщения повече от хиляда цивилни са убити при въздушни удари само през първата седмица на февруари\", се казва в съобщение. Гутериш призова всички страни в конфликта и регионалните играчи да постигнат незабавно прекратяване на огъня и да работят за мирно уреждане на конфликта.  \nСитуацията в Сирия трябва да бъде отнесена до Международния наказателен съд, смята от своя страна Върховният комисар на ООН за човешките права Зеид Раад ал Хусейн.  \nЧасове преди това изявление, израелски удари унищожиха 12 сирийски обекта в отговор на свален от сирийска ракета израелски изтребител. Преди това над Израел беше прихванат и свален ирански безпилотен самолет. Последваха две вълни на бомбардировки срещу военни цели в Сирия. Нетаняху заяви, че отговорност за съботните събития носи Иран. Техеран отхвърли обвиненията и заяви, че дори не разполага с дронове на сирийска територия. Ливан протестира, че Израел е използвал въздушното му пространство за ударите в Сирия, а Москва призова всички страни в конфликта към сдържаност. \nМинистър-председателят на Израел Бенямин Нетаняху обаче заяви в неделя, че израелската авиация, която в събота извърши поредица рейдове в Сирия, е нанесла „тежък удар” на Иран и на сирийските правителствени сили и че Израел ще продължи \"да удря всички, които се опитват да ни нападат”. \nОтново в неделя от иранския Висш съвет за национална безопасност на Иран обявиха, че е дошъл краят на \"епохата на безнаказаните удари\" в Сирия и че сирийският народ е доказал, че ще отговори на всеки акт на агресия.  \n В същото време от въоръжените сили на Турция съобщиха, че са „неутрализирали 1266 терористи“ в рамките на операция „Маслинова клонка“ в сирийската област Африн, предава ТАСС. \n„Въоръжените сили в рамките на операцията в Африн унищожиха на 10 февруари още 86 терористи от „Отрядите за народна самоотбрана“, ПКК, „Демократичния съюз“ и „Ислямска държава“. Общо от началото на операцията са неутрализирани 1266 терористи“, пише в официално заявление на турския генерален щаб. \nНа 20 януари турските въоръжени сили започнаха операция „Маслинова клонка“ срещу кюрдските сили в Африн. Анкара смята техните организации за терористични.   \n", "date": "2018.02.12", "title": "ООН: Незабавно спрете насилието в Сирия  "}
{"url": "http://www.duma.bg/node/160675", "text": "Работата в МБАЛ \"Стойчо Христов\" в Севлиево и в МБАЛ \"Теодоси Витанов\" в Трявна също е затруднена поради финансови проблеми. Това става ясно от внесените в деловодството на парламента въпроси на депутатката Кристина Сидорова от БСП към министъра на здравеопазването Кирил Ананиев.   \nОбщините в Трявна и в Севлиево са еднолични собственици на капитала на двете лечебни заведения, става ясно от Търговския регистър. Пак от него става ясно, че от 18 май 2015 г. управител на Севлиевската болница е бившият шеф на НЗОК Пламен Цеков.  \nБолницата в Трявна разполага с 6 стационарни отделения с общо 75 болнични легла, 26 високо квалифицирани лекари, а общата численост на персонала е 104 души, става ясно от сайта на лечебното заведение. Болницата в Севлиево пък обслужва една община, 32 кметства с 52 населени места.  \n    \n", "date": "2018.02.12", "title": "Още две болници са в тежко състояние"}
{"url": "http://www.duma.bg/node/160676", "text": "Детско-юношеският спорт в София е в кома и на доизживяване, предупреди общинският съветник от групата на БСП Николай Николов. Той коментира темата по повод гласувания на сесията миналата седмица доклад, с който беше одобрена програма с бюджет 800 000 лева за развитие на детско-юношеския спорт в столицата. \n\"България е на пето място в Европа по затлъстяване и обездвижване на децата, но спортът и тази година очевидно не е приоритет за управляващите в Столичната община. При това София е европейска столица на спорта през 2018 г.\", заяви той. Николов припомни, че бюджетът за спорт тази година е едва 0,2%, а за развитието му са необходими поне 1,6 милиона лева на година. \nСпоред негови наблюдения всяка година броят на спортните клубове се увеличава. \"Обикновено всички кандидатстват за възможно най-високата сума, която може да бъде отпусната по програмата - 40 000 лева. И понеже средствата са малко, за да удовлетворим всички, отпускаме максимум до една четвърт, на клубовете, които кандидатстват за най-високата сума\", разказа още Николов. В същото време повечето клубове използват средствата, за да си покрият разходите за наем на залите, а за друго не остават.   \n", "date": "2018.02.12", "title": "БСП алармира за критичното състояние на детския спорт в София "}
{"url": "http://www.duma.bg/node/160678", "text": "Държавата не взема никакви мерки за сигурността на София-област, заяви бившият шеф на полицията ген. Васил Василев. Повод за коментара му бе нападението над полицаи в Ихтиман и последвалата акция там. \nТой припомни, че преди една година е имало подобен случай, в който циганите са счупили коли на МВР с камъни и тояги. \"В коя държава полицията е подложена на такива издевателства? Над двадесет години създаваме една прослойка хора, които директно газят закона - не плащат данъци, не плащат ток, женят се на 10-12 години, имат собствено правосъдие (мешере), строят незаконни сгради\", коментира генералът. Той припомни, че е бил началник и на областната дирекция на МВР-София. \nПо отношение на видеото с гавра със задържан в Районното полицейско управление в Ихтиман, Василев заяви, че би проучил случая и би наказал замесените.  \n    \n", "date": "2018.02.12", "title": "Експолицейски шеф обвини държавата в нехайство за сигурността в Софийско"}
{"url": "http://www.duma.bg/node/160677", "text": "Къщи от столичния квартал \"Банкя\" ще бъдат евакуирани заради свлачище. То се е активирало наскоро и за дни се е разраснало с няколко метра. Хората от застрашените къщи вече са информирани, че трябва да напуснат домовете си. \nЧаст от гражданите, които искат от общината действия за предпазване на къщите им, казаха, че са потърсили експертно мнение, след като свлачището на ул. \"Лафонтен\" се свързало със старото на ул.\"Окол\". Експертът им е препоръчал да се вземат незабавни мерки за отводняване. \nМеждувременно в понеделник предстои да бъде възложено хидро-геоложко проучване, от което ще излезе предписание за необходимите аварийни действия. Това ще отнеме 30 дена, а гражданите смятат, че може и да нямат толкова време, заради лошите климатични условия.   \n", "date": "2018.02.12", "title": "Евакуират къщи в Банкя заради свлачище"}
{"url": "http://www.duma.bg/node/160679", "text": "Серия протести започват служителите на затворени у нас. Това е било решено на Общото събрание на Синдиката на служителите в затворите в България. На 24 февруари ще се проведе национален протест пред Министерството на правосъдието. Следващите две прояви са планирани за 10 и 26 март. \nСиндикатите настояват за изравняване на социалния статут и възнагражденията на служителите в сектор \"Сигурност\" и преустановяване на дискриминационното третиране на служителите в затворите и охраната.   \n", "date": "2018.02.12", "title": "Служителите в затворите започват национални протести"}
{"url": "http://www.duma.bg/node/160689", "text": "Над 20 000 души са се подписали в онлайн петиция за поставяне на камери в детските градини. Тя е започната преди няколко години, но последните над 6000 подписа, събрани през последните десет дни - веднага след скандалния случай на насилие в бургаската детска градина. Авторите на петицията искат не само камери, но и повече контрол върху методите на работа в забавачките.  \nПрез почивните дни в страната започнаха националните протести срещу насилието в градини и ясли, организирани от Инициативния комитет за качествена и иновативна образователна система. В събота в Бургас родителите издигнаха плакати, с които призоваха да се вземат мерки срещу насилието над децата в учебните заведения. Родителите подкрепят предлаганите законови промени за мандатност на директорите и редовни психотестове на преподавателите. Сред другите им искания са въвеждане на видеонаблюдение. \nЛошото време не спря родителите, които се събраха по едно й също време на протест в Пазарджик и Варна вчера. Петдесетина майки, бащи и деца казаха \"Не\" на насилието в яслите, детските градини и училищата пред сградата на общината в Пазарджик. Около 50 души излязоха и в  във Варна, за да покажат активната си гражданска позиция. Там присъства и председателят на инициативния комитет Васил Николов. Хората поискаха и намаляване на броя на децата в групите.  \nДългосрочната цел на организаторите на протестите в различни градове е приемане на предложенията за промени в образователната система, внесени в парламента още на 4 септември миналата година от Националния инициативен комитет за качествена и иновативна образователна система, подкрепени с хиляди подписи от цялата страна.  \nНационалните протести ще продължат в София на 15 февруари от 11,30 ч. и в Добрич от 12 ч. на 16 февруари. Граждански прояви са предвидени и във Велико Търново, Перник, Пловдив, Стара Загора и Русе.    \n", "date": "2018.02.12", "title": " 20 000 поискаха камери в забавачките "}
{"url": "http://www.duma.bg/node/160682", "text": "\"Откога отдел \"Противодействие на икономическата престъпност\" в МВР не се занимава с корупцията, а с въпроса кой е член на БСП? Когато се изискват протоколи от Общинския съвет на партията в Шумен от водени заседания, копие на протоколи от делегатски събрания, присъствени списъци, то тогава ние сме притеснени.\" Това коментира зам.-председателят на ПГ \"БСП за България\" Драгомир Стойнев. \"За каква демокрация говорим, след като е достояние на полицията каква стратегия готви БСП за местните избори. Те утре ще искат и от другите политически сили информация, която ще използват за натиск. Така ще отказват кандидатите за кметове да се кандидатират\", заключи Драгомир Стойнев. \nИ колегата му Георги Свиленски изрази възмущение, че Икономическа полиция и прокуратурата в Шумен проверява документацията на БСП заради социалист, който е бил член на антикорупционния орган. \"Такова нещо не е имало досега. За първи път в последните 27 г. ставаме свидетели прокуратурата и МВР да се намесват пряко в работата на една партия. Излиза, че в Шуменския регион всички икономически престъпления са разкрити и полицията се занимава с БСП\", иронизира той. \"Предстоят местни избори. Целта е още сега да бъдат взети мерки да няма достойно представяне на социалистите, защото в протоколите има кандидатури на кандидат-кметове, съветници и членове на комисии\", уточни Свиленски. Според него прокурорът в Шумен е трябвало след сигнала на единия социалист срещу другия да направи проверка в сайта на БСП, да види, че въпросният служител на КОНПИ, уволнен миналото лято, не е член на партийното ръководство, а не да задвижва полицейската акция за документацията на столетницата. \"Става въпрос за служител на КОНПИ. По закон  няма право да бъде член на ръководен орган, но няма забрана да бъде член на партията и да ходи на събрания. Той не е комисар\", категоричен е Свиленски.   \n", "date": "2018.02.12", "title": " Социалисти питат откога МВР следи кой е член на левицата"}
{"url": "http://www.duma.bg/node/160691", "text": "С 11% ще поскъпнат летните почивки тази година по родното Черноморие. Това сочат изчисленията на Института за анализи и оценки в туризма. Повишаване на цените се очаква и в други европейски държави, където обаче то ще бъде в рамките на 2-3 на сто. Според изследването седемдневна почивка на човек ще излезе 1100 лева, а четиричленно семейство ще трябва да приготви 2200 лева за лятна ваканция на морето в споделена стая. Въпреки по-малкия ръст в цените за същите условия в чужбина сумата, която ще трябва да приготвим, е двойно по-голяма. \nСпоред представители от бранша поскъпването било заради подобряване на качеството на туристическите услуги. \nВъпреки, че голяма част от най-изгодните оферти вече са изчерпани, при ранните записвания отстъпките в цената са от 10 до 20%.   \n", "date": "2018.02.12", "title": "Лятната почивка поскъпва с 11%  "}
{"url": "http://www.duma.bg/node/160683", "text": "Ако Истанбулската конвенция бъде приета, може да се стигне до сътресения в управляващата коалиция и дори до предсрочни избори. Това заяви в телевизионно интервю лидерът на \"Атака\" и председател на парламентарната група на \"Обединени патриоти\" Волен Сидеров. \"До нови избори може да се стигне след европредседателството, ако бъде все пак приета конвенцията\", допусна атакистът. \n\"Обединени патриоти\" не трябва да са в основата на евентуалните сътресения, \"защото политически ще се самоубият\", смята Сидеров. Той призова ГЕРБ да помислят много добре, преди да решат да вкарат конвенцията за ратификация в парламента. Сидеров смята, че има сериозен натиск за приемането на документа, \"а ГЕРБ имат тази слабост да се поддават на външен натиск, особено когато той идва от ЕС\", а в Европарламента и в Европа имало течения, които оказват натиск да бъдат приети еднополовите бракове. \nСидеров посочи, че е доволен от решението на ГЕРБ да отложат гласуването на конвенцията, и подчерта, че в управляващата коалиция мнението на патриотите по този въпрос било много важно. \nТой опроверга информацията за тайна среща между шефа на ПГ на ГЕРБ Цветан Цветанов и вицепремиера и съпредседател на патриотите Валери Симеонов, на която да са правени договорки за изтегляне на депутатите от НФСБ, за да се ратифицира конвенцията с гласовете на ДПС и ГЕРБ. Атакистът обаче предупреди, че ако това се случи, той няма вече да е председател на ПГ на ОП и ще предложи за изключване тези, които са се обявили срещу взетото вече решение на групата да отхвърли конвенцията. Това ще е скандал и катаклизъм, който не бих искал да става, отсече Сидеров.    \n", "date": "2018.02.12", "title": " Сидеров допусна предсрочни избори заради конвенцията"}
{"url": "http://www.duma.bg/node/160684", "text": "\"Все още нямаме визията за дългосрочен път за развитие на енергетиката, ако въобще ГЕРБ имат желание да развиват сектора. Те действат по познатата схема. Протести, искане на оставки, спешна среща при премиера, набелязват се краткосрочни стъпки и като че ли проблемът е решен.\" Това коментира вчера зам.-председателят на ПГ \"БСП за България\" Драгомир Стойнев в радиоинтервю. \nТой определи като разумни, но краткосрочни обявените в началото на седмицата от правителството мерки за освобождаване напълно на електроенергийния пазар от 1 юли, за да няма спекулации с цените и да се тушира готовността на бизнеса за протест. Стойнев разкритикува управляващите за забавеното решение и предложи помощта на БСП за ускоряване на развалянето на дългосрочните договори с т.нар. американски централи в комплекса \"Марица изток\". \nСтойнев припомни, че още от втория си кабинет ГЕРБ говори за създаването на нова енергийна стратегия на България до 2030 г. с хоризонт до 2050 г. \"Така и нищо не се прави по разработването на документа, макар че енергийният министър два мандата Теменужка Петкова покани всички парламентарни партии да излъчат представители за участие в групата за изготвяне на новата енергийна стратегия. Забавянето по изработването на документа бе оправдано с постоянните промени на европейските изисквания в областта на екологията и енергийната ефективност\", коментира Стойнев. \nСоциалистът подкрепи управляващите за това, че дългосрочните договори за изкупуване на тока от двете американски въглищни централи са нелогични, но откри пробойни в действията на ГЕРБ. Според Стойнев позициите на Делян Добрев и министър Петкова се разминават. Гербаджията обяви, че ще се иска от Брюксел ускоряване на действията по подадения в края на 2013 г. сигнал от енергийния регулатор за неправомерна държавна помощ за двете компании заради въпросните контракти. Добрев дори допусна, че до няколко месеца договорите може да бъдат прекратени, но енергийният министър заяви, че ЕК все още няма никакво становище по казуса. \n\"От министерството ни се казва, че от ЕК няма никаква информация. Ние си задаваме въпроса кой разговаря с Брюксел, кой води разговори с комисарите? Ако правителството не може да се справи, то тогава ние, от опозицията, сме готови да окажем помощ. В крайна сметка ние вече 4 години нямаме никакъв отговор, което не е нормално за държава членка на ЕС. Нас ни интересува дългосрочната визия. Не може от медиите да разбираме, че ще има \"Сръбски поток\", къде е правителството? Говори се, че може и през тази година да започне строителството на \"Северен поток 2\". \"Южен поток\" знаем, че стана жертва заради Крим. Но правителството на ГЕРБ можеше да покаже повече характер въпреки огромния натиск от ЕК за спирането на проекта\", подчерта Стойнев. \nТой настоя да се започне работа по пътна карта за следващите поне 10 години. \"Важното е какво оставяме за следващото поколение и дали въобще България смята да има собствена енергетика в следващите 20-25 години. Около нас съседите не спят и всички инвестират\", посочи Стойнев.   \n", "date": "2018.02.12", "title": " БСП обвини ГЕРБ в липса на енергийна визия  "}
{"url": "http://www.duma.bg/node/160685", "text": "Старозагорските социалисти очакват намесата на областния управител по решението на Общинския съвет за бюджета на общината. Председателят на БСП и общински съветник Валентина Бонева е категорична, че приетото решение е незаконосъобразно и нецелесъобразно, а областният управител трябва да го върне за ново разглеждане. \nБонева се обръща към областния управител с настояване да върне за ново гласуване решението за 2,5 млн. лв. планирани приходи от продажба на общинска собственост. Те ще се използват за текущи ремонти на социална и техническа инфраструктура, но без да са посочени конкретни обекти и финансиране. В същото време в решението на Общинския съвет е записано, че се утвърждава поименен списък на обектите, който не е бил представен. \n\"Става дума за повече от 2 млн. лв., за които не е ясен начинът, по който ще се усвоят, защото текущите ремонти могат да бъдат аварийни и планови. Излиза, че общината предвижда цялата сума да отиде за аварийни ситуации, което звучи несъстоятелно\", коментира Бонева. На последната сесия тя предложи от тази сума да се заделят средства за общинските жилища, което не бе прието. \nС приемането на бюджета се създадоха условия за непрозрачно разходване на общински средства, категорична е общинската съветничка. Според нея липсата на поименен списък дава възможност на кмета еднолично да решава кои обекти и с колко да се финансират и принизява ролята на Общинския съвет. \nВ сигнала до областния управител е записано, че гласуваното решение нарушава основни принципи на управлението на публичните финанси, както и Наредбата за условията и реда за съставяне на тригодишна бюджетна прогноза за местните дейности.   \n", "date": "2018.02.12", "title": "Левицата обяви бюджета на Стара Загора за незаконосъобразен"}
{"url": "http://www.duma.bg/node/160681", "text": "Държавната помощ за малките общини, за селата трябва да бъде национална политика, а не да се остави на инерцията. Тогава ще се върнат и младите хора. Това заяви вчера вицепрезидентът Илияна Йотова, която бе в село Делчево, за да присъства на традиционния празник на виното в местността Баира. Тя припомни мрачните статистики през последните дни, според които хората в българските села са най-застрашени в цяла Европа от социално изключване. \"Зад тази купешка дума и това понятие стоят много тежки и тревожни показатели. Почти всеки месец затваря по едно българско село. Държавата, политиците и институциите са в огромен дълг към българските села\", каза вицепрезидентът. Според нея мерките, които държавата може да предприеме за подпомагане на малките общини, са данъчни облекчения, възможност да се ползват с привилегии европейски средства, по-малките общини да не остават в зависимост от големите градове, а да бъдат достатъчно самостоятелни. \nПо думите й тази година е решаваща, защото се прави европейският бюджет за следващите 5 години. \"За България е жизненоважно да се запази сегашната философия за получаване на финансиране от европейските фондове. Планът \"Юнкер\" е за богатите държави, за големите компании, за големите инфраструктурни проекти. Ако се заложи само на такива средства, ние ще страдаме много и ударът ще бъде най-вече върху българските общини\" заяви Илияна Йотова. \n \n    \n", "date": "2018.02.12", "title": " Илияна Йотова поиска мерки за подпомагане на малките общини"}
{"url": "http://www.duma.bg/node/160686", "text": "Партията на вицепремиера Валери Симеонов НФСБ - коалиционен партньор в управлението, излезе в петък със скандална декларация до българското МВнР, Европарламента, правителството на Германия и коалицията \"Алианс 90/Зелената партия\", в която засипа с непристойни и обидни квалификации евродепутата от зелените Ска Келер. Декларацията е подписана от Симеонов, Данчо Хаджиев, Валентин Касабов и Борис Ячев. С публичен статус във фейсбук срещу Келер се обяви и евродепутатът Ангел Джамбазки от ВМРО. \nПовод за гнева на националистите стана визитата на германката у нас, по време на която тя участва в поредния протест в защита на Пирин в четвъртък, а в петък представи заключения от критичния доклад на зелените за борбата с корупцията у нас. НФСБ призовава българските институции да я обявят за персона нон грата и да я експулсират с камионетка в Турция. Текстът на декларацията, разпространен от пресцентъра на НФСБ, е изпълнен с вулгарни лични нападки срещу евродепутата. Тя е наречена подигравателно \"Ска-та\", \"нагла и самонадеяна особа\", \"добре платен командирован сюнетчия\", \"зелена джихадистка\" и др. \n В документа се казва, че немският евродепутат Келер е участвала \"във вечерното софийско шляене на политически маргинали под прикритието на лозунга \"Да спасим Пирин\" и че \"с очевидно неадекватен вид каканижеше пред услужливите уж български медии: за оставка на български министър, за отмяна на решение на суверенното българско правителство (за промените в направлението на парк \"Пирин\").  \nВ отговор Келер заяви, че досега не се е случвало член на правителство в Европа или по света да иска да я изгони. Правителствената пресслужба пък излезе с лаконичното изявление, че позицията на НФСБ \"не е позиция на българското правителство\". \"Правителството на Република България винаги е отворено към критики и зачита правото на свободно изразяване на лично мнение в рамките на закона. В българското общество също се е наложила свобода на словото, гарантирана и с Конституцията\", посочват от МС. \n    \n", "date": "2018.02.12", "title": "Валери Симеонов засипа с обиди зелена евродепутатка от Германия"}
{"url": "http://www.duma.bg/node/160687", "text": "Три онлайн подписки вървят срещу предложените правила за прием в първи клас в училищата в София. Родителите настояват за по-справедливи критерии и критикуват голяма част от предложенията на Столичната община. Според проектосистемата, внесена от зам.-кмета Тодор Чобанов, предимство за влизане в училище ще имат деца с уседналост на един адрес над 3 години, следвани от деца, живеещи в района между 1 и 3 години. Малчуганите, които са на адреса по-малко от година, попадат в третата група, а всички останали - в последната, в която на практика не ползват предимство. Родителите обаче засипаха общината с критики през последната седмица и организирана от няколко групи в социалните мрежи. Те са възмутени, че не се дава предимство на деца от многодетни семейства и е изключен критерият месторабота на родителя. Много майки настояват и да имат избор да запишат детето си поне в две училища в района, тъй като в момента то ползва предимство само в едно.  \nВ писмата си до кметството много родители заплашват със съд новата система за прием, ако тя остане в сегашния си вид. Тя ще бъде обсъдена днес на комисията по образование и култура към СОС, като се очаква да се види дали Чобанов е взел предвид някои от предложенията на майките и бащите. Очаква се документът да бъде приет окончателно на 22 февруари от СОС. Тогава трябва да бъде утвърдена и нова наредба за прием в детска градина и в предучилищен клас в училище. Заради забавянето обявяването на свободните места в градините бе забавено с месец и това ще стане 19 март.      \n", "date": "2018.02.12", "title": "Три подписки вървят срещу правилата за прием в 1 клас в София"}
{"url": "http://www.duma.bg/node/160688", "text": "Жълт код за снеговалежи и вятър бе в сила за почти цяла България вчера и затрудни движението по пътищата. В Дунавската равнина, Лудогорието, Добруджа, Предбалкана и Родопите предупреждението е както за сняг, така и за силен вятър, който ще причинява виелици и навявания.  От пътната агенция призоваха да се кара с повишено внимание в областите Шумен и Разград. Временно бяха затворени третокласни пътища в Шуменската област. \nНад 600 машини бяха включени в почистването на републиканските пътища в районите със снеговалеж като Шумен, Варна, Добрич, Силистра, Смолян, Пазаржик и Кърджали. \nСвлачище събори електрически стълб в Неделино и остави 300 домакинства без ток. Вследствие на обилните валежи от дъжд и сняг земята тръгна надолу, разказа Севдалин Чандъров, който живее на пропадналата улица в града.   \n    \n", "date": "2018.02.12", "title": "Снеговалеж затрудни движението по пътищата "}
{"url": "http://www.duma.bg/node/160680", "text": "Част от имотите на МБАЛ \"Христо Ботев\" ще бъдат продадени - на търг ще се отдадат двете стари сгради на ТЕЛК, които се намират в непосредствена близост до лечебното заведение. Това решиха на последното си заседание акционерите на врачанската болница. Оценката на двата обекта е в размер на 200 хил. лв., съобщи \"Враца днес\". Към една от нефункциониращите вече постройки интерес проявява община Враца, намерението е зданието до кожния диспансер да се ползва за кризисен център за бездомници. \"За\" продажбата гласуваха всички присъстващи на събранието акционери, но представителката на държавата Емилия Влахова от МЗ гласува \"въздържал се\" по точката за разпределението на средствата от продажбата на обектите. Тя гласува по същия начин и по точката за искане на кредит между 5 и 8 млн. лв. Делът на държавата във врачанската болница е 70%. Към момента дълговете на болницата са около 12.5 млн.лв. \nВ болницата предстоят съкращения. Изпълнителният директор Орлин Цветков съобщи, че около 25 души от медицинския персонал, навършили пенсионна възраст, са получили предизвестия. Те са от отделения, които не са структуроопределящи за лицензирането и функционирането на клинични пътеки. Очаква се съкращение на около 20 души от администрацията. Съкратените ще получат заплатите си при напускане, съобщи \"Зовнюз\". Преди години в болницата работели 670 души, сега са 530 души. Цветков заявил пред регионални медии, че са започнали преговори за запазването на отделенията по физиотерапия и УНГ. ДУМА припомня, че в отговор на въпрос на депутати от БСП за предстоящо закриване на отделението по УНГ, на 8 февруари здравният министър Кирил Ананиев отговаря, че не е предвидено закриване на отделението, но \"болницата работи по оздравителен план, подкрепен от МЗ\" и се очаква \"до 6 месеца да има реални, ефективни резултати, доказващи стабилизиране\". Ден по-късно Цветков заяви, че ръководството се опитва да даде гратисен период на двете отделения. \nС отпуснатите от общинския бюджет 100 000 лв. ще бъдат купени медикаменти за болничната аптека за два месеца, стана ясно в петък. \nДо 12 март ще стане ясно дали отделението по инвазивна кардиология (частната \"Медика Кор\") ще продължи работа на територията на областната болница. Търсят се начини за превеждането на пари по сметките на \"Медика Кор\", за да може клиниката да остане в МБАЛ \"Христо Ботев\", обяви в петък Цветков. Още месец във врачанската болница ще работи кардиологичното отделение, след като хвърлилите оставки лекари и специализанти бяха убедени да останат на работа. През това време от \"Медика Кор\" очакват сметките им да бъдат захранени с част от задълженията, които има да им дава врачанската болница. Според непотвърдена информация този дълг е за 1.6 млн.лв., коментират от \"Конкурент\". \nИдеята МБАЛ \"Христо Ботев\" да бъде изцяло държавна, а не търговско дружество лансира в петък врачанският кмет Калин Каменов. \nМеждувременно стана ясно, че близо 50% от болничните легла в МБАЛ \"Христо Ботев\" са запълнени от пациенти, които не са жители на община Враца.      \n", "date": "2018.02.12", "title": "Продават сгради от врачанската болница  "}
{"url": "http://www.duma.bg/node/160646", "text": "ДЕН НА ЧЕРВЕНАТА РЪКА. Отбелязва се от 2002 г. Ден в помощ на децата от държавите с военни конфликти и срещу използването на деца като войници. Според Конвенцията на ООН за защита на детските права военната злоупотреба с деца е забранена. Над 250 хил. детски войници и днес участват във войните на възрастните. Най-активни в борбата срещу използването на деца като войници са УНИЦЕФ, \"Амнести интернешънъл\", Червеният кръст и Червеният полумесец. МЕЖДУНАРОДЕН ДЕН НА ДАРВИН. Известен още като Ден на еволюцията. На този ден през 1809 г. се ражда Чарлз Дарвин, английски биолог (умира 1882 г.). Създател на теорията за произхода на видовете чрез естествен подбор. Днес тя е в основата на съвременната еволюционна теория. 1804 - УМИРА ИМАНУЕЛ КАНТ, НЕМСКИ ФИЛОСОФ (Р. 1724 Г.). Родоначалник на класическата философия в Германия. Автор на трудовете \"Критика на чистия разум\" (1781), \"Основи на метафизиката на нравите\" (1785), \"Критика на практическия разум\" (1788) и др. Неговата мисъл оказва силно влияние върху формирането и развитието на най-новите философски направления и традиции - Феноменология, херменевтика, екзистенциализъм, позитивизъм, постструктурализъм, аналитична философия. 1872 - ИЗБРАН Е ПЪРВИЯТ БЪЛГАРСКИ ЕКЗАРХ ИЛАРИОН ЛОВЧАНСКИ. Наричан е \"дядо Ловчу\". Тъй като е обвинен в размирност на Ловчанската епархия във връзка с дейността на Васил Левски, под натиска на Високата порта подава оставка и на 16 февруари с.г. Синодът избира за екзарх Видинския митрополит Антим I. Той е утвърден от султана. 1905 - ВЪВ ВРАЦА СЕ РАЖДА МИСТЕР СЕНКО, ИЛЮЗИОНИСТ (УМИРА 1987 Г.). Истинското му име е Евстати Христов Карайончев. Някои от най-известните му илюзии са \"Електрическият стол\", \"Разрязване на жена с циркулярен трион\" и \"Сваляне на главата\". Почетен член на асоциациите на илюзионистите на Германия, Франция и САЩ. Френското сдружение му връчва най-високото отличие - орден \"Робер Худен\". Почетен гражданин на Париж, София и Враца. 1929 - РАЖДА СЕ ВИДИН ДАСКАЛОВ, ОПЕРЕТЕН ПЕВЕЦ (УМИРА 2001 Г.). Притежава ярък комедиен талант. Един от основателите на съвременната българска оперета. В творческия си път пресъздава над 120 роли, сред които най-характерни са Менелай в \"Хубавата Елена\", Хитър Петър от \"Имало едно време\" и др. Незабравими са дуетите му с оперетната певица Лиляна Кисьова. 1941 - ЗА ПРЪВ ПЪТ Е ИЗПОЛЗВАН ПЕНИЦИЛИНЪТ. Порязан от собствения си бръснач, лондончанин пръв \"опитва\" антибиотика, тестван преди това върху заразени плъхове. Ефектът е поразителен, но препаратът е недостатъчен като количество и пациентът умира. Пеницилинът всъщност е известен 12 години по-рано, а откривателят му д-р Александър Флеминг (на снимката) е удостоен за него с Нобелова награда за медицина и физика през 1945 г.     \n", "date": "2018.02.12", "title": "Датата"}
{"url": "http://www.duma.bg/node/160649", "text": "Да кажеш, че демокрацията ни е взела много, било тоталитаризъм...Добре, ако не е тоталитарно мнението ми, нека и аз кажа какво ни дадоха и какво ни взеха преходът и демокрацията за почти три десетилетия... \nО, демокрацията ни даде прекалено много...Как иначе щяхме да имаме демократ номер едно, физкултурник номер едно, пожарникар номер едно! Как щяхме да имаме политици като Методи Андреев, Евгени Михайлов, Антон Тодоров, Илиян Василев, Иво Инджев, Мартин Димитров, Десислава Атанасова, Менда Стоянова, Цвета Караянчева...Можеше ли да се радваме на Александър Йорданов и неговия \"един хубав ден за българската демокрация\", на Едвин Сугарев, на Иван Костов, на Радан Кънев...Можеше ли без демокрацията да имаме Меглена Кунева, Румяна Желева, Божидар Лукарски. Много са, за да ги изброявам всички. Щяхме ли да имаме \"Луковмарш\" на фашизма? \nПо демократичен начин дойдоха всички правителства след 1989 година. Благодарение на демокрацията и прехода имаме в този им вид демократи, земеделци, патриоти, реформатори, седесари, гербери и всички останали, нароили свои партии и коалиции в името на държавата и държавната субсидия. Демокрацията и българският преход дадоха възможност в политиката да се намесват Митьо Пищова, Бисер Петното, Бат Сали от Самоков, Ана Баракова от Пловдив, Ценко Чонков и колко още техни подобни! \nПак демокрацията ни даде престъпността, проституцията, телефонните измамници. \nДемокрацията роди новата партия \"Да, България\" Някои я разпознаха в \"Да, Америка за България\" А няма ли още и други такива партии у нас? Като например \"Да, Турция\", \"Да, Германия\", \"Да, САЩ\"... \nДемокрацията ни даде Цветан Василев  и благодарение на нея не се разкриват истините за фалита на Корпоративната търговска банка! \nДемокрацията ни поднесе такова здравеопазване, такова образование, такава култура. Демокрацията ни даде работните места и доходите, които имаме. Благодарение на  демокрацията сме на последно място по доходи, на първо по нещастие, на едно от последните места по свобода на словото и на първо по корупция, на задни места по грамотност! Демокрацията развихри шуробаджанащината, игрите с обществените поръчки, демокрацията подреди листите такива, каквито са за 44-ия български парламент... \nТова е да имаш и да нямаш...демокрацията. Такава, каквато е в действителност...И няма защо да спорим какво ни е дала и какво ни е отнела...Всеки сам вижда лично отговорите. И всеки сам дава принос за отговора на въпроса: \"Що е демокрация и има ли тя почва у нас!\" \n    \n", "date": "2018.02.12", "title": "Да имаш и да нямаш...демокрацията"}
{"url": "http://www.duma.bg/node/160650", "text": "\nСветовното обществено мнение категорично се противопоставя на толерирания от властта \"Луковмарш\". След като правителството се опита да скрие от българската общественост петицията, връчена преди седмица на премиера Борисов от Робърт Сингър - главен изпълнителен директор на Световния еврейски конгрес, в която категорично се настоява да се забрани провеждането на неонацисткия \"Луковмарш\" в столицата, подписката продължава. Над 175 хиляди души от целия свят, включително германци, сърби, латиноамериканци, араби, китайци, досега са сложили подписите си и са изразили отношението си срещу възраждането на профашистки и неонацистки прояви, включително и в България.  \n Ето и мотивите на част от хората защо подписват петицията. Предлагаме ги на читателите без коментар! Бети Киш (Betty Kis): За да принудим властта да чуе гласовете ни! \nБарух А. Шалев, съпредседател на сдружението \"Социални работници за мир\", Йерусалим (Baruch A. Shalev): За да се продължи изумителният пример на България от миналото, когато през Втората световна война много човешки животи бяха спасени! \nДжудит Рос (Judith Ross): Подписвам, за да не се позволи на неонацистка банда отново да поеме властта. Младите поколения в България не помнят Втората световна война, в училищата те не научават истината. \nНорийн Паркър (Noreen Parker): Омраза, като тази проява, не трябва да бъде толерирана от едно цивилизовано правителство. \nКристофър Велси (Christopher Velsey): Заради хората от моя роден град, които оцеляха през Холокоста. Не искам отново етнически чистки! \nФред Кинтанал (Fred Quintanal): Защото тези, които не са се поучили от историята, могат да я повторят. \nЛаура Уокър (Laura Walker): Независимо от различните възгледи, поддръжниците на неонацизма не трябва да бъдат толерирани. \nДжо Ан Герисън Дик (Jo Ann Garrison Dick): Нека всички застанем заедно и се противопоставим на неонацисткия \"Луковмарш\". Нека гласовете ни се чуят ЯСНО и СИЛНО срещу мракобесния неонацизъм! \nДушан Иванчевич (Dusan Ivancevic): Разрухата и унищожението, което някои хора предизвикват, само хората могат да предотвратят. \nЙена Енгерт (Jenna Engert):  Аз съм американка от немски произход, но ненавиждам моите нацистки предшественици - тези, които подпомагаха Хитлер и неговите войни. С гордост подписвам петицията да се забрани неонацисткият \"Луковмарш\"! \nКлер Снибл (Clair Snibbe): Трябва да сложим край на неонацизма! \nАлисън Геб (Allison Gab): Тревожната тенденция към нарастване на неонацистки настроения не трябва да се насърчава в България. \"Луковмарш\" трябва да бъде спрян. Не трябва да позволим историята да се повтаря в най-зловещите й проявления. \nБарбара Огдън (Barbara Ogden): Миналото не трябва да се забравя. Нацизмът, фашизмът и организираната омраза нямат място на този свят. \nТео Делани (Theo Delaney): Не трябва да се позволява на нацистката сбирщина да проповядва своята омраза. \nПредраг Терзич (Predrag Terzic): Нацизмът е отпадък, който трябва да се изхвърли на сметището веднъж завинаги. \nАндреа Спиндел (Andria Spindel): Луков не трябва да се почита и в нито една държава не трябва да се толерират маршове в подкрепа на нацизма. \nЧерил Ашли (Cheryl Ashley): Светът казва: \"Нищо не трябва да бъде забравено!\" \nСяомин Гуо (Xiaoming Guo): Неонацизмът се надига. Само през първата половина на 2016 г. в Германия са проведени 98 дясноекстремистки рок концерти...  \nМайд Бахонич (Maid Bahonjic): Цяла мерзост е да се позволява на тези чудовища да провеждат марша. Кога светът ще се обедини, за да отхвърли тази напаст? \nМария Резванова (Maria Rezvanova) Кога ще си научим урока най-сетне??? \nСахра Иса (Sahra Issa): Неонацистите са мерзавци. Те мразят всички, които са различни от тях. Като мюсюлманка, изпитвам страх от тях. А никой не трябва да изпитва страх просто защото е различен! \nСерж Николич (Serge Nikolic): Всяка възхвала на нацизма и фашизма трябва да бъде осъдена. Да не си затваряме очите пред маршовете в Украйна и Латвия, които се провеждат всяка година. Нека открием подписка, осъждаща нацистките маршове където и да са - без изключение! \n    \n", "date": "2018.02.12", "title": " Светът протестира срещу \"Луковмарш\"!"}
{"url": "http://www.duma.bg/node/160651", "text": "Отбелязваме 140-годишнината от края на Руско-турската война 1877-1878 г. и от освобождаването на България от османско иго. Десетки хиляди руски войници и офицери почиват навеки в българската земя. Освобождението - това знаменателно за България събитие, е намерило отражение в руската и българската батална живопис. Продължаваме представянето на някои от най-известните художествени платна, посветени на онези събития. \nХудожник Николай Дмитриев-Оренбургский. Преминаването на руската армия през Дунава при Зимница на 15 юни 1877 г. Картината е нарисувана през 1883 г. Този епизод от Руско-турската война е по-известен като Систовското сражение. Зимница се намира на румънския бряг, Систово - на българския. На това място е станало преминаването през Дунава. Благодарение на успешната кампания за заблуждаване на противника, основите сили на турците са били хвърлени за защита на Никопол, където според лъжливите сведения е трябвало да стане прехвърлянето. Въпреки това десантът при Систово не е бил лек, руснаците губят около 1000 души - убити, ранени и потънали.      \n", "date": "2018.02.12", "title": " 140 години СБОДНА БЪЛГАРИЯ"}
{"url": "http://www.duma.bg/node/160648", "text": "Признавам си, че преди години четях статиите на К. Янакиев с интерес и гледах \"Професорско каре\" (рубрика в портал \"Култура\" - б.р.) редовно, понеже откривах много красива логика и дълбочина в мислите му. Защо известно време по-късно положението стигна дотам, че взаимно се подозираме в какво ли не? На него, разбира се, му е под достойнството да отговаря на мои въпроси в текстовете си днес (изрично го заявява в последния си спиритически сеанс), но някак си не е под достойнството на приближените му да ме определят като \"руски агент\" от трибуната на една богословска конференция във Велико Търново.  \nПоводът е бил филмът \"Мълчание\" на Мартин Скорсезе, за който изразих мнение, несъответстващо на Янакиевия възторг от творбата. Аз не си търся врагове самоцелно. Имам възможността и правото да заявя какво мисля от своята гледна точка и го казвам за десети път - \"Мълчание\" е много изтънчена, перфидна манипулация, прокарваща старата нишка за човекобога (обратното на Богочовека) и богоборчеството. От 1054 до 2018 г. са 964 години, в които католиците са имали възможност да усъвършенстват и изгладят йезуитщината си и нагаждачеството си по човешки до степен днес да им се възхищава всеки малограмотен. Или напротив, всеки опрелестен. Това е много време и резултатите от опитите им да се оправдаят са внушителни по мащаб. Ватиканът е повече политика отколкото вяра. \nНо в момента друго ме вълнува повече от темата за събранието в Крит и католицизма.  \nЗащо радикализирането обхвана обществото ни дотам, че К. Янакиев отрича явни и очевидни неща? Аз знам защо го прави той лично - по убеждение. Не си представям, че някой някъде му дава едни пари за всяка подкрепа на Истанбулската конвенция (ИК), нещата не стават така. Но има лагери и той е един от пълководците в техния лагер. За труда, който полага, той получава възнаграждение, ползва се от различни фондационни облаги, но не това е неговият водещ мотив. Такъв е именно искреното му убеждение в собствената му правота. \nИ ето тук вече недоумявам и се питам - защо се правят на луди хората като него? Или въобще не се правят? Как може да си професор по философия и да изпишеш толкова много изречения, опитващи се да изкривят трезвото възприятие на ИК? Може ли един цял професор по философия действително да не забелязва, че в ИК има няколко изключително скандални момента - там, където се говори за \"изкореняване\" на традициите най-вече? Или в обяснителната декларация, която от свенливост все още не са превели на български.  \nНикъде професорът не обелва дума за новата международна полиция GREVIO, която ще следи зорко за престъпни мисли. Не говори и за позицията на прависти като адвокат Шейтанов. Не му отърва. Не върви пълководецът на лагера да допуска пукнатини в своята стройно изградена система за защита на лицемерието и лъжата. И се върти и прескача до втръсване неговата грамофонна плоча - жените, насилието, българинът...  \nВярва ли си? Май си вярва. Май наистина си вярва. Как е възможно? \nУжасно е. Този натиск е ужасен, това етикетиране на голяма част от нас като врагове. Не аз имам нужда от врагове. Те си създават умишлено врагове. Чрез насилието да наложат конвенция за ненасилие. Опиташ ли се да се защитиш, се превръщаш в дугинист и надзирател в Гулаг. Дугинист е путинист на по-висше, метафизично и онтологично ниво. Дугинистът е обратното на янакиевист или просто костовист от последния ден.  \nНяма ли кой да нарисува един хубав комикс как се млатят силите на мрака и светлината? Всеки понеделник главният янакиевист изпраща от висотата на своята неразбраност и самота мълниите си чрез нови философски обяснителни бележки с удебелен шрифт на места за нас идиотите. Тези удебелени думички ми въздействат твърде обидно, приемам ги много лично. Набляга философът на тях, да не би да ги пропуснем. Акцентира, за да хлъзне по-мазно поредната си доза гордо лицемерие. Кое наричам така - пропускането му да забележи \"изкореняването\" и новата полицейщина примерно. И много други подобни неща, които, казва професорът, били само в нашите глави, но ги нямало никъде в ИК.  \nКак да ги няма - ние ли сме слепи? Или сме тъпи? Или не можем да четем? Или тълкуваме неправилно тези няколко невинно вплетени думички? И какво толкова голямо значение им отдаваме? Не ни ли омръзна? Я по-полека. Налягайте си там парцалите и недейте да надигате глас. Ние, философите, за какво сме, ако не да мислим вместо вас? \nМного гордост има у мен. Опитвам се да се боря с нея. Не бих обърнал внимание на нечия чужда гордост, но ще припомня една случка от битието на г-н Янакиев единствено за целите на текста и въпроса - защо се правят на луди. Миналата година на едно представяне на нова книга от някакъв български автор Янакиев беше поканен отпред да каже няколко думи в защита. Излезе той, почна да християнства, както обичат да го правят там в онзи културен портал. Майстори са те на плетение словес.  \nТа почна тоя тъмносин чак лилавеещ Кашпировски да успива аудиторията, но си беше направил погрешно сметката и не бе допускал, че сред присъстващите може да има и хора с критично мислене. Такива дреболии не ги забелязваме.  \nИ човекът от публиката, неподдаващ се на хипноза, попита нещо професора. Въпросът беше неудобен. Професорът се направи, че не чува. След две минути човекът повтори въпроса. Тогава професорът подкани охраната:  \n\"Изведете навън този българин!\"  \nВидеото е онлайн, няма проблеми, не си съчинявам.  \nИ дочувам някак тази императивна фраза, сякаш до мен и всички останали заблудени нещастници се отнася - изведете навън тези българи. Охрана, GREVIO, махнете ги от пътя на прогреса, отстранете ги от лицето на философа с киселото изражение. Изтрийте тези назадничави дугинисти. Терминирайте ги. Анихилирайте ги. Ех, ако имаше повече власт той, на салата щеше да направи тия, дето му задават \"българските\" въпроси. \nСхемите са в нечии глави. Четете за тях всеки понеделник там, в културния пантеон. Ако сте по-податливи на внушения, професор Кашпировски ще ви убеди, че ИК е хуманистичен, човеколюбив, християнски и твърде мек документ. Той умее да се прави на луд много убедително. От сърце. .  \n    \n", "date": "2018.02.12", "title": "Защо се правят на луди?  "}
{"url": "http://www.duma.bg/node/160647", "text": "Американският колеж по педиатрия приканва здравните специалисти, преподавателите и законодателите да отхвърлят всички политики, които карат децата да приемат като нормален живот химическата и хирургическата промяна на противоположния пол. Фактите - не идеологията - определят реалността. \n1. Човешката сексуалност е обективна биологична двоична черта: \"XY\" и \"XX\" са генетични маркери за мъж и жена. Човешката сексуалност е двоична по дизайн, с очевидната цел да пребъде възпроизвеждането и процъфтяването на нашия вид. Изключително редки нарушения на сексуалното развитие са всички медицински идентифицируеми отклонения от сексуалната двоична норма и са правилно признати като нарушения на човешкия дизайн. Лицата с такива отклонения (наричани също \"интерполови\") не представляват трети пол. \n2. Никой не се ражда със социален пол (джендър). Всеки се ражда с биологичен пол. Социалният пол (джендър - осъзнаване и чувство за себе си като мъж или жена) е социологическа и психологическа концепция, не обективно-биологична. Никой не се ражда с осъзнаването си като мъж или жена; това осъзнаване се развива с течение на времето и, както и всички процеси на развитие, може да бъде дерайлирано от субективните възприятия, взаимоотношения и неблагоприятни преживявания на детето от ранна детска възраст. Хората, които се идентифицират като \"чувстващи се като противоположния пол\" или \"някъде между тях\", не включват трети пол. Те остават биологични мъже или биологични жени. \n3. Убеждението на човек, че той или тя е нещо, което не е, в най-добрия случай е знак за объркано мислене. Когато здравословно биологично момче вярва, че е момиче, или здраво биологично момиче вярва, че е момче, съществува обективен психологически проблем, който се крие в ума, а не в тялото, и трябва да се третира като такъв. Тези деца страдат от дисфория на пола. Дисфорията (GD), посочена по-рано като нарушение на половата идентичност (GID), е признато психично разстройство в най-новото издание на Диагностичния и статистически наръчник на Американската психиатрична асоциация (DSM-5). Психодинамичните и социални теории за обучение на GD/GID никога не са били опровергани. \n4. Пубертетът не е болест, а хормоните, блокиращи пубертета, могат да бъдат опасни. Обратими или не, те предизвикват болестно състояние - отсъствието на пубертет - и възпрепятстват растежа и плодовитостта на предишното биологично здраво дете.  \n5. Според DSM-5, 98% от социално-половите (джендър) объркани момчета и 88% от социално-половите (джендър) объркани момичета в крайна сметка приемат биологичния си пол след естествено преминаване през пубертета. \n6. На предпубертетни деца, диагностицирани с полова дисфория, могат да бъдат давани блокери на пубертета от 11-годишна възраст и ще изискват хормони на кръстосани полове в по-късното юношество, за да продължат да се представят за противоположния пол. Тези деца никога няма да могат да заченат каквито и да е генетично свързани деца, дори чрез изкуствена репродуктивна технология. В допълнение, кръстосано-половите хормони (тестостерон и естроген) са свързани с опасни здравни рискове - включително, но не само, сърдечни заболявания, високо кръвно налягане, кръвни съсиреци, инсулт, диабет и рак. \n7. Степените на самоубийство са почти двадесет пъти по-високи сред възрастните, които използват хормони на кръстосани полове и се подлагат на операция за смяна на пола, дори и в Швеция, която е сред най-утвърдените страни за LGBTQ. Кой състрадателен и разумен човек би осъдил малките деца на тази съдба? \n8. Карането на децата да вярват, че химическите и хирургическите методи за смяна към противоположния пол са нормални и здравословни, е злоупотреба с деца. Подкрепата на несъответствието между половете като нормално чрез публичното образование и правните политики ще обърка децата и родителите, което ще доведе до това повече деца да се насочват към \"половите клиники\", където ще им бъдат давани лекарства, блокиращи пубертета. Това, на свой ред, практически гарантира, че те ще \"избират\" живота си от канцерогенни и иначе токсични хормони от кръстосано-половите органи и вероятно ще поискат ненужното хирургично осакатяване на здравите части от тялото си като подрастващи. \n(с малки съкращения)   \n", "date": "2018.02.12", "title": "Джендър идеологията е злоупотреба с децата"}
{"url": "http://www.duma.bg/node/160652", "text": "\n\"Министерството на културата може да прави активни политики, с които да подкрепя българското изкуство\" \n- Г-н Кутев, в сряда мнозинството в НС бойкотира предложението на БСП за въвеждането на \"културен чек\". Как ще коментирате поведението на депутатите от управляващата коалиция? \n- Да, в сряда управляващото мнозинство в парламента направи така, че да не се стигне до гласуване на предложения от БСП Законопроект за допълнение на Закона за закрила и развитие на културата, който предвиждаше въвеждането на т.нар. културен чек за млади хора. Става въпрос за неразумно поведение от страна на мнозинството, защото то не отговаря на клетвата ни като депутати и на интересите на хората. \nСилно съм разочарован от действията на депутатите от ГЕРБ и ОП и не очаквах подобна реакция от тях. Но те действаха по този начин, само защото идеята е на БСП. Ако управляващите се бяха сетили да напишат подобно предложение, то щеше да бъде подкрепено безпрекословно с две ръце. \n- Чуха ли се сериозни доводи \"против\" от депутатите от мнозинството? \n- Не, те не представиха никакви сериозни причини да не подкрепят предложението на левицата. Доводите, които те извадиха против културния чек, бяха абсолютно несъстоятелни, изсмукани от пръстите. Огромна част от депутатите дори не бяха прочели предложението ни. Даже задаваха въпроси, които са решени в нашия законопроект. Т.е половината от изказванията бяха на хора, които дори не знаеха за какво говорят. Те се изказваха против, защото така им е поръчано. И това е много жалко. Когато все пак ти се предлага нещо смислено и когато то ще е наистина полезно за държавата, за културата и най-вече за младите хора, подобни изказвания будят недоумение. \nДа, идеята е на БСП. Да, това е сравнително лява мярка, но не е крайно лява, защото тя е социалдемократическа. Това е европейска инициатива, на ПЕС. И управляващото мнозинство не си даде сметка, че и те ще спечелят от прилагането на предложението. Защото щеше да го прилага техният министър на културата, защото те щяха да определят кои да са и авторите, и браншовете, които ще влязат вътре. Те щяха да боравят с културния афиш, който се предлага. \n- Мнозинството всъщност разбра ли философията и съдържанието на \"културния чек\"? \n- Съмнявам се, но ще повторя отново идеята. С предлаганото допълнение към Закона за културата се предвижда български граждани с постоянен адрес в страната, при навършване на 18 години, да имат възможност да получат електронна карта за културни дейности. Основната цел е да се улесни и разшири достъпът на младите хора в България до култура. Идеята е електронната карта да важи за посещения на циркови, музикални и музикално-сценични спектакли, концерти, музеи, художествени галерии и театри, филмови прожекции, посещения на архитектурни, исторически, археологически, природни, етнографски и музейни резервати и комплекси, както и покупка на книги. По предложение на министъра на културата правителството може да определи и други културни дейности, за които е възможно използването на електронната карта. Стойността на картата е определена на 200 лв. Според вносителите въвеждането на такава карта ще струва на бюджета малко над 15 млн. лв. \nХубавото на \"културния чек\" е, че даваме едни 200 лв., които да бъдат потребени за култура, и то на хора, които нямат финансовата възможност да се докоснат до нея. Тези пари не се дават на ръка. Т. е. те не могат да бъдат изхарчени за нищо друго, освен за културни мероприятия. Средствата ще се получават посредством интернет сайт или портал. В него се регистрират всички културни институти, които искат да участват, включително книжарници, издателства, театри, кина, изложбени зали и т.н. От другата страна в сайта се заявяват, може и служебно чрез ЕСГРАОН, всички, които през тази година навършват пълнолетие. Те автоматически придобиват правото да направят покупки за 200 лв. \n- Колко млади хора ще могат да се възползват от идеята? \n- Всяка година между 70 и 75 хил. души навършват 18 години по справка от ЕСГРАОН. В тяхната справка е посочено, че през 2018 г. пълнолетни стават 76 хиляди. Но следващите години те намаляват и за съжаление стигат до 71 хил. до 2-3 години. Ние написахме законопроекта на основата на италианския модел, където това се прилага по този начин. Той показва, че там се използват реално около 50% от заделените пари. Въз основа на това очакваме културният чек да струва на бюджета между 7 и 8 млн. лв. \n- Има ли ги тези пари в бюджета? \n- Категорично да. Според законопроекта младите хора, които сега са навършили 18 години, няма да имат възможността веднага да се възползват от идеята, но щяха да имат възможността цялата 2019 г. да ползват чека, за да може през това време правителството да подготви електронната платформа за тази цел, да се подготви наредбата на Министерството на културата. Така от 1 януари 2019 г. тези хора могат да ползват културния си чек. Убеден съм, че парите могат да бъдат намерени, защото с нарастването на БВП нараства и чистата сума за култура. Да припомня, че само за последните 3 месеца извън бюджета правителството на Бойко Борисов изхарчи 1 млрд. и 200 млн. без разрешение от парламента. При добро желание могат да се намерят 7 млн. за култура. \n- Къде ще се върнат 200-те лева, които държавата ще заделя за всеки един \"културен чек\"? \n- Идеята е в сайта хората да могат да направят всичко, което поискат по отношение на регистрираните в него субекти, т.е. всички кина, театри, книжарници, културни институти и др.  Влизайки в интернет младите хора виждат описано какво се очаква в близките един, два или три месеца в културните институции. Оттук нататък, на принципа на електронен магазин, те си купуват съответните билети в рамките на това, което се предлага. Смятам, че в този афиш ще бъде включена цялата културна продукция, защото няма културен институт, който ще се откаже да участва. Това все пак е и форма на реклама. \nХубавото е, че по този начин всеки може да си купи и книга. У нас един от големите проблеми, с който се сблъскахме, когато подготвяхме законопроекта, е неравният достъп до култура. Защото в София, в Пловдив, във Варна има опери, театри, кина. Обаче в голяма част населените места няма нито едно от тези неща. Затова ние сме предвидили хората да могат не просто да си купят книга през този сайт, но да я купят, като платят заедно с това и разхода за транспорт. В крайна сметка плащаш примерно 70 лв. и си получаваш вкъщи предпочетеното издание. \nОт друга страна, държавата досега дотира сравнително сериозно сценичните изкуства - театри, кина. За книгоиздаване обаче не дава почти никакви пари. С \"културния чек\" на практика ще се финансира и книгоиздаването. Очаквам от тези 7-8 млн. годишно 1-2 млн. да отидат в книги. \nС нашата идея се подпомагат браншове, които досега са били изцяло извън финансирането. Така че полезните неща от \"културния чек\" са изключително много. Ефектите са разнообразни и всъщност те представляват на практика директно плащане на държавата към културните институти, което обаче минава през поръчките на младите хора. Ние даваме права и възможности на младите хора да купуват култура, а парите вървят директно от бюджета през МК към театрите, към кината. \nВ резултат на това министерството може да прави много активни политики, с които да подкрепя българското изкуство. Защото това, което сме го говорили и с министър Банов преди, беше, че могат примерно да качат само български филми или само българска музика. По този начин се получава мощен инструмент, с който да се регулират културните процеси в държавата, което е изключително важно. \n- По време на дебатите обявихте и идеята за писмо, което МК да изпраща до младите хора. \n- Да, идеята е отношенията с младите хора да започват с едно писмо. Тя е пак от италианския модел. Означава, че когато човек стане пълнолетен, получава по пощата писмо от министъра на културата, в което той лично го кани да се възползва от \"културния чек\". Това ще бъде най-важното писмо в живота на много млади хора. Това ще бъде форма, чрез която те ще знаят, че всъщност съществуват за държавата, че тях ги има. \n- Какво следва след дискусията в НС? \n- Да припомня, че мнозинството отхвърли идеята на БСП от гледна точка на говорене, но не и с гласуване. Ние ще направим всичко възможно оттук нататък да популяризираме предложението си. Рано или късно гласуване ще има. \nПо лична идея и настояване на Корнелия Нинова БСП ще направи с партийни пари пилотен вариант на \"културния чек\". Това ще се случи в близките месеци, ще представим програмата си на младежки групи, като ще им покажем как работи \"културният чек\". Не можем да извадим 7 млн., но можем да финансираме определен обем билети, с които просто да покажем това, което предлагаме, на младите хора. Така че ние ще се опитаме и ще продължим да работим по популяризирането на \"културния чек\".   \n", "date": "2018.02.12", "title": "ГЕРБ бойкотираха \"културния чек\", само защото БСП го предлага "}
