{"url": "https://duma.bg/nachaloto-na-kraya-n202846", "text": "Диктаторската крадлива групировка ГЕРБ си отива. По-бавно, отколкото ни се иска. Отколкото искат всички мислещи и свободолюбиви българи, имащи чест и достойнство. Но си тръгва. И като подплашен звяр, като настъпена змия съска и хапе. За всичките 30 години от ноември 1989 година не е имало по-изнасилени, по-груби, по-непочтени, по-рекетьорски, по-манипулирани и по-отвратителни избори. Звярът впрегна всичко - лъжливи експерти и мутри, работодатели и чиновници, полиция и магистрати, музиканти и кметски наместници, ромски барони и обикновени български търгаши. Всички, които са на хранилката на властта на ГЕРБ - фирми изпълнители и подизпълнители на обществени поръчки, общински служители и търговски дружества. Яки момчета обикаляха с джипове села и махали. Заплашваха хората, че ще останат без работа, без дърва за зимата, че няма да им асфалтират улицата, че ще им спрат пенсиите. Че парите от Евросъюза Борисов и Дончев ги държат под ключ и ги дават само на своите, че... Голям страх. И въпреки всичко, пробивът е направен. Светлината се вижда. Не успяват да фалшифицират там, където разликата е голяма, където хората се обединиха срещу чумата. Победата Му е пирова. И Диктатора го вижда. Вижда началото на края си.", "date": "2019.11.05", "title": "Началото на края"}
{"url": "https://duma.bg/knsb-nastoyava-za-250-lv-minimalna-pensiya-n202840", "text": "КНСБ ще отстоява предложението си за 250 лв. минимална трудова пенсия за 2020 г., категорични са от синдиката. ДУМА припомня, че проектобюджетът на ДОО за догодина предвижда от 1 юли минималната пенсия за стаж и възраст да стане 219,43 лв. Над 850 хил. възрастни у нас получават минимална пенсия. Ако тя се увеличи с 14% и стане 250 лв., на бюджета ще са необходими допълнително 80 млн. лв., но този разход е постижим, смятат от КНСБ. Припомняме, че през 2020 г. линията на бедност става 363 лв. Синдикатът настоява минималната заплата да е 650 лв., което е с 40 лв. повече от предвиденото в проекта за държавен бюджет. КНСБ иска в средното образование да се дадат допълнителни 360 млн. лв. за увеличение на възнагражденията на педагогическия персонал, а в здравеопазването - допълнителни 200 млн. лв., за да бъдат достигнати договорените в КТД минимални нива на заплащане за лекари и професионалисти по здравни грижи. От синдиката припомнят, че средната нетна заплата у нас е 1,6 - 2,5 пъти по-ниска от Италия, Испания, Германия, Великобритания и Люксембург и 1,1 - 1,4 пъти по-ниска от Латвия, Румъния, Унгария, Чехия и Полша. ", "date": "2019.11.05", "title": " КНСБ настоява за 250 лв. минимална пенсия"}
{"url": "https://duma.bg/gerb-pak-shte-se-chisti-na-7-noemvri-n202842", "text": "За поредно прочистване на партийните редици намекна в изборната нощ лидерът на ГЕРБ Бойко Борисов. Стана ясно, че управляващите ще имат национална партийна среща на 7 ноември. Тогава ще правят разбор на изборните си резултати. Първата реакция на Бойко Борисов бе да се разграничи от загубилите си кандидат-кметове, които по думите му го заслужавали. Той ги оставил да се провалят, за да не цепи партията по места. Така лидерът на ГЕРБ оправда изборните загуби в Сандански, Банско и Благоевград. Според него не може да се говори за пробив и пропукване в ГЕРБ, нито за загуба. \"Благодаря на Господа и българския народ, че ми дадоха пак доверието си. След \"Апартаментгейт\", къщата на Манолев по Сандански, Камбитов, който играе ръченицата с петдесетолевки на челото, как да спечелим\", ожали се Борисов и се закани да прочисти партийните структури, които са изгубили изборите. Според него е имало и градове, в които структурите работили срещу кандидатите на партията. Борисов щял да въведе правило в партията - \"да няма повече от три пъти кандидат за кмет\". Лидерът на ГЕРБ бил противник на \"т.нар независими кандидати\", защото партиите не носят отговорност за загубата им, но иначе си приписват успеха им. Томислав Дончев настоя, че нямало данни за грубо опорочаване на изборния процес. Жалбите идвали от хора, които не били доволни от резултатите си. Дончев се оплака, че в София и страната всички са играли срещу ГЕРБ. \"Ако трябва във футболна статистика да се изкажа - загубихме там, където не победихме\", обобщи изборните резултати финансовият министър Владислав Горанов. Той обяви Мая Манолова за \"социален експеримент\" и прогнозира неин политически проект. ", "date": "2019.11.05", "title": "ГЕРБ пак ще се \"чисти\" на 7 ноември "}
{"url": "https://duma.bg/nad-100-hilyadi-sa-sas-zatrudneniya-v-komunikatsiyata-n202841", "text": "Над 100 хиляди деца и възрастни в България имат затруднения в говора и комуникацията. Това са предимно хора с детска церебрална парализа, аутизъм, интелектуални затруднения, амиотрофична латерална склероза, мускулни дистрофии, инсулти, болестта на Алцхаймер, болестта на Паркинсон, синдром на Рет, вродени увреждания на слуха и др. Хората с проблеми в говора и комуникацията имат нужда от средства за допълващата и алтернативна комуникация (ДАК), за да водят нормален живот. Тези средства, съчетани с достъп до таблет или компютър, дават огромни възможности за комуникация на всички.  В българската образователна система се учат около 20 340 деца със специални образователни потребности, като 4500 от тях са в детски градини. Всички те са подкрепяни и подпомагани от почти 4000 специалисти - ресурсни учители, психолози, педагогически съветници, логопеди, включително специалисти за работа с деца с увреден слух, нарушено зрение, коментира зам.-министърът на образованието и науката Деница Сачева. Тя поясни, че през последните две години почти двойно се е увеличил броят на психолозите и педагогическите съветници и в момента в българските училища работят около 1600 такива специалисти. По думите на Сачева натоварването на психолозите и педагогическите съветници в България е по-голямо, отколкото на колегите им в страните от ЕС, но тенденцията е те да стават повече. Само за тази година от МОН са дадени 1,6 млн. лв. за подобряване на образователната среда в Центровете за специална образователна подкрепа, като 38 са подкрепените от МОН проекти, каза Сачева. По думите й наскоро е подписан проект за 105 млн. лв. за дигитализация на средното образование, като в него има специален компонент, който ще даде възможност на училищата да купуват технологии за работа с деца с увредено зрение и слух. Целта е тези деца да бъдат заедно с другите в клас. Предстои и разработването на проект за 30 млн. лв., насочен изцяло за децата със специални образователни потребности, за допълнително обучение на хора и екипи, които да работят с тях, както и за подобряване на средата в училище за тях.", "date": "2019.11.05", "title": "Над 100 хиляди са със затруднения в комуникацията"}
{"url": "https://duma.bg/okolo-100-glasa-ne-dostignaha-na-levitsata-na-znakovi-mesta-n202843", "text": "С минимална разлика кандидати, издигнати и подкрепени от БСП, не успяха да победят на балотажите в неделя. В столичния район \"Искър\" Борис Цветков остана втори с разлика от 114 гласа. В Дупница след оспорвана борба Първан Дангов изостана също със стотина гласа. По-малко от 200 гласа оставиха втора и Ива Вълчева в Хисаря (виж таблицата). 330 гласа не достигнаха на народния представител Тодор Байчев да стане кмет на Карнобат. За осми път Венцислав Куткудейски ще е начело на монтанската община Медковец. Д-р Емил Караиванов не получи поредния си мандат начело на Асеновград, но за сметка на това кандидатите на БСП Николай Митков и Павел Михайлов взеха Първомай и община \"Родопи\". Пирдоп отново ще се управлява от \"червения\" Ангел Геров, след балотажа БСП взе и Златица с кмет Стоян Генов. Още на първи тур представители на БСП спечелиха в Самоков, Правец, Горна Малина и Чавдар. Световният шампион по борба Михаил Ганев ще управлява община Златарица от името на БСП, с което левицата взе пета община във Великотърновско. Народният представител Йордан Младенов победи на втория тур и отново направи Пещера \"червена\". Тихомир Янакиев ще управлява Созопол, а Ивелин Савов - Никопол. Любка Александрова ще продължи поредния си мандат в Левски, Людмил Веселинов ще е начело на Попово, a Трифон Панчев - в Дряново. Митко Антонов в Макреш, Георги Сашев в Нови пазар и Соня Георгиева в Добричка община също успяха да вземат първото място при балотажите.", "date": "2019.11.05", "title": "Около 100 гласа не достигнаха на левицата на знакови места"}
{"url": "https://duma.bg/korneliya-ninova-promyanata-zapochna-i-veche-e-neobratima-n202845", "text": "Промяната започна - беше трудна, но вече е необратима, заяви председателят на БСП Корнелия Нинова на пресконференция, посветена на изборните резултати. По думите й партията е затвърдила тенденцията от последните 3 години да повишава изборните си резултати. ГЕРБ отстъпи от ключови, дългогодишни градове крепости и ерозира в местната власт, обобщи Нинова като благодари на всички, които са подкрепили кандидатите на БСП за кметове и общински съветници. Тя изрази дълбока признателност към труда и усилията на партията и кандидатите й. \"Вие работихте в нечовешки условия в тази кампания. Срещу нас беше държавната машина. МВР обслужваше властта, корпоративният вот беше огромен. Срещу единия лев, с който разполагахме като субсидия, бяха изправени милионите на олигарсите в България. Купените гласове изкривиха вота. Страхът у хората беше голям. ГЕРБ развихриха компроматна война срещу вас и вашите семейства\", обърна се Нинова към кандидатите на левицата. \"Страхът на ГЕРБ от загубата ги накара да направят най-агресивната, най-купената, най-компроматната кампания от години. Кандидатите ни запазиха спокойствие и направиха позитивна и усмихната кампания\", допълни тя. На \"Позитано\" 20 Нинова дойде, придружавана от голяма група кметове на левицата. Пред журналистите тя посочи четиримата нови областни кметове, които според нея олицетворяват богатството на БСП. \"Денчо Бояджиев, спечелил Разград, който е партийна кандидатура, олицетворява мъдростта и опита, кметовете на Русе и Перник Пенчо Милков и Станислав Владимиров са лицето на младите поколения политици, които участваха и се доказаха в тежкото състезание. Издигнатият от Инициативен комитет Румен Томов, който победи в Благоевград е олицетворението на гражданското начало\", коментира Нинова. Тя призова всички кметове на левицата да изпълнят поетите през кампанията обещания. БСП е изпълнила задачата, която си е поставила - да удвои кметовете и да увеличи общинските си съветници. \"Върнахме се в местната власт още на първи тур с победа в 35 общини, а на балотажа спечелихме още 26 кметски места от които 4 в областните градове\", отчете Нинова. По думите й Мая Манолова е показала, че алтернатива в столицата има. Разликата е минимална, има огромен корпоративен вот, купени и ромски гласове, пресметнаха социалистите. Нинова не съжалява, че БСП е издигнала кандидатурата на Манолова за кмет на София. Тя е доволна, че социалистите в столицата са удвоили резултатите си и от 7 общински съветници, вече имат 15, плюс двама районни кметове в \"Изгрев\" и \"Младост\" - д-р Делян Георгиев и арх. Стефан Стефанов. Лидерът на социалистите коментира думите на Бойко Борисов, че е противник на т.нар. \"независими кандидати\". Все по-трудно става да се проследява някаква логическа нишка в мисълта на премиера, особено когато започва да отрича сам себе си, поясни Нинова. Тя припомни, че Борисов е спечелил първия път кметския пост в София като независим, без партия и листа.  Нинова определи като закъсняла, но крайно необходима предложената от президента Румен Радев среща за честността и пропуските в изборното законодателство. БСП ще участва в нея с конкретни предложения, които социалистите вече са внасяли в парламента. ", "date": "2019.11.05", "title": "Корнелия Нинова:  Промяната започна и вече е необратима"}
{"url": "https://duma.bg/elektronnite-uslugi-na-kadastara-s-30-po-evtini-n202838", "text": "Предоставяните от Агенцията по геодезия, картография и кадастър (АГКК) услуги, които гражданите заявяват и получават електронно, са с 30% по-евтини от документите на хартиен носител. Например едни от най-често търсените - издаването на скица на имот или схема на самостоятелен обект на хартия, струват 20 лв., а заявените и получени електронно - 14 лв. Важно е да се знае също, че скиците и схемите вече са безсрочни, освен ако няма промяна в обстоятелствата за имота. Предоставяните от АГКК електронни услуги са същите като тези, които гражданите и бизнесът могат да получат на гише. Изготвянето на заявените на място или онлайн документи отнема едно и също време в зависимост от срока на услугата - обикновена, за която са необходими 7 дни, или бърза, чийто срок е тридневен. Най-бързият и удобен начин за тяхното заявяване и получаване е по електронен път, чрез Кадастрално-административната информационна система на кадастъра - https://kais.cadastre.bg/, уточниха от Министерството на регионално развитие и благоустройството. За да може да бъде използвана тази система, е необходимо да се направи регистрация, която отнема няколко минути. Заявяването на услуга също не отнема много време. За някои от тях, с цел удостоверяване на данни, е необходимо заявителят да се идентифицира с електронен подпис. Ако гражданите не разполагат с такъв, могат да получат заявения от тях документ в офис, където ще трябва да покажат необходимите документи - за собственост на имот или други, необходими за съответната услуга. Услугите от кадастралната карта са общо 12, от Геокартфонд - 19, а извършваните справки са 13. Сред тях, освен предоставянето на скица на имот или схема на самостоятелен обект, са също нанасяне на настъпили промени в кадастрална карта или в кадастралния регистър на недвижимите имоти, предоставяне на извадка от архивен план в цифров вид, справка по кадастрална карта. Чрез картата в КАИС, която е със свободен достъп, може да се потърси информация за имот или сграда по различни начини - чрез въвеждане на данни за адрес или чрез идентификатор, който е като ДЕГНУ. Първите 5 цифри от номера дават информация за населеното място, следващите 4 обозначават кадастралния район, а тези след тях - номера на имота. Ако в него има сграда или самостоятелен обект (апартамент в жилищен блок например), те също се обозначават с допълнителни цифри. С промени в Закона за кадастъра и имотния регистър и наредби към него инженери по геодезия вече също могат да издават скица на имот или схема на самостоятелен обект. Така се разширява още кръгът от възможните начини, по които гражданите и бизнесът могат получават кадастрални услуги. Досега, освен от службите по геодезия, картография и кадастър, такива се предоставят също от общини, служби по земеделие и нотариуси. За да извършват тези услуги, според последните изменения на Закона за геодезията, картографията и кадастъра, инженерите по геодезия трябва да са правоспособни, което означава, че трябва да имат образователно-квалификационна степен \"магистър\" и минимум 2 години професионален стаж в областта на кадастъра. Правоспособните лица ще имат право на достъп до информационната система на кадастъра, какъвто имат общинските служби по земеделие и общините. Чрез нея правоспособните лица ще имат право само да получават скици на поземлени имоти, скици на сгради, схеми на самостоятелни обекти в сгради и в съоръжения на техническата инфраструктура, както и удостоверения за наличие или липса на данни, но няма да могат да правят изменения на данните в тези документи и в кадастралната карта и кадастралните регистри. Документите ще се изработват автоматично от информационната система на кадастъра, ще бъдат разпечатвани от правоспособните лица и след като те ги удостоверят, ще ги предоставят на потребителите на хартиен носител. Тези документи ще имат силата на официален документ, издаден от АГКК, твърдят от регионалното министерство.", "date": "2019.11.05", "title": "Електронните услуги на кадастъра с 30% по-евтини"}
{"url": "https://duma.bg/kola-blasna-chetirima-na-spirka-vav-varna-n202839", "text": "Четирима души бяха блъснати от кола на автобусна спирка във Варна. Те са били на спирка \"Тракия\" на бул. \"Владислав Варненчик\", когато били ударени от \"Фолксваген\", управляван от 21-годишен мъж. 14-годишно момиче е в кома, в тежко състояние и с опасност за живота, а друго е със счупен крак. Мъж на 27 години е в реанимация с два счупени крака и травма на главата. Трима души пък пострадаха в катастрофа край Созопол. Инцидентът е станал между къмпинг \"Златна рибка\" и централния вход на ваканционно селище \"Санта Марина\", преди Созопол. Колите са със сериозни щети, а в болница са откарани водачите на двата автомобила и пътник от едната кола. Ден по-рано турски ТИР с ремарке премаза 45-годишен велосипедист от Ружинци на главен път Е-79 до разклона за село Гайтанци. Колоездачът е застигнат и блъснат на прав участък от пътя.  Още един човек загуби живота си на пътя късно вечерта в неделя. 20-годишен мъж загина при катастрофа в Добричко, в района на село Батово. Мъжът е шофирал с несъобразена скорост, излязъл е от пътното платно и се е забил в крайпътно дърво. Друга катастрофа между Венец и Ясенково, Шуменско, прати мъж в болница. Той загубил контрол, излязъл вдясно от пътя и се преобърнал. След удара е пострадал 39-годишният пътник в автомобила. 45-годишният водач е тестван за алкохол и са отчетени 2,25 промила.", "date": "2019.11.05", "title": "Кола блъсна четирима   на спирка във Варна"}
{"url": "https://duma.bg/bsp-iska-novo-broene-na-byuletinite-v-shumen-n202844", "text": "БСП иска ново броене на бюлетините и анулиране на изборите в Шумен. Там разликата между кандидата на левицата Венцислав Венков и обявения за избран за кмет Валентин Василев от ГЕРБ е едва 77 гласа. Броят на недействителните бюлетини е 400, а 814 избиратели са отбелязали квадратчето \"Не подкрепям никого\".  Изпълнителното бюро на БСП ще реши днес дали да подкрепи жалбата на ИК на Мая Манолова до съда за касиране на вота в София, обяви Корнелия Нинова. В избирателните списъци между двата тура има разлика от над 100 хиляди човека, регистрирани избиратели в столицата. 2300 са недействителните бюлетини, празните протоколи без резултат и 23 жалби за купен вот също са сред причините за искане на отмяна на изборите за столичен кмет. Корнелия Нинова обяви, че днес Изпълнителното бюро на партията ще реши дали да подкрепи евентуално искане за касиране на вота в София от Мая Манолова. Според нея ръководството на БСП ще даде политическа подкрепа на Манолова за проверка и анулиране на вота в столицата. По-късно от ИК съобщиха, че до края на седмицата ще подадат жалба за касиране на изборите. В избирателните списъци между двата тура има разлика от 100 001 регистрирани избиратели. Според тях активността на втори тур е била по-малка заради редуцирането на избиратели на втори тур. Втора причина за подготвяната жалба е изнасянето на екзитполове в изборния ден. 2300 са недействителните бюлетини, празните протоколи без резултат и 23 жалби за купен вот също са сред причините за искане на касиране. \"Както миналата седмица, така и сега г-жа Фандъкова е хегемон в секциите в ромските махали. На поне 8 протокола хората се подписват, попълват всичко, но не пише колко гласа има за Фандъкова и колко за Манолова\", каза Владислав Тодоров. Председателят на ИК Никола Вапцаров се оплака, че техният наблюдател в \"Арена Армеец\" бил държан в клетка. \"Бил съм наблюдател и в Украйна след края на гражданската война и такова нещо не съм виждал. В София наблюдателите нямат пряка видимост над процеса\", обясни той. В ИК имали данни, че чували са се отваряли преди изчислителния център. Всичко това ни дава основание да искаме повторно преброяване, обясни Вапцаров. Манолова не уточни намеренията си за активно политическо участие, но подчерта, че няма да прави партия. Тя е подготвила искова молба да съди Бойко Борисов заради негово телевизионно интервю. \"Гнус ме е от лъжите, клеветите и обидите, които той произнесе в национален ефир. Нарече екипа ми сбирток, 124 хиляди столичани - нечистоплътни, затова, че ме подкрепят. Нарече срещата ми с хората във Волуяк \"уйдурма\". Бил е кмет и не знае, че там няма ромска махала! Той е човекът, който допусна братя Галеви да напуснат страната, но заяви, че са участвали в кметските избори\", обясни Манолова.", "date": "2019.11.05", "title": "БСП иска ново броене на бюлетините в Шумен"}
{"url": "https://duma.bg/sportat-po-televiziyata-tsska-sf-gostuva-na-cherno-more-novi-machove-ot-shampionskata-liga-n202866", "text": "12.30 Ботев Вр - Витоша Б 15.00 Славия - Локо Пд 17.30 Черно море - ЦСКА-Сф 20.00 Зенит - РБ Лайпциг 22.00 Челси - Аякс 20.00 Барселона - Славия Пр 22.00 Борусия Д - Интер 23.50 Шампионска лига (обзор) 15.00 Финали Next Gen в Милано", "date": "2019.11.05", "title": "Спортът по телевизията, ЦСКА-Сф гостува на Черно море, нови мачове от Шампионската лига"}
{"url": "https://duma.bg/razreshitelnite-za-stroezh-s-lek-rast-n202837", "text": "През третото тримесечие на 2019 г. местните администрации са издали разрешителни за строеж на 1630 жилищни сгради с 9018 жилища в тях и 1 110 322 кв.м разгъната застроена площ (РЗП), на 23 административни сгради/офиси с 58 419 кв.м РЗП и на 1188 други сгради с 694 726 кв.м РЗП, съобщиха от НСИ. Спрямо предходното тримесечие издадените разрешителни за строеж на жилищни сгради се увеличават с 2.5%, броят на жилищата в тях - с 6.6%, а общата им застроена площ - с 3.0%. Издадените разрешителни за строеж на административни сгради намаляват с 25.8%, а тяхната РЗП - с 6.0%. При издадените разрешителни за строеж на други сгради е регистрирано нарастване с 1.7%, а при общата им застроена площ - с 18.0%. Най-голям брой разрешителни за строеж на нови жилищни сгради са издадени в областите София (столица) - 263, Варна - 203, Пловдив - 187, София - 132, и Благоевград - 111. Най-много жилища предстои да бъдат започнати в областите София (столица) - 3839, Варна - 1385, Пловдив - 859, Бургас - 646, и Кърджали - 521.", "date": "2019.11.05", "title": "Разрешителните за строеж с лек ръст"}
{"url": "https://duma.bg/ungariya-smyata-evroto-za-strategicheska-greshka-n202836", "text": "Държавите членки на Европейския съюз, както в еврозоната, така и извън нея, трябва да признаят, че еврото е \"стратегическа грешка\". Това заяви управителят на Националната банка на Унгария (НББ) Дьорд Матолчи в становище, публикувано във Financial Times. Унгария, която следва самостоятелни икономически политики, след като премиерът Виктор Орбан дойде на власт през 2010 г., не е член на еврозоната и няма определена дата за приемане на единната валута. Правителството и централната банка заявиха, че Унгария не трябва да се присъединява към валутния съюз преди икономиката й да е достатъчно силна. Сега гуверньорът Дьорд Матолчи казва, че е дошло време Европа да търси изход от капана на еврото. Съществува вредна догма, че еврото е \"нормалната\" следваща стъпка към обединяване на Западна Европа. Но общата европейска валута никога не е била нормална, тъй като почти нито едно от изискванията да бъде успешна валута, не е изпълнено, казва той в публикацията. \"Две десетилетия след въвеждането на еврото повечето от необходимите стълбове на успешната глобална валута - обща държава, бюджет, покриващ поне 15-20% от общия брутен вътрешен продукт (БВП) на еврозоната, финансов министър на еврозоната и министерство - все още липсват\", добави той. Матолчи, който беше назначен за втори шестгодишен мандат като ръководител на централната банка по-рано тази година, заяви, че на членовете на еврозоната трябва да им бъде разрешено да напуснат валутния съюз през следващите десетилетия, а тези, които искат да останат, трябва да изградят \"по-устойчива глобална валута\". Той каза още, че Маастрихтският договор от 1992 г., който определя условията за присъединяване към еврото, едно от които е поддържането на бюджетен дефицит под 3% от икономическата продукция, трябва да бъде пренаписан. ", "date": "2019.11.05", "title": "Унгария смята еврото за стратегическа грешка"}
{"url": "https://duma.bg/zaplatite-v-publichnite-firmi-shte-se-glasuvat-ot-vsichki-aktsioneri-n202835", "text": "Възнагражденията и тантиемите на ръководните органи на публичните дружества - управителните и надзорните им съвети, както и срокът, за който те ще ги получават, вече ще се гласуват от общото събрание на акционерите, в което на практика влизат всички акционери на дружеството. Това е записано в проект на промени на Закона за публичното предлагане на ценни книжа, който е пуснат за обществено обсъждане. Друга важна промяна в това отношение е, че всяко публично дружество приема и прилага политика за възнагражденията на членовете на управителните и контролните му органи, които се описват в наредба, като политиката се гласува от първото редовно годишно общо събрание на акционерите, веднага след като дружеството придобива статут на публично, т.е. емитира акции на борсата. Освен това гласуваната от акционерите политика за възнагражденията и наредбата задължително се предоставят на Централния депозитар. Мотивът за тази и някои други промени в закона, който регулира публичните дружества у нас, е, че така се приема в нашето законодателство промяна на европейска директива, направена през 2017 г. С нея се целеше да се насърчи дългосрочната ангажираност на всички притежатели на акции в публичните дружества, както и да се оживи търговията с акции на фондовата борса. За тази цел в закона се правят още ред промени, които улесняват достъпа на всички акционери до информация за дейността на дружеството. Приема се и изцяло нов начин за оповестяване на свикването на Общо събрание на акционерите. Според промените например гласуването на акционер по електронен път задължително трябва да бъде преброявано и приемано от общото събрание.", "date": "2019.11.05", "title": "Заплатите в публичните фирми ще се гласуват от всички акционери"}
{"url": "https://duma.bg/panorama-na-yaponskoto-kino-vav-varna-i-burgas-n202825", "text": "Най-новите заглавия в японското кино, създадени по известните японски комикси манга, ще зарадват българската публика. Програмата на \"Manga Cinema\" във Варна и Бургас е част от Дните на японската култура в България. Ежегодно в рамките на фестивала филмите, които се излъчват, са специално подбрани от фонда на филмотеката на Японската фондация. Тази година в двата морски града ще има по 2 прожекции на ден. На 8 ноември филмите \"Медиумът Кусуо\" и \"Сето и Уцуми\" ще бъдат показани във Варна, в пленарната зала на община Варна. На 9 ноември в Бургас, в Културния център \"Морско казино\" ще се излъчат \"Битката на Тейичи\" и \"Инуяшики\". Събитията се организират със съдействието на община Бургас, община Варна и Японската фондация.", "date": "2019.11.05", "title": " Панорама на японското кино във Варна и Бургас "}
{"url": "https://duma.bg/domatite-si-ostavat-nomer-1-na-oranzheriynoto-proizvodstvo-n202834", "text": "Основен дял в оранжерийното производство в нашата страна заемат доматите. На тях се падат близо половината от цялата парникова продукция. Доматите полско производство са с най-много фалшиво декларирани площи по обвързана подкрепа. През последните пет години производството на оранжерийни домати постоянно се разширява, стана ясно от новия бюлетин на Центъра за икономически изследвания в селското стопанство (CAPA). По данни на земеделското министерство през миналата година 3,4% от обработваемата земя в страната е използвана за производство на зеленчуци. Това означава, че площите се увеличават. Година по-рано техният дял е бил 2,2%. Положителното изменение се дължи предимно на увеличението в размера на откритите площи - от 73,8 хил. хектара на 107,8 хил. хектара, допълва CAPA. Според експертната оценка през тази година има общо намаление на производството на плодове и зеленчуци, което ще доведе до отрицателен търговски баланс във външната търговия с преработени плодове и зеленчуци - вносът ще надхвърли износа ни.", "date": "2019.11.05", "title": "Доматите си остават номер 1 на оранжерийното производство"}
{"url": "https://duma.bg/bili-aylish-grabna-dve-otlichiya-na-evropeyskite-muzikalni-nagradi-na-mtv-n202823", "text": "Европейските музикални награди на MTV тази година се превърнаха в триумф за Били Айлиш, предаде АФП. Американката си тръгна от церемонията в Севиля с две награди - за най-добър нов изпълнител и за най-добра песен (за Bad Guy). Наскоро младата звезда привлече вниманието, като призова милионите си фенове да се включат в протестите за климата по света. Другите големи победи на церемонията бяха канадецът Шон Мендес, който получи наградата за най-добър изпълнител, и Тейлър Суифт, коронясана за най-добър американски певец и за най-добър клип (за Me). За сметка на това Севиля донесе пълно разочарование за Ариана Гранде. Голямата фаворитка с най-много номинации - в седем категории, американската звезда остана без нито една награда. Изненадата на вечерта бе появата на Кристиано Роналдо. Преди церемонията футболната суперзвезда мина по червения килим заедно със своята спътница в живота - топ модела Джорджина Родригес.", "date": "2019.11.05", "title": "Били Айлиш грабна две отличия на европейските музикални награди на MTV"}
{"url": "https://duma.bg/40-godini-zname-na-mira-v-risunki-i-fotografii-n202828", "text": "През август се навършиха 40 години от провеждането на първата международна детска асамблея \"Знаме на мира\". Международното движение \"Знаме на мира\" води началото си от 1979 г., когато в София се състоя и среща на деца от цял свят. Асамблеята е призната за една от най-крупните инициативи, свързани с обявената от ООН международна година на детето. Патрон на асамблеята е Амаду Мхтар-М Боу - генерален директор на ЮНЕСКО. Организацията и ръководството са осъществени от международен инициативен и организационен комитет, в който се включват видни обществени и културни дейци от цял свят и е оглавен от Людмила Живкова. Първата международна детска асамблея събира на среща в България 2500 деца от 77 страни. В Народното събрание се провежда и Първият световен детски парламент, на който е прието Писмо-обръщение на децата участници до децата от целия свят. На ХХХIV сесия на Общото събрание на ООН Писмото-обръщение е разпространено като официален документ.  По време на асамблеята е открит монументът \"Знаме на мира\", на който са поставени камбани, подарени от децата от държавите участнички. До 1989 г. в София се провеждат четири международни детски асамблеи \"Знаме на мира\" и четири срещи на деца. В тях общо се изявяват 3900 деца от 138 държави и 1400 деца от България. Изложбата от фонда на \"Знаме на мира\" се открива на 12 ноември и продължава до 25 ноември в столичната галерия \"Сезони\", ул. \"Кракра\" 2А, Дом на културата \"Средец\".", "date": "2019.11.05", "title": " 40 години \"Знаме на мира\" в рисунки и  фотографии "}
{"url": "https://duma.bg/dve-galerii-predstavyat-lika-yanko-n202826", "text": "Столичните галерии \"Лоранъ\" и \"Контраст\" представят Лика Янко и \"Общуване със сакралното\" - в \"Лоранъ\" (28 октомври - 28 ноември), в \"Контраст\" (6 ноември - 6 декември). Официалното откриване на експозициите е на 6 ноември от 18.30 ч. в \"Контраст\", ул. \"Цар Самуил\" 49. Ще бъдат показани над 70 произведения, като са представени всички периоди на зрялото творчество на художничката. Чрез тези изложби може да се прочете разказът за нейното пътуване към кристалния свят на белотата между 1957 и 1997 г., посочва Красимир Илиев.", "date": "2019.11.05", "title": "Две галерии представят Лика Янко"}
{"url": "https://duma.bg/cheteneto-e-lekat-n202827", "text": "Началото на инициативата \"Чета, следователно съм\" поставя издателство \"Изток-Запад\". Тя цели да стигне до децата и до възрастните; до тези, за които четенето е начин на живот, но и до онези, за които то е отживелица. Да напомни, че в този век на изпразнени от съдържание дейности книгите стават последно убежище на личността в нейната уникалност. Че думите не са просто съчетания от букви, а ни дават възможност да открием най-важното: познания и ценности, душевността и полетата на човешкия дух. Огледайте се! Дефицитът на смисъл е навсякъде около нас. Той е следствие от подмяната на ценности, от липсата и неразбирането на идеи. Четенето е лекът. То поражда смисъл и дарява надежда, апелират инициаторите. По техните думи първата стъпка е да открият българските фирми, готови да създадат библиотеки на работното място. Книгите в тях ще може да бъдат вземани и четени от всеки служител. Целта е да се намери пряк път към всeки, за когото четенето е истински приятел. До момента кампанията са подкрепили известни личности от различни области на науката, културата, образованието, икономиката, медицината и др., както и редица медии и фирми.", "date": "2019.11.05", "title": "Четенето е лекът"}
{"url": "https://duma.bg/datata-n202830", "text": "1885 - НАЧАЛО НА БОЕВЕТЕ ПРИ СЛИВНИЦА ПО ВРЕМЕ НА СРЪБСКО-БЪЛГАРСКАТА ВОЙНА. След тридневни сражения сръбската войска е разбита от българската и принудена да отстъпи назад. Победата решава изхода на войната в полза на България. Голяма заслуга за нея имат подп. Данаил Николаев, командващ Източния корпус, майор Аврам Гуджев, командващ Западния корпус, и др. български военачалници. 1957 - ОТКРИТ Е ПАМЕТНИКЪТ \"АЛЬОША\" В ПЛОВДИВ. Височината му е около 15 м, а на самата фигура, изработена от гранит - 10,5 м. Автори на паметника на Съветската армия в Пловдив са архитектите Борис Марков, Петър Цветанов, Асен Марангозов и скулпторите Васил Радославов, Любомир Далчев, Тодор Босилков и Александър Занков. Издигнат е на едно от тепетата - Бунарджик, наричано още Хълм на освободителите. За прототип на съветския войник, държащ \"Шпагин\", е послужил Алексей Иванович Скурлатов - жител на Алтай, свързочник по време на Втората световна война. През 1944 г., докато Скурлатов работил по възстановяване на телефонната линия София-Пловдив, е направена снимка, използвана по-късно от скулпторите за изработка на фигурата на войника. На постамента е поставена петолъчка, а надпис под нея гласи: \"Слава на непобедимата Съветска армия освободителка\". 1967 - ОТКРИТ E МЕТАЛУРГИЧНИЯТ КОМБИНАТ \"КРЕМИКОВЦИ\". Изграждането му започва през 1960 г. Проектирането и почти цялото оборудване са от бившия Съветски съюз. Проектът се реализира като затворен непрекъснат цикъл за производство на стомана от добив на руда до краен продукт от горещ и студен прокат, тънколистни марки стомана, различни профили арматурно желязо и тръби. През 1963 г. влизат в експлоатация първите мощности, а през следващите 10-15 години - останалите. От 1963 г. на тази дата се отбелязва Денят на металурга. 1977 - УМИРА АЛЕКСЕЙ СТАХАНОВ, СЪВЕТСКИ МИНЬОР (Р. 1905 Г.). Родоначалник на т.нар. Стахановско социалистическо съревнование. Става известен с постижението си от 31 август 1935 г., когато в Донбас добива 102 т въглища - 14 пъти над официалната си норма. Трудовият героизъм на Стаханов става пример за много хора и се превръща в еталон за подражание. 2000 - УМИРА ПЕТЪР ДЕРТЛИЕВ, ПОЛИТИК И ОБЩЕСТВЕНИК (Р. 1916 Г.). Завършва медицина. През периода 1934-1940 г. е многократно арестуван заради социалистическите идеи, които изповядва, и организирането на стачки. След 10 ноември 1989 г. се включва активно в обществено-политическия живот на страната. Един от създателите на СДС, председател и почетен председател на БСДП след възстановяването й, депутат в VII ВНС, един от авторите на новата Конституция. През 1990 г. е кандидат за президент.", "date": "2019.11.05", "title": "Датата"}
{"url": "https://duma.bg/proigrani-shansove-n202833", "text": "Заглъхналата от години градска десница пак изгуби изборите. Но въпреки това пак отчете успехи. Партиите от \"Демократична България\" (ДБ) имат повод за радост със спечелените 8 районни кмета в София, с което нарушиха десетгодишната доминация на ГЕРБ в столицата. Но сравними с някогашната \"синя\" хегемония в София, която допреди антиявлението \"Борисов\" се считаше абонирана за столичния електорат, приемайки го за даденост, сегашните резултати на ДБ са направо скромни. И единственото, което показват, е, че градската десница се е върнала на политическата карта на България, след като за дълго бе изчезнала.  Това може и да е добре, но нищо повече. Защото, каквито и изводи да правят и БСП, и ДБ, каквито и успехи да отчитат от местния вот - \"Октоподът ГЕРБ\", макар и поотслабен, пак ще управлява и разпределя \"баницата\" в повечето общини. При това и в най-богатите. Говорим за десетки милиарди през следващите 4 години от еврофондове и държавния бюджет, които гербаджийски кметове и общинари ще прахосват и отклоняват за партийни и лични цели. А резултатът от местните избори можеше да е различен. Особено след балотажите в София и други градове, където кандидати на БСП и независими се изправиха срещу корпоративната машина ГЕРБ, подсигурила се с контролиран вот. Антагонистично настроените леви и десни можеха да се подкрепят взаимно срещу общия враг, загърбвайки старите исторически вражди. Но не се възползваха. Дори в името на по-доброто бъдеще за България, на новото начало - различно от наложения от Борисов просташки, корупционен, шуробаджанашки, корпоративен, авторитарен модел. Модел, върнал с поне 30 години демократичното ни развитие. Осемте районни кмета на ДБ в София победиха с подкрепата на БСП и част от далновидния й електорат. Младите десни избиратели върнаха жеста. Но твърдият десен електорат, който толкова държи на демокрацията, не подкрепи Манолова и кандидатите на БСП за районни кметове. Така им наредиха обсебените от \"комунистическото\" минало лидери на ДБ, останали слепи за тоталитарното бъдеще, към което ни тласка Борисов.", "date": "2019.11.05", "title": "Проиграни шансове"}
{"url": "https://duma.bg/30-godini-prehod-30-godini-skandali-n202831", "text": "От началото на т.нар. преход, започнал точно преди 30 години, у нас управляваха 18 правителства. От историческа гледна точка е твърде рано да се дава някаква генерална оценка за тях. Всяко едно дойде на власт на вълната на недоволство от предишните управляващи и всяко едно отричаше като по правило всичко направено преди него. Липсата на каквато и да било приемственост се оказа една от причините за провала на целия преход. Освен това вместо да управляват, правителствата по-скоро злоупотребяваха с надеждите на хората. През последните 20 г. се утвърди тенденцията за търсене на месии и след провала на поредния от тях идваха разочарованията. Задължително обаче всичко това бе съпроводено през цялото време с постоянни скандали.  На 8 февруари 1990 г. Андрей Луканов смени на министър-председателския пост Георги Атанасов, последния казионен премиер, назначен от Тодор Живков. Национална кръгла маса за политически консултации се провежда от 3 януари до 14 май 1990 г., управляващи и опозиция се договарят как да бъде осъществен преходът към демокрация и пазарна икономика. Основните резултати са премахването на член 1 от старата Конституция, деполитизиране на армията, полицията, съда, прокуратурата и дипломацията, разпускане на организациите на БКП по месторабота и пр. Взето е решение за свикване на 7-ото Велико народно събрание, което да изработи нова конституция.  Правителството на Луканов успя да стартира промените в политическата система. Реално тя стана многопартийна. Започна изграждането на новите държавни институции. Петър Младенов бе избран за председател на България от 35-то обикновено Народно събрание. През юни 1990 г. бяха проведени и изборите за Седмо Велико народно събрание, които БСП спечели с 51%. Търсейки консенсус, Луканов обаче не успя да наложи програмата си и да започне жизненонеобходимите икономически реформи. Отлагането им - заради приемането на нова Конституция, бе сред причините за неуспеха на прехода.  След като не успя да получи кредит от 1 млрд. долара, за да предотврати неизбежния фалит на държавата, натрупала до този момент 11 млрд. долара външен и 26 млрд. вътрешен дълг, правителството обяви едностранно мораториум върху изплащането на външния дълг на 29 март 1990 г. Зимата ще се запомни с режим на тока и тежките проблеми в снабдяването с продукти. А решението за мораториум доведе до срив на кредитния рейтинг на страната. Политическите опоненти на Луканов винаги са изтъквали факта, че от 1984 г. до 10 ноември 1989 г. той е бил председател на Валутната комисия към Политбюро на ЦК на БКП. Следователно той е човекът, който винаги е знаел колко са и къде са парите на България. Второто правителство на Луканов на практика не управлява, защото стоя на власт от 21 септември до 20 декември 1990 г. Основното, за което бе обвиняван Луканов, бе източване на валутния резерв на държавата. През юли 1992 г. при правителството на СДС по искане на главния прокурор Иван Татарчев имунитетът на Луканов бе свален. Той бе арестуван и обвинен за присвояване на имущество в особено големи размери. Съдът го оправда. Луканов бе застрелян на 2 октомври 1996 г. пред дома си в столичния квартал \"Изток\". Лятото на 1990 г. бе белязано и от \"града на истината\". Той бе спретнат пред президентството с настояването Петър Младенов да си подаде оставката заради \"танковата касета\" - запис, на който той на 14 декември 1989 г. уж произнесъл репликата \"По-добре е танковете да дойдат\". Нейната автентичност така и не бе доказана, но тя все пак взе главата на Младенов. Пак след политически пазарлъци бе решено този пост да се заеме от представител на опозицията. През август 1990 г. лидерът на СДС Желю Желев бе избран от парламента за председател (президент). Вариант беше и социалдемократът Петър Дертлиев, но той не получи необходимата подкрепа.  Председателят на Софийския градски съд Димитър Попов смени Андрей Луканов начело на изпълнителната власт. Това правителство бе коалиционен компромис между опонентите на политическата сцена - БСП и СДС, и с малко гарнитура от казионния доскоро БЗНС. Попов ще остане в историята с репликата си \"За бога, братя, не купувайте!\" Тя бе произнесена на 1 февруари 1991 г., когато цените на стоките и услугите бяха освободени и необосновано тръгнаха главоломно нагоре. Това бе времето, когато новият лидер на СДС Петър Берон бе осветен като сътрудник на Държавна сигурност. За това той обвини доскорошния си съратник Желю Желев. На 12 юли 1991 г. бе гласувана новата Конституция. Малко преди това 39 депутати от СДС напуснаха парламента и обявиха гладна стачка. През 1991 г. правителството започна преговори с чуждестранните кредитори за решаване на проблема с наложения от Луканов мораториум върху плащанията на външния ни дълг, но до някакви конкретни резултати не се стигна. След спечелването на изборите \"с малко, но завинаги\" през октомври на 1991 г. СДС състави правителство с подкрепата на ДПС, начело с Филип Димитров. То постави началото на разрушаването и съсипването на държавата. Това най-добре се видя в селското стопанство. С оправданието за връщането на земята в реални граници, подкрепено тогава от президента Желю Желев, бяха създадени т.нар. ликвидационни съвети, които оправдаха в буквалния смисъл своето име. Ликвидираха всичко. Така България се оказа единствената държава в света, която инвестира в собственото си разрушение, защото бяха унищожени \"комунистически\" материални активи за милиарди левове. На много места възникнаха бунтове срещу действията на ликвидационните съвети. Те бяха най-масови в Пловдивското село Цалапица. В парламента бяха прокарани и т.нар реституционни закони, които оставиха на улицата хиляди семейства основно в големите градове, поразиха обществени и общински терени и обекти. Започнаха ударите по фабрики и заводи, поведени към изкуствен фалит.  През цялото управление на това правителство държавата влизаше от скандал в скандал. Започна се с \"Оня списък\". В началото на февруари 1992 г. лидерът на ДПС Ахмед Доган предаде в турското посолство 6 строго секретни документа. Сред тях бе и пълният списък на служителите и агентите на цялото българско разузнаване - почти 1300 имена, работещи в посолствата на България. Материалите бяха подготвени от Стоян Ганев (действащ вицепремиер и министър на външните работи, днес покойник) и Живко Попов (бивш зам.-министър на външните работи преди 1989 г. и висш служител на ПГУ на ДС). Живко Попов бе от близкото обкръжение на Людмила Живкова. Той бе осъден и лежа в затвора още преди 10 ноември заради злоупотреби около честването на 1300-годишнината от създаването на българската държава. Правителството на Филип Димитров обяви, че това е провокация на Държавна сигурност срещу Доган и Ганев. Заведено бе дело срещу \"анонимен извършител\". Случаят бе засекретен и свален в архив. Последва аферата \"Жълтият плик\". Стоян Ганев предаде в централата на СДС плик, който бе подхвърлен анонимно и който съдържаше материали, обвиняващи Филип Димитров, че работи за ДС и като адвокат е държал явочна квартира. Началникът на следствието Ани Крулева заяви тогава, че това е удар срещу Филип Димитров, за това, че е образувал дело по \"Оня списък\".", "date": "2019.11.05", "title": " 30 години преход - 30 години скандали"}
{"url": "https://duma.bg/bez-vrazki-n202832", "text": "Мантрата, че всичко у нас става с връзки, е позната до болка на всеки българин. Доста удобно се използва като аксиома, оправдаваща несполучливите опити за постигане на каквото и да било със собствени сили или по каналния ред. Шуробаджанащината дразни. Най-вече онези, които не могат да се похвалят с приятели и роднини на високи постове, осигуряващи възможност да се помогне за намирането на \"сладка\" работа, уреждането на по-евтин апартамент в столицата, записването в бленувана детска градина и т.н. Нашенецът, успял да вкуси живота отвъд границите на милата ни родина, изпитва дълбок потрес, искрено се шокира и неподправено се възмущава, когато се наложи да се сблъска с подобна реалност у нас. А благодарение на социалните мрежи и услужливи пиар експерти мултиплицират праведния си гняв, превръщайки го в публично достояние. Подобен е и случаят с \"Мисис България 2008\" Ана Иванова. Носителката на престижната титла е \"отвратена и разочарована\", че след 17-годишно емигрантство стремежът й да се \"интегрира\" в държавата ни е ударил на камък. Красивата дама, отличавана нееднократно и за нейните благотворителни инициативи, се е пробвала да потърси професионална реализация в едно от 17-те ни министерства. Защо е решила, че точно там й е мястото - не е много ясно. Още по-голяма загадка e, че (имайки магистратура и знаейки пет езика) е била съгласна на стартово възнаграждение на специалист от 560 лева! Но пак не й се получи. За втори път! Това обаче изобщо не е основателна причина да се твърди: \"България не ни обича!\" Когато човек иска нещо много силно, не обвинява другите, не дамгосва системата и не се отказва. Въпреки всичко. Понякога и напук. ...Пробвайки да продаде сценария на \"Роки\", Силвестър Сталоун е получил 1500 поредни отказа. Предложили му $325 хиляди, обаче без той да участва във филма. В края на краищата му платили почти 10 пъти по-малко, но звездата на актьора изгрява, а приходите от кинопрожекциите надхвърлят $225 милиона. Без връзки...", "date": "2019.11.05", "title": " Без връзки..."}
{"url": "https://duma.bg/kratki-novini-n202848", "text": "В Североизточна Гърция бе спрян контейнеровоз с 80 нелегални мигранти, чийто живот е бил застрашен от задушаване, съобщиха медиите. Много от тях трудно дишали, поради това от Ксанти и Кавала били извикани линейки на \"Бърза помощ\". Контейнеровозът бил спрян на пункт за плащане на магистрални такси. Мигрантите могли да издъхнат, преди превозното средство да стигне до Солун. Те били на възраст от 20 до 30 години.  Полицията във Виетнам арестува осем души във връзка с откритите 39 тела на виетнамци в камион, близо до Лондон миналия месец, съобщиха местни медии, цитирани от световните агенции. Арестите са извършени в провинция Нге Ан. Полицията разглежда трагедията като контрабанден инцидент, а не като трафик на хора. За изясняване на случая делегация от виетнамски дипломати и полицаи замина за Великобритания.  Вашингтон информирал Москва, че американски военни в Сирия са били обстрелвани от протурски бойци, съобщи руския ген. Юрий Боренков, ръководител на Центъра за помирение на враждуващите страни в Сирия. Инцидентът станал на 6 км западно от граничния сирийски град Тел Тамер, американската колона се движела към границата с Ирак. Не се съобщава за пострадали войници на САЩ.  Лидерите само на 3 от 10-членната Асоциация на държавите от Югоизточна Азия (АСЕАН) присъстваха на срещата със САЩ, организирана в рамките на 35-та годишна среща на АСЕАН в тайландската столица Банкок. Това бяха премиерите на страната домакини Тайланд и на Виетнам и Лаос, с които САЩ бяха във война през 60-те и 70-те години. Останалите държави Сингапур, Малайзия, Индонезия, Бруней, Камбоджа, Миянма и Филипините бяха представени само от външните си министри. Тръмп изпрати на срещата съветника си по националната сигурност Робърт О'Брайян, който им предложи \"специална среща\" САЩ-АСЕАН във Вашингтон. Голям пожар нанесе щети на Астрономическия център в Анкара, пострадали при инцидента няма, предаде БГНЕС. Върхът на кулата на центъра е напълно изгорял. Пожарът е овладян, но причината за него все още не е известна. Астрономическият център отвори врати през 2007 г. ", "date": "2019.11.05", "title": "Кратки новини"}
{"url": "https://duma.bg/balgariya-gostuva-na-nay-golemiya-aziatski-kinoforum-n202829", "text": "Най-големият пазар за филмово и телевизионно изкуство в Япония - Japan Content Show TIFFCOM, се състоя в края на октомври в Токио. Събитието бе част от съпътстващата програма на Токийския международен филмов фестивал. Българската продуцентска компания \"Джавада филм\" представи в каталога си селекция от български и ирански пълнометражни филми, документално кино и анимация. При особен интерес преминаха срещите между представители на Япония, Корея, Тайланд, Малайзия и Италия с продуцента Джавад Данешвар, който в тазгодишното издание бе избрал да представи два игрални филма на \"Синемак\" и \"Ърбън медия\". По време на работните срещи в Токио се подписаха няколко споразумения за сътрудничество между \"Джавада филм\" и представители на филмовата индустрия в страните от Източна и Югоизточна Азия, които отварят врати за новото българско кино към огромния азиатски пазар. Лентата \"Екшън\" на сценариста Тео Чепилов и режисьора Радослав Илиев предизвика сериозен интерес по време на срещите с азиатски продуценти и разпространители. \"Екшън\" излиза на екран в края на януари 2020 г., а вече е бил прожектиран на няколко фестивала, носител e на награди. В подбора на \"Джавада филм\" присъстваха още заглавия, които влязоха в листа на азиатските тв и кинопродуценти. Това са документалните ленти от Иран \"Salt Dome\" и \"Mystical Paradise\", както и филмът на Вилма Карталска \"My Gypsy Road\" за първата дипломирана в НАТФИЗ актриса от ромски произход. Той ще бъде завършен през 2020 г. и е подкрепен от програма \"Дебюти\" на НФ \"Култура\". \"Джавада филм\" е продуцентска компания, създадена през 2012 г. от дипломирания в Нов български университет режисьор Джавад Данешвар. Той успява да разчупи стереотипите и да работи по проекти на много свои колеги, в качеството си на продуцент, в процеса на сътрудничество се създават документалните филми \"Чипровският килим\", \"Баба Марта\" (с режисьор Мариана Танчева), \"Една минута извън времето\" на Красимира Дуковска, както и специално направеният филм за културното наследство на Созопол \"Под пясъците на Созопол\". През 2021 г. предстои заснемането на пълнометражния филм по сценарий на Вилма Карталска и Здрава Каменова \"Мазе, тук небето\", селектиран за \"Best Pitch Competition\" на PriFest в Прищина през юли. В следващите месеци пътуванията на българското кино продължават - в Индия, на най-големия филмов базар, Берлин, Хонконг и в Кан през май 2020 г., научи ДУМА от Василена Петрова от \"Джавада филм\".", "date": "2019.11.05", "title": "България гостува на най-големия азиатски кинофорум "}
{"url": "https://duma.bg/ispanskite-sotsialisti-vodyat-pred-desnite-v-anketite-n202850", "text": "Испанската социалистическа работническа партия (ИСРП) на премиера Педро Санчес води в проучванията на общественото мнение преди изборите на 10 ноември, показва проучване на националния всекидневник \"Ел Паис\". ИСРП има подкрепата на 27,2% от гласоподавателите. На второ място е дясноконсервативната Народната партия с 21,1%, следвана от \"Вокс\" с 12,8%, \"Унидас Подемос\" с 12,7%, \"Граждани\" с 9 на сто. Според прогнозите ИСРП ще бъде представена с около 116 депутати в следващия испански парламент, НП с 94, \"Вокс\" с 42, \"Унидас Подемос\" с 36, а \"Граждани\" с 19. За мнозинство и правото за номиниране на премиер са необходими 176 места в законодателния орган в Мадрид. Шанс за постигането на такова имат както левите ИСРП, \"Унидас Подемос\" и независими депутати, ако влязат в коалиция, така и дясната Народна партия и \"Вокс\". Тези опции обаче са проблематични, коментира вестникът.", "date": "2019.11.05", "title": "Испанските социалисти водят  пред десните в анкетите"}
{"url": "https://duma.bg/kiev-blokira-izteglyaneto-ot-donbas-n202849", "text": "Киев провали планирано за понеделник, 4 ноември, раздалечаване на военните сили при селището Петровское, съобщи Руслан Якубов от Съвместния център за контрол над примирието. Раздалечаването на тази дата бе уговорено преди време от контактната група за Донбас. \"Украинският президент неведнъж е заявявал ангажираността си с изтеглянето в Петровское. Но днес командването за сетен път саботира указанията на президента, няма никакво изтегляне от Петровское\", каза Якубов, цитиран от Донецката новинарска агенция. В понеделник сутринта опълченците от ДНР изстреляха сигнална ракета с бял цвят, че са готови с изтеглянето, но подобно нещо не последва от украинската страна. По телевизия \"112 Украйна\" бившата министърка на правосъдието Елена Лукаш заяви, че редица политици гласят импийчмънт срещу Зеленски заради усилията му да спре войната в Донбас, която те смятат за капитулация.      ", "date": "2019.11.05", "title": "Киев блокира  изтеглянето от Донбас"}
{"url": "https://duma.bg/delhi-se-zadushava-n202851", "text": "Замърсяването на въздуха в Делхи достигна \"нетърпими равнища\", каза главният министър на индийската столица Арвинд Кеджривал, цитиран от Би Би Си. Нивото във въздуха на опасните т.нар. фини прахови частици е далеч над допустимите норми. Властите в Делхи призоваха хората да си останат по домовете, да не отварят прозорците и да носят предпазни маски. Училищата останаха затворени, над 30 полета бяха отклонени, а строителните дейности - спрени, на фона на гъстия смог, обгърнал индийската столица. Заради бедствието властите разположиха микробус с пречиствател на въздуха близо до \"Тадж Махал\" - емблематичният мраморен мавзолей от 17-и век на 250 км южно от Делхи - в опит да изчисти въздуха около него. Със замърсяването, причинило бум на респираторни постъпвания в болниците и отклоняването на 37 полета в неделя, влезе в сила нов закон, който забранява автомобилите по столичните пътища, в зависимост от това дали регистрационният им номер завършва на четна или нечетна цифра. Повече от 600 полицейски екипа са разположени на пътни кръстовища в столицата с правото да раздават глоби от 4000 рупии (близо 60 долара) на неспазващите забраната. Освободени от ограниченията са 7 милиона мотоциклети и скутери в Делхи, градският транспорт и автомобили, превозващи само жени. Това предизвиква критики, че мерките са неефективни. \"Имам главоболие всеки ден, когато се събудя. Задушавам се да дишам понякога. Възпалени са ми ноздрите и очите. Сякаш изгарят\", казва студентката Анкуша Куши. В центъра на Делхи Държавният институт за качество на въздуха определи нивата на фините прахови частици, които могат да бъдат смъртоносни в дългосрочен план, като \"тежки\". 14 индийски градове, включително столицата, са сред първите 15 най-замърсени градове в света според Световната здравна организация. В миналогодишно проучване се казва, че милион индийци умират преждевременно всяка година. Основен фактор за силното замърсяване в Делхи по това време на годината е горенето на стърнища от земеделци в съседни индийски щати. Това създава смъртоносен коктейл от фини прахови частици, въглероден диоксид, нитрогенен диоксид и серен диоксид. Ситуацията се влоши още повече от фойерверките, изстреляни по време на големия хиндуистки празник Дивали преди седмица. За смога допринасят също автомобилните газове, промишлеността и строителството. Индийците се надяват, че очакваният по-късно тази седмица дъжд ще отмие замърсителите. До четвъртък обаче няма да вали.", "date": "2019.11.05", "title": " Делхи се задушава"}
{"url": "https://duma.bg/tomova-pak-e-parva-raketa-na-balgariya-n202811", "text": "Виктория Томова отново е първа ракета на България. Тя прогресира с 5 места до №159 с 373 т. и изпревари Изабелла Шиникова, която я измести преди две седмици. Шиникова остана 163-а с 366 т. В Топ 200 остава и Елица Костова след изкачване с 6 места до №193 с 303 т. Ашли Барти (Авл), която спечели Шампионата на WТА на осемте най-добри през сезона в Шънжън, заслужено завършва годината като №1 със 7851 т., пред Каролина Плишкова (Чех) 5940, Наоми Осака (Яп) 5496 и др. В Китай Барти надигра на финала  миналогодишната победителка Елина Свитолина (Укр) с 6:4, 6:3. През годината австралийката изненадващо спечели най-престижното състезание на клей “Ролан Гарос”, а после грабна и титлите в Маями и Бирмингам, като вече има общо 7 турнирни трофея. ", "date": "2019.11.05", "title": "Томова пак е първа ракета на България"}
{"url": "https://duma.bg/obyaviha-mazhete-za-po-zabavni-ot-zhenite-n202820", "text": "Американски психолози издигнаха съперничеството между половете на ново ниво, като на базата на анализ на предишни изследвания обявиха, че мъжете са по-забавни от жените, съобщи \"Дейли мейл\". Констатацията раздразни много някои комички. Датчанката Софи Хаган написа в туитър, че проучването е невежо. А шотландката Елинор Мортън смята, че това е \"още едно досадно проучване\". Трета - Марина Бай, го определи като излишно и заяви, че психолозите биха могли да използват времето си за нещо полезно. Експертите от университета в Абъристуит и от университета на Северна Каролина са анализирали 28 предишни изследвания, които са определили доколко забавни са участниците в тях - общо 5057. В повечето доброволците е трябвало да напишат остроумна забележка към рисунка. Оценявани са анонимно. Резултатът е, че 63% от мъжете са по-забавни от средностатистическата жена. Психолози обясниха защо способността за хумор е различна при господата и дамите с предубедеността на хората. \"Възможно е това отношение да е толкова широко разпространено, че въздействието на обществото да обезсърчава момичетата и жените да развиват и изразяват своя хумор. Така представителките на нежния пол се възприемат като по-малко забавни\", твърди д-р Грийнгрос. Той добавя обаче, че данните за това са малко. От друга страна, хуморът има своята роля и при избора на партньор, продължава експертът. Жените, които поемат повечето негативи на възпроизвеждането, са доста по-придирчиви. Хуморът, който насочва към интелигентност, остава желано качество у партньора. Господата пък предпочитат жени, които се смеят на шегите им. \"Това означава, че в еволюционната история мъжете е трябвало да си съперничат повече, за да впечатлят жените с хумора си\", каза д-р Грийнгрос.", "date": "2019.11.05", "title": " Обявиха мъжете за по-забавни от жените"}
{"url": "https://duma.bg/grisho-dovolen-ot-turbulentnata-godina-n202812", "text": "Григор Димитров е доволен от последния сезон, който беше доста турбулентен за него. Най-добрият ни тенисист завършва 2019-а на 20-о място с 1747 т., което е изключително на фона на представянето му до лятото. \"Благодаря ти, 2019 г. За мен това бе сезон, в който израснах извън корта. Изпитвам смесени чувства и трудности да открия правилните думи, за да опиша през какво преминах тази година. Но искам да споделя, че съм благодарен за моментите на падение и загубите, които можеха да бъдат победи. Защото без тях пътуването нямаше да бъде същото, каквото бе сега. Благодаря за цялата подкрепа и ще се видим през 2020-а\", написа в инстаграм Гришо. В началото на годината той над два месеца не хваща ракетата, защото се бореше с контузия в рамото, която отшумя чак в края на лятото. Хасковлията записа 22 победи и 21 загуби, а общо в кариерата си е с 304 успеха и 201 поражения. Този сезон той заслужи $2 092 433, а общо е с $18 020 217 от турнири на АТП. Гришо се завърна в топ 20 за пръв път от 10 месеца. За последно беше в елита на 31 януари 2018 г., когато беше 19-и, но после настъпи срив и той се смъкна чак 78-и на 19 август. Повратният момент в сезона му беше на US Open, когато игра 1/2-финал, а до топ 4 достигна и на \"Мастърс\"-а в Париж миналата седмица. Победите му там го върнаха в топ 20. В Париж Гришо отстъпи на полуфинал на бъдещия шампион Новак Джокович, който триумфира за 5-и път в турнира, но въпреки това отстъпи първото място в ранглистата на ATP на Рафаел Надал (Исп). Сърбинът има 8945 т., а испанецът се изкачи за 8-и път на  върха с 9585 т.. Рекорда от най-много седмици като №1 държи Роджър Федерер (Швейц, 310), пред Пийт Сампрас (САЩ, 286), Джокович (275), Иван Лендъл  (ЧССР/САЩ, 270), Джими Конърс (САЩ,  268), Надал (197), Джон Макенроу  (САЩ, 170), Бьорн Борг (Шв, 109), а треньорът на Гришо Андре Агаси (САЩ, 101) е последният засега с над 100 седмици на върха. \"Мастърс\"-ът в Париж определи и 8-ия участник във Финалите на АТП в Лондон  (10-17 ноември). Това е Матео Беретини (Ист) за сметка на Гаел Монфис (Фр), който отпадна на 1/4-финал от бъдещия финалист Денис Шаповалов (Кан) с 2:6, 2:6. В Лондон ще играят Надал (9585 т.), Джокович (8945), Федерер (Швейц, 6190), Медведев (5705), Доминик Тийм (Ав, 5025), Стефанос Циципас (Гър, 4000), Александър Зверев (Гер, 2945) и Беретини (2670). Григор Димитров е 20-и и в тази класация с 1747 т. За първи път от 2009 г. четирима от 8-те участници на заключителния турнир ще бъдат под 23 години - Циципас (21), Зверев (22), Медведев (23) и Беретини (23). Преди 10 години това са били Хуан Мартин Дел Потро (21), Анди Мъри (22), Джокович (22) и Надал (23).  През февруари Медведев (Рус) спечели турнира \"София Оупън\", Беретини и Монфис играха полуфинали, а Стефанос Циципас отпадна на 1/4-финал в \"Арена Армеец\", което говори за класата на българския турнир. ", "date": "2019.11.05", "title": "Гришо доволен от турбулентната година"}
{"url": "https://duma.bg/shesta-titla-za-hamiltan-n202813", "text": "Люис Хамилтън заслужи предсрочно шеста световна титла във Формула 1. Два кръга преди края на сезона британският пилот на Мерцедес вече е недостижим на върха, след като финишира втори за Гран при на САЩ. Той събра 381 т., като води с 67 т. на съотборника си Валтери Ботас (Фин), който спечели надпреварата на пистата в Остин. Хамилтън излезе еднолично на второто място по брой титли, като изпревари легендарния аржентинец Хуан Мануел Фанджо и се доближи на 1 до рекордьора - 7-кратния шампион Михаел Шумахер (Гер). Пилето триумфира за последно през 2004 г. В САЩ Люис докосваше 84-ата победа, но беше изпреварен от Ботас 3 обиколки преди края и финишира на 4,148 сек. след победителя. Финландецът спря хронометъра на 1:33:55,653 ч. Последен на стълбицата се качи Макс Верстапен (Хол, Ред Бул) на 5,002 сек., пред Шарл Леклер (Фр, Ферари) на 52,239 и др. 4-кратният световен шампион Себастиан Фетел (Гер, Ферари) нямаше късмет, защото още в 8-ата обиколка счупи задното окачване на болида си и отпадна.  \"Емоциите все още са силни. Тази титла означава много за мен, благодаря на цялото ми семейство, никога не се предавам, това ми предаде моят баща, още когато бях на 6 г. Продължаваме да натискаме, като спортист се чувствам все още свеж и съм добре\", обяви 34-годишният Хамилтън. Той доминира в турбо-хибридната ера на Формула 1, която беше въведена през 2014 г. Серията му беше прекъсната единствено през 2016 г. от тогавашния му съотборник Нико Розберг (Гер), който обаче прекрати кариерата си веднага след триумфа. Така Хамилтън има 5 титли за 6 г. и по всичко изглежда, че догодина той ще се изравни с рекордьора Шумахер, а вероятно ще го свали от абсолютния връх по победи (91). Досега през сезона британецът е с 10 успеха. Следващото състезание е на 17 ноември в Бразилия, а последният старт е на 1 декември в Абу Даби. Единствената интрига е битката за третото място, за което шансове имат Леклер (249 т.), Верстапен (235) и Фетел (230). При конструкторите Мерцедес е с титлата с 695 т. пред Ферари 479, Ред Бул 366 и др.", "date": "2019.11.05", "title": "Шеста титла за Хамилтън"}
{"url": "https://duma.bg/knizhovna-premiera-n202819", "text": "Книгата \"Идеи без граници. 30 интервюта със световни артисти от България\" от Даниел Ненчев ще бъде представена днес, 5 ноември, от 19 ч. в \"София лайв клуб\". Входът е свободен. Изданието събира най-добрите интервюта на журналиста Даниел Ненчев с български артисти. Повечето от тях са публикувани в различни български медии, а някои са направени специално за книгата и излизат за първи път. \"Идеи без граници\" (изд. \"Книгомания\") е колекция от забележителни постижения на съвременната българска култура по света, проявена през личните таланти и идеи на нейните най-ярки представители. Това са артисти с различни качества, които успяват да повлияят на милиони хора по целия свят да откриват нови пътища за общуване, да създават нови измерения в изкуството.", "date": "2019.11.05", "title": "Книжовна премиера"}
{"url": "https://duma.bg/otkriha-nay-martvoto-myasto-na-planetata-n202821", "text": "Учени от Париж доказаха по време на изследване невъзможността за съществуването на каквито и да било бактерии в долината Далол, Етиопия, като я нарекоха най-мъртвата точка на планетата. Специалистите отбелязват, че присъствието на вода на повърхността на Земята обикновено се използва като критерий за определяне на възможното обитаване. \"Въпреки това проучването потвърждава, че все още съществуват места, лишени от какъвто и да било живот, въпреки наличието на вода в тях\", цитира думите на учените списание Nature Ecology & Evolution. Както е отбелязано в изследването, водата в езерата на тази вулканична долина е много солена и наситена с магнезий, а нейната температура достига 108 градуса по Целзий. Според учените никоя жива клетка не е в състояние да съществува в такива условия. Все пак специалистите успели да намерят живот в близост до долината - това са главно едноклетъчни археи.", "date": "2019.11.05", "title": "Откриха най-мъртвото място на планетата"}
{"url": "https://duma.bg/gledayte-n202810", "text": "по Диема спорт 12.30 Ботев Вр - Витоша Б 15.00 Славия - Локо Пд 17.30 Черно море - ЦСКА-Сф Шампионска лига по Макс спорт 2 20.00 Зенит - РБ Лайпциг 22.00 Челси - Аякс по Макс спорт 3 20.00 Барселона - Славия Пр 22.00 Борусия Д - Интер 23.50 Шампионска лига (обзор) по Макс спорт 1 15.00 Финали Next Gen в Милано", "date": "2019.11.05", "title": "Гледайте"}
{"url": "https://duma.bg/briks-glasat-na-nezapadniya-svyat-n202852", "text": "На 13-14 ноември в Бразилия ще се проведе 11-ата годишна среща на групата БРИКС - Бразилия, Русия, Индия, Китай, Република Южна Африка (РЮА или още ЮАР). А следващата среща на върха ще се състои в Москва. Преди шест години на петата среща на БРИКС в южноафриканския град Дърбан бе взето решение за създаването на Банка за развитие на групата. Основанието е убедително - според официални данни тогава (2013 г.) БВП на ЕС се равнява на $16,4 трлн., на САЩ $14,99 трилиона, следвани от страните БРИКС със сумарен БВП от $14,9 трилиона. Очертава се създаването на нов икономически полюс. Година преди това пролетната прогноза на МВФ за тези страни обещаваше умерен климат без драстични температурни промени. Така се отвори добра възможност за създаване на новата банка на БРИКС. По този начин БРИКС пристъпи към прилагането на най-традиционния метод за постигане на влияние - финансирането. По принцип създаването на БРИКС не се приема еднозначно. В него се търсят и политическите цели, и последиците от тях. Така например италианският в. \"Кориере дела сера\" посочва, че \"китайците и другите членове на БРИКС са сигурни,  което ще оглавят днешните бедни държави. Между петте страни-участнички все още има многобройни неуредени въпроси, но осъзнаването на факта, че всички те са големи възходящи икономики, укрепва единството им\". Коментарът на британския \"Таймс\" пък е откровено враждебен като в него обединението БРИКС се оценява като \"опасно\", защото в организацията присъстват \"лоши\" държави, позволяващи си да се противопоставят на текущата политическа доктрина, например като налагат вето на резолюциите за Сирия в Съвета за сигурност на ООН. Според редактора на вестника Роджър Бойс, Русия е основният вдъхновител на БРИКС, затова той призовава да се стимулира \"обвързаността на Москва с Европа\" и да не се подкрепят неясните й идеи за \"новия Интернационал\" БРИКС - тоест да се осигури на Русия \"алтернативно място в глобалната система като партньор на ЕС, признаващ европейските си корени и европейските ценности\". По повод 10-годишнината от появата на термина БРИКС авторът му Джим О'Нийл издаде новата си книга \"Картата на растежа: икономическите възможности в държавите от БРИКС и извън тях\". В нея той предлага страните от групата вече да не се наричат \"развиващи се\", а \"нарастващи икономики\" или \"икономики на растеж\". В тази връзка той посочва, че в държавите от групата живеят около 3 млрд. души (над 40% от цялото население на планетата), произвеждащи над 25% от БВП (по паритет на покупателната способност). Макар още преди 10 години О'Нийл да прогнозира, че те ще си извоюват по-голям дял от глобалната икономика, сега признава, че въобще не е предполагал толкова бурния им растеж: \"Единственото, за което съжалявам във връзка с първия си анализ на държавите от БРИК през 2001 г., е, че не бяхме по-смели... Мащабът на случващото се в БРИКС надминава в пъти очакванията ми отпреди десет години.\" Анализаторите от \"Голдман Сакс\" прогнозират, че през 2020 г. общата численост на \"средната класа\" в света ще достигне 3,85 млрд. души, като делът на тези от Г-7 ще падне до 21%, докато делът на държавите от БРИКС ще нарасне до 44%. През 2030 г. към \"средната класа\" ще принадлежат 5,2 млрд. души, над половината от които (52%) ще са от БРИКС, докато делът на Г-7 ще падне до 15 на сто. На 15 юли 2014 г. държавните ръководители на БРИКС подписват рамково споразумение за създаване на пул с валутни резерви и Нова банка за развитие. Целта на пула е финансовата подкрепа в случай на рязко съкращаване на златно-валутните резерви, на който и да е от участниците. Обемът на пула е $100 млрд. и се образува от вноските на страните на БРИКС. От тях $41 млрд. дава Китай, по $18 млрд. долара дават Русия, Индия и Бразилия, а РЮА прави вноска от $5 млрд. долара. Обемът помощи, които могат да бъдат предоставяни, се лимитира от сумата на вноската. Ако някоя страна се сблъска с проблеми на изтичане на капитали и изпитва натиск на валутния пазар, тя може да получи до 30% от своя дял наведнъж. Останалата помощ може да й бъде предоставена съобразно конкретните обстоятелства. Наред с пула Новата банка за развитие на БРИКС ще предоставя средства за инфраструктурни проекти. Страните на БРИКС ще вложат в стартовия капитал отначало по $2 млрд. в брой, а още $40 млрд. ще се внасят във вид на гаранции. Тези пари по-късно ще се използват за привличане на капитали на световните пазари. Централата на банката ще се намира в Шанхай. Според експерти създаването на Новата банка за развитие и пула валутни резерви ще разшири възможностите на компании от БРИКС за привличане на капитали, което често пъти им отказват страните от Г-7. Страните на БРИКС неведнъж са сочели несправедливостта на разпределянето на квоти от политически ангажирания МВФ, който фактически е инструмент за влияние на САЩ. По тази причина решението на БРИКС за създаване на структури, аналогични на МВФ и Световната банка, изглежда напълно логично. пред групата БРИКС. Първият е икономически. Три от страните Бразилия, Русия и РЮА, изпитват икономически затруднения. Последните избори в Индия също станаха на фона на разочароващ икономически растеж, продължил няколко години. Само икономиката на Китай расте с над 7% годишно, като е съпровождан от трудни реформи. Общата динамика трябваше да бъде основата на БРИКС, но тя се загуби, поне в началото на второто десетилетие.  Втората трудност е политическа. Когато страните от БРИКС процъфтяваха, естествено бе да се твърди, че и политическите им системи функционират добре. Когато някои от тях имат проблеми, политическите слабости, като корупцията, стават по-очевидни.  Третият проблем е свързан с липсата на здрава връзка в групата. Въпреки че БРИКС се стреми да бъде гласът на незападния свят, страните-членки са твърде различни. Това, което се случва в Бразилия или Южна Африка, не хвърля светлина върху бъдещето на Китай - страна, която е толкова голяма и мощна, че сама по себе си е категория. Същевременно Русия е затънала в дълбока и единствена по рода си криза в отношенията си със Запада. Може би тук следва да отбележим, че по тези и други причини няма точно формулиране какво представлява БРИКС - група, съюз, обединение, сдружение или нещо друго. Може да се приеме, че всяка от петте държави е сред бързо развиващите се икономики благодарение главно на наличието на големи ресурси, които обобщено могат да бъдат формулирани така: - Бразилия - богата селскостопанска продукция; - Русия - най-големият в света износител на минерални ресурси; - Индия - евтини интелектуални ресурси; - Китай - притежател на евтини трудови ресурси; - РЮА (член от 2010 г.) - природни ресурси. За динамиката на развитието бихме могли данните от 2010 г. (посочени по-горе) да допълним и сравним с тези от 2018 г.: Бразилия, Русия, Индия, Китай и РЮА представляват 26% от територията на Земята, 42% от световното население и 30% по паритет на покупателна способност. Общият обем на търговията между страните в групата възлиза на $6,14 трилиона, или около 17% от глобалната търговия на петте страни се падат 11% от капиталовите инвестиции в световен мащаб. В тях са съсредоточени и 32% (0,5 млрд. ха) от обработваемата площ в света. Макар и много различни, държавите от БРИКС имат немалко общи интереси, но най-важното е, че  или пък такива, които да ограничават сътрудничеството им, както се случва между Русия и западноевропейските държави. Не са опитите да се прогнозира разпадането на БРИКС, да се търсят противоречия и центробежни сили сред тях. От друга страна, се смята, че при стабилизирането на групата не е изключено разширяването й, с включване на държави със стабилно и перспективно икономическо развитие. Към това обаче Москва се отнася предпазливо. Факт е обаче, че националните интереси на страните-членки са ориентирани към съхранението на БРИКС като обединение, а не към ликвидирането му, както и към задълбочаване на връзките между тях, преди да се мисли за разширяване.", "date": "2019.11.05", "title": "БРИКС - гласът на незападния свят"}
{"url": "https://duma.bg/tragva-li-siriya-po-patya-na-mira-n202853", "text": "След година и половина преговори лидерите на Русия, Турция и Иран постигнаха съгласие за създаване на комисия за изработване на сирийска конституция, която да положи основите на политическото помирение в следвоенна Сирия. За първи път идеята за съставяне на комисия, която да действа под егидата на ООН, бе лансирана през януари 2018  г. в Сочи по време на конгрес за старта на национален диалог  в Сирия. По-късно по време на разговори между Русия, Турция и Иран бе разгледан и въпросът за структуриране на комисия за изготвяне на сирийска конституция. Преговорите за състава на комисията бяха толкова сложни, напрегнати и продължителни, че вярата в постигането на необходимия компромис често напускаше преговарящите. Постигането на съгласие отне месеци. Много играчи на терен, много интереси, много амбиции за роля във възстановяването и управлението на Сирия, което неминуемо усложняваше координацията.   В крайна сметка съгласно резолюция 2254 на Съвета за сигурност на ООН бе представена листа с имена на 150 членове за преговори по изготвяне на конституция. Така стана възможно организирането на заседание в Женева като \"първата стъпка по дългия път за политическо регулиране на конфликта в Сирия\". Поне такива са словата на специалния пратеник на ООН за Сирия Гейр Педерсен, под чиято егида се проведе на 30 октомври първото заседание на комисията за изготвяне на сирийската конституция. Участват и трите страни-гаранти - Русия, Турция и Иран. Списъкът с имена за участие в комисията включва по 50 представители на сирийското правителство, на опозицията и на гражданското общество. Но всъщност от ООН са поверили на 45 души от тях (по 15 от правителството, опозицията и гражданското общество) написването на самата конституция, чиято цел е политическо разрешаване на сирийската криза. През септември 2019 г. генералният секретар на ООН Антонио Гутериш обяви, че е постигнато съгласие по въпросите за членство в комисията, а Гейр Петерсен от своя страна заяви, че \"работих по последните детайли\".   Всяка делегация включва и представители на сирийската кюрдска общност, но на практика не присъстват представители от т.нар. \"Сирийски демократични сили\" и \"Отрядите  за народна самоотбрана\". Едно политическо кюрдско движение от Североизточна Сирия е обявило, \"че няма да се обвързва с резултатите,  постигнати в преговорите, защото е било оставено извън процеса\". Кюрдските организации и в Сирия не от вчера са разединени.  В същото време ООН не само е ангажирана с провежданото заседание в Женева за изготвяне на сирийска конституция, но смята, че споразумението за създаване на съответната комисия играе ключова роля за започване на политически реформи в Сирия и организиране впоследствие на демократични избори за определяне на \"новите ръководители на сирийския народ\".  Съгласно договорките между Москва, Анкара и Техеран комисията ще бъде председателствана по ред от представителите на правителството, водени от Ахмад Кузбари, и на опозицията, т.е. договорен е модел на равно председателство. Решенията ще се взимат с обикновено мнозинство. Прави впечатление, че жените са по 30% от представените в Женева три сегмента преговарящи. Няма информация дали ще  бъде изготвена нова конституция, както настоява опозицията, или ще се  ревизира съществуващата от 2012 г. конституция, изготвена от правителството на президента Башар Асад. Мнението на представителите на правителството на Дамаск е да бъде запазена съществуващата конституция и в нея да се извършат промени.  Недоразумения, или по-скоро недоуточнени въпроси, има и относно  обхвата на темите, които ще бъдат обсъждани в Женева. Но за Гейр Педерсен \"първият успех е сядането на една маса на сирийското правителство и опозицията\", както и сформирането на комисията за изготвяне на конституцията. Той определя това като  да бъде \"оставено оръжието\" и да се договори пътна карта за организиране на демократични избори. Становището му е, че комисията ще работи въз основа на зачитане на суверенитета, независимостта и териториалната цялост на Сирия, което е подкрепено от страните-гаранти.  Но първите въпроси, които наблюдатели по цял свят задават, са дали президентът Асад ще се съгласи на отстъпки в преговорите с опозицията, след като не само остана на власт в Дамаск, но и контролира почти цяла Сирия. Безспорно той е укрепил позициите си. Неговият представител в Женева вече заяви, че \"осъждаме тероризма в страната\" и подчерта за \"жертвите и героичните действия на сирийската армия\". Допълни, че \"окупацията на нашата територия и налагането на санкции са в противоречие с международното право\".  В същото време опозицията в Женева говори, че \"победа в Сирия ще е постигането на справедливост и мир, не спечелване на войната\".  Да, ама де факто президентът Асад спечели войната (разбира се, с незаменимата помощ на Москва). Известно е от световната история, че винаги победителите диктуват условията или поне ги определят в своя полза. В случая думата на Москва ще има своята тежест, но политиките на Русия в Близкия изток, демонстрирани напоследък във всички посоки, целят преди всичко намиране на пресечната точка в интересите не само на геополитическите играчи, но и на играчите на терен.  В тази връзка преди началото на разговорите в Женева руският външен министър Сергей Лавров, турският Мевлют Чавушоглу и иранският им колега Мохамад Зариф се събраха на тристранна среща, която преля в консултации с Гeйр Педерсен. На пресконференция бе съобщена съгласуваната им обща позиция. Според тях процесът ще е дълъг и сложен, ще има много предизвикателства, но \"основен приоритет е запазване териториалната цялост на Сирия\". Страните-гаранти \"отхвърлят всякакви сепаратистки стремежи на сирийска територия\". Лавров призовава страните в преговорите \"да постигнат споразумение\" и благодари на Турция и Иран за \"продължаващото сътрудничество във формата Астана\". Той в прав текст обвинява САЩ в \"незаконни действия\" в Сирия, като визира решението американски войници да бъдат дислоцирани около петролните кладенци в Североизточна Сирия. \"Те нямат разрешение да пребивават в страната, незаконно е. Оправданието със защитата от \"Ислямска държава\" на кладенците е претекст, нали обявиха, че са я победили?\", заявява Лавров. Според него \"всяка експлоатация на природни ресурси в суверенна държава без нейно съгласие е незаконно и нашите американски колеги прекрасно знаят за тази наша позиция, която ще продължим да отстояваме\". В изразеното становище  Лавров се позовава на взети решения от международни съдилища при сходни случаи.  От своя страна Чавушоглу настоява, че \"стабилен мир в Сирия може да се постигне само чрез диалог между Дамаск и опозицията\" и допълва, че \"страните-гаранти продължават да оказват подкрепа на този процес\". Иранският външен министър Зариф,  обещава \"да не се се месим в този процес\" и \"ще останем в Сирия, докато правителството и народът на страната искат това\". Нормално е да се очаква, че събитията в Женева ще бъдат следени с повишено внимание в Анкара. Задават се въпроси като \"какво ще излезе от Женева?\" Не се крият мнения, че в Москва организациите на сирийските кюрди, които за Турция са терористи, се приемат едва ли не като борци за независимост. Посочват се за пример палестинците, които десетилетия се борят за своя единна държава и независимост. Някои наблюдатели предричат, че след Женева може да се получи  и да бъде създадено нещо като автономия, както в Иракски Кюрдистан. Или пък страната да бъде кантонизирана като в Босна и Херцеговина. Не е ясно дали това не са мнения за вътрешна употреба и създаване на чувство на страх, за да не се получат нежелани резултати, но се припомня, че в руско предложение за конституцията имало \"нещо като независимост\".  Явно съгласуваните позиции на страните-гаранти не са дали възможност за прозрачност в дълбочина. Затова в Анкара широко се коментира даденото от президента Башар Асад интервю пред сирийската национална телевизия само ден след започване на процеса в Женева. Той е убеден, че \"държавният авторитет е осигурен\" и че \"може да не сме постигнали всичко, което искаме, но се надяваме да успеем да осигурим пълната независимост на този регион\".  Коментарът на Би Би Си на тези думи са, че \"възвръщането на Североизточна Сирия под контрола на сирийската армия е първата крачка в изпълнението на целта на Асад\". Сирийският президент подчертава на свой ред, че \"ще се съобразяваме с новите условия на терен\" и смята, че \"решението за изтегляне на организацията на сирийските кюрди на 30 км от границата с Турция подпомага Дамаск да постигне своята цел\". Асад заявява, че няма да поиска веднага намиращото се в ръцете на кюрдите американско въоръжение да бъде предадено на сирийската армия. За него по-важно е \"сирийската армия първо да осигури контрол в района\". Съвместните действия на Русия и Турция по турско-сирийската граница Асад определя като \"временни\" и за него \"крайните стратегически цели трябва да бъдат отделени от тактическите подходи\".  В същото време съгласуваните между Москва и Анкара съвместни екипи за контролиране на ситуацията по турско-сирийската граница се приемат от Турция като \"действия с отворен край\" - тоест без определен срок. За Асад \"заетите от Турция територии в крайна сметка ще бъдат взети от сирийската армия\", но без да уточнява начина, по който ще се осъществи това. Относно решението на Вашингтон да контролира петролните находища в Североизточна Сирия Асад заявява, че \"това са действия на насилническа сила\". Което на пръв поглед е в противоречие със становището му, че \"Доналд Тръмп е най-добрият американски президент, защото намеренията му са ясни\". Приема, че е удобно да имаш по-разбираем противник, който казва пряко \"искам да се избавим от някой си\" или \"имаме намерение да направим услуга срещу пари\". Без съмнение добре е следил, въпреки войната, случващото се на геополитическата сцена и е усвоил новите правила в отношенията между държавите. В цитираното интервю, например, Асад за първи път казва, че \"не желая да правя от съседна Турция враг\", което е коренно различно от изявленията в Анкара, че неговото управление в Дамаск е нелегитимно. Известно е, че Турция години наред подкрепяше групировки, които воюваха срещу управлението на Асад. Но днес президентът на Сирия подчертава, че \"трябва да бъдем сигурни, че Турция няма да се превърне във враг, за което роля имат Русия и Иран\". Явно се позовава на съобщения от Москва, че Путин очаква през януари 2020 г. да започне диалог между Анкара и Дамаск. Препоръчва се да се установи пряка телефонна връзка на високо ниво между двете столици и да бъдат назначени специални представители по сигурността в дипломатическите представителства. Видно е, че освен в Женева, процеси за следвоенно устройство на Сирия се готвят и в други направления.  Обсъждания ще има и то достатъчно дълго време. Още повече, че ситуацията на международното поле не стои неподвижно, а договорките между играчите се роят. Повечето се и координират. Остава и да се прилагат под контрол. Както и да не са в противоречие с тежненията на хората. Ако това е новият ред в многополюсен свят, надежда за изход от военни действия има. Стига собствени интереси да не се окажат по-силната карта в покера, който се разиграва сред геополитическите сили.", "date": "2019.11.05", "title": " Тръгва ли Сирия по пътя на мира?"}
{"url": "https://duma.bg/nikolay-yordanov-na-derbito-cherno-more-tsska-sf-n202815", "text": "Рефер №1 на 2018 г. Николай Йорданов ще ръководи супердербито на XV кръг на efbet Лига Черно море - ЦСКА-Сф. Срещата е днес от 17.30 часа на ст. \"Тича\". За помощници на софиянеца, който има и най-много мачове в елита, БФС определи Веселин Мишев и Георги Тодоров, а четвърти ще е Драгомир Драганов. Останалите наряди: днес, 12.30: Ботев Вр - Витоша Б (Станимир Тренчев); 15.00: Славия - Локо Пд (Ивайло Стоянов); утре, 13.00: Дунав - Ботев Пд (Валентин Железов); 15.30: Левски - Етър (Петър Костадинов); четвъртък, 15.30: Арда - Царско село (Георги Иванов).", "date": "2019.11.05", "title": "Николай Йорданов на дербито Черно море - ЦСКА-Сф"}
{"url": "https://duma.bg/i-georgi-dermendzhiev-vikna-niki-mihaylov-n202817", "text": "Селекционерът на България Георги Дерменджиев обяви окончателния списък от футболисти за контролата с Парагвай (на 14-и) и последната евроквалификация с Чехия (на 17). И двата мача са в София на Националния стадион \"Васил Левски\". Към вече обявените осем играчи от чуждестранни клубове пловдивчанинът добави 16 представителя на еfbet лига.  Сред избраниците на Дерменджиев има две големи изненади. В групата попадат талантливият защитник на Черно море Виктор Попов и вратарят на Славия Георги Георгиев. Новият селекционер е изпратил покани и на сина на подалия оставка президент на БФС Николай Михайлов, който почти не пази в Левски, както и на пловдивските звезди Тодор Неделев (Ботев) и Димитър Илиев (Локо).  Николай Михайлов (Левски), Пламен Илиев (Лудогорец), Георги Георгиев (Славия); Защитници: Страхил Попов (Касъмпаша, Тур), Васил Божиков (Слован Братислава, Слвк), Божидар Чорбаджийски (ФКСБ, Рум), Антон Недялков и Георги Терзиев (Лудогорец), Кристиан Димитров (Ботев Пд), Иван Горанов (Левски), Виктор Попов (Черно море);   Ивелин Попов (Ростов, Рус), Кирил Десподов (Щурм, Ав), Георги Костадинов (Арсенал Тула, Рус), Божидар Краев (Жил Висенте, Порт), Симеон Славчев (Карабах, Азерб), Кристиян Малинов (ЦСКА-Сф), Александър Цветков (Берое), Галин Иванов (Славия), Марселиньо и Вандерсон (Лудогорец), Тодор Неделев (Ботев Пд), Димитър Илиев (Локомотив Пд), Исмаил Иса (Черно море). Националите се събират на лагер в Национална футболна база \"Бояна\" в понеделник. БФС пусна в продажба в мрежата на Eventim билетите за мача с Парагвай, който ще бъде официалният дебют на Дерменджиев начело на \"лъвовете\". Входните пропуски са с цени 25 лв. за Сектор А и 15 лв. за Сектор В. В ложите ВИП 1 категория ще се влиза срещу 50 лв., а във ВИП 2 категория - срещу 100 лв. БФС и официалният партньор на съюза Vivacom продължават инициативата \"Семеен сектор\" и в обособената за целта зона (сектор А, блок 8) родител може да заведе на цената от 25 лв. 3 малолетни деца срещу допълнителни по 2 лева на пропуск, но с попълнена декларация за придружител. Във връзка с дисциплинарната санкция, която УЕФА ни наложи, последната  евроквалификация с Чехия на 17 ноември ще се играе пред празни трибуни, а привържениците, закупили пакетни билети, могат да гледат мача с Парагвай. Феновете, които не желаят да гледат южноамериканците, могат да получат парична компенсация в размер 1/4 от стойността на закупения билет (за Сектор А 20 лв., за Сектор В - 15, за Сектори Б и Г - 6 лв., а за ВИП-сектор - 50 лв.). ", "date": "2019.11.05", "title": "И Георги Дерменджиев   викна Ники Михайлов"}
{"url": "https://duma.bg/rilski-sportist-specheli-finala-v-zona-sofiya-n202814", "text": "Рилски спортист спечели финала в зона София област в турнира за Купата на Аматьорската лига. Самоковци надиграха с 1:0 Ботев (Ихтиман), който в предния кръг изхвърли носителя на трофея Балкан (Ботевград). Борбата в югозападната зона продължават още Оборище (Панагюрище), Септември (Симитли) и Марек (Дупница), а победителят ще играе на полуфинал в турнира. ", "date": "2019.11.05", "title": "Рилски спортист спечели финала в зона София"}
{"url": "https://duma.bg/uefa-vidya-cherno-toto-v-macha-etar-vereya-n202818", "text": "УЕФА отново намери повод да разследва уреден мач от българското футболно първенство. Този път срещата е на вече несъществуващия Верея, който на 29 март 2019 г. губи с 0:3 като гост на Етър. Тя е съмнителна според  европейската централа на база сигнал от системата за мониторинг. Нотата е пристигнала у нас доста по-късно и все още от БФС не са направили задълбочено разследване. Изискването е да бъдат разпитани официално участниците в мача и главно треньорите и съдийската бригада. Главен съдия беше варненецът Драгомир Драганов с помощници Димо Вълчев и Христо Хаджийски. Срещата беше първа от груповата фаза в началото на плейаутите. На ст. \"Ивайло\" два гола вкара черногорецът Велко Батрович, а другият наниза Даниел Младенов. В началото на 2019 г. Районната прокуратура в Стара Загора образува досъдебно производство по сигнал на Главна дирекция \"Национална полиция\" за двубоя Верея - ЦСКА-Сф (0:1). Малко по-късно старозагорци бяха извадени от групата по сигнал за \"черно тото\". Тогава се говореше за 5 уговорени мача, като бяха обявени срещите Славия - Верея (4:0) и Берое - Верея (6:0). Сега и този с Етър излезе наяве. Заради проблемите Верея не получи лиценз и за Втора лига. Тогава от УЕФА предоставиха на БФС информация за нерегламентирано финансиране на клуба от китайци, свързвани с международни синдикати за манипулиране на футболни срещи. Футболният клуб беше управляван от Галин Михайлов, който е син на собственика на строителната фирма \"Трейс Груп\" Николай Михайлов. Последната е близка до властта и получава редовно обществени поръчки.", "date": "2019.11.05", "title": "УЕФА \"видя\" черно тото  в мача Етър - Верея "}
{"url": "https://duma.bg/yabalkata-sabuzhda-po-dobre-ot-kafeto-n202822", "text": "Ако първата стъпка, която предприемате сутрин, е да посегнете към чашата с кафе, можете да се замислите дали това да не бъде ябълка. Множество факти показват, че този плод може да ни събуди не по-слабо от традиционната тонизираща напитка и освен това е доста по-полезен от нея, сочат резултати от ново проучване. Докато събуждането с кафе зависи от количеството кофеин, ябълката дава на организма енергията, от която се нуждае, посредством натуралната захарна фруктоза и не оставя отрицателни ефекти върху организма, твърдят експерти. Ябълката е добра поради факта, че не утежнява стомаха, за разлика от кафето, и също така не влияе на кръвното налягане. Разбира се, кофеинът ще има по-добър ефект върху самото събуждане, но ползите от вкусния плод не трябва да се пренебрегват. Ябълката ще събуди организма по естествен и лесен начин, което няма да предизвика дразнене и липса на сън - често следствие от пиенето на кафе. Плодът също така е богат на витамини А, В и С, но и на пектин, който абсорбира водата и токсините в организма. Кафето ще работи по-добре за тонизиране, но с възможни последици, докато ябълките са здравословен начин да събудите тялото.", "date": "2019.11.05", "title": "Ябълката събужда по-добре от кафето"}
{"url": "https://duma.bg/rusiya-se-konkurira-sas-sasht-i-v-afrika-n202854", "text": "\"Путин се включва в борбата за Африка след унижението на САЩ В Близкия изток\", така катарската телевизия \"Ал Джазира\" коментира проведената в края на октомври в Сочи среща на върха Русия-Африка. \"Путин току-що направи почетна обиколка на победата в Близкия изток. Сега той се обръща към Африка\", констатира телевизия Си Ен Ен. \"Русия, която беше лидер сред поддръжниците на движението за освобождение в цяла Африка, се завръща на континента в пълния смисъл на тази дума\",  добави и британският в. \"Таймс\".  В тези оценки личи и респект, но и опасения от Русия. С какво ли срещата в Сочи и изобщо африканската политика на Кремъл предизвика подобни реакции? На 23-24 октомври срещата в черноморския град събра представители на всичките 54 държави от Африка, а 43 от тях бяха представени на най-високо равнище. Във форума участваха и 8 големи африкански обединения и организации. Той имаше и двама съпредседатели - освен домакинът Владимир Путин, другият съпредседател бе египетският президент Абдел Фатах ас Сиси. В Сочи бяха подписани 92 договора, споразумeния и меморандуми за 1 трилиона рубли ($15.6 млрд) . Подписаните документи са засягали високите технологии, транспорта, добива на полезни изкопаеми и геоложки прочувания, инвестиции и банкиране.  Съгласувани са и съвместни проекти в нефтодобива, енергетиката, развитието на инфраструктурата, създаването на предприятия в Африка, сферата на сигурността, която е важна за твърде нестабилния континент.  Но на срещата не се е говорило само за бизнес и сделки. Форумът е имал и политическа насоченост, ако се съди по приетата заключителна декларация.  Русия и Африка се договориха \"да противодействат заедно срещу политическия диктат и валутния шантаж в международното търговско-икономическо сътрудничество, да пресичат стремежа на отделни държави да си присвояват изключителното право да определят целесъобразността и допустимите параметри на законното взаимодействие между другите страни\".  Русия наистина се завръща в Африка, но със солиден имиджов аванс, натрупан от съветските времена. На този континент още си спомнят приноса на Москва в борбата му за независимост, а след това помощта й за новите независими държави да стъпят на краката си. След африканската пауза на руската външна политика при Елцин първоначално Москва продължи да подкрепя африканските държави \"от разстояние\" - на различни форуми (не само за Африка или с африканско участие) тя се обявяваше за демократизация на международния живот, поддържаше стремежа на африканските държави да повеждат самостоятелна политика, зачиташе и формулирания от тях принцип \"африкански решения за африканските държави\". А когато вече пристъпи към преки контакти, не обвързваше предлаганите съвместни проекти с политически условия или с трудно поносими икономически и търговски претенции. В края на ХХ век дори опрости съветския дълг на някои африкански държави в размер на $20 милиарда. Спрямо пък други задлъжнели държави като Мадагаскар, Мозамбик и Танзания сега тя прилага схемата \"дълг срещу развитие\" по силата на междуправителствени споразумения. Отделно от това Русия е решила да предостави на Египет кредит от $25 млрд. за изграждането на четирите реактора на АЕЦ \"Дабаа\". Всъщност руската страна вече работи на африканския пазар. Тя добива злато и елмази в богатата на тези суровини Централноафриканска република. Руски фирми добиват полезни изкопаеми и в Зимбабве, на която доставят и торове. \"Роснефт\" се занимава с добив на газ в Мозамбик, РУСАЛ получава боксити от Гвинея. Освен това Русия е най-големият доставчик на оръжия в Африка, нейният дял по този показател за периода 2013-2017 г. достига 39 процента. Значителна част от оръжията бяха за Северна или арабска Африка, където ислямският радикализъм е сериозна заплаха. Именно там през 2018 г. бяха продадени руски оръжия за $2,4 милиарда. Като цяло за времето 2006-2018 г. обемът на руската търговия с африканските страни на юг от Сахара е нараснал с 336% на сто. Но Путин  сподели в Сочи, че стокооборотът на Русия със страните от Африка може да се увеличи двойно до $40 млрд. годишно.   Като цяло списъкът на основните руски интереси включва проекти в сферата на мирния атом, добива на нефт и газ, на скъпоценни камъни и минерали, доставка на торове, машиностроене и оръжейната търговия. В интервю за ТАСС министърът на промишлеността и търговията Денис Мантуров добави още сфери - доставка на слънчеви колектори и развитие на вятърната енергетиката в Намибия, създаването на индустриални зони в южната част на Африка, по западното и източното й крайбрежие, на първо време в същата тази Намибия, а също и в Мозамбик.  Разбира се, икономическото завръщане на Русия в Африка се дължи и на санкциите на Запада срещу Москва, наложени след 2014 г. заради украинската криза. Кремъл бе изправен пред нуждата да потърси нови бизнес възможности за компенсиране на щетите от санкциите. И Африка е наистина добра възможност, смята се, че нейният пазар има голям потенциал за растеж. По данни на Световната банка през 2018 г. от 10-те най-бързо развиващи се икономики 6 са били африкански. В руския печат вече бе посочена прогнозата на Брукингския институт за двойно нарастване на африканската индустрия следващото десетилетие. Ускореното пък увеличаване на населението означава и ускорен растеж на потребителския пазар. Не случайно око на Африка са хвърлили не само САЩ и Китай, но Индия, Турция, страните от Персийския залив, Япония, Южна Корея, Израел, Бразилия.  Разбира се, завръщането на Русия в Африка е задвижено и по политически причини. Близо до ума е, че Москва търси нов терен на влияние, за да затвърди още повече статута си на глобален играч. В добавка към този аргумент Кремъл се надява, че сближаването му с африканските страни ще му позволи да засили влиянието му в ООН, където позициите му с Африка по редица въпроси, по-специално срещу търговските войни и налагането на едностранни санкции, често съвпадат, както забеляза агенция РИА \"Новости\". Струва си да се отбележи, че руското завръщане в Африка, бе избрано в доста подходящ момент. Европа се е вторачила в себе си заради Брекзит, мигрантите и вътрешните си сътресения. \"И въпреки деветте пътувания на президента Макрон в Африка, нито едно от тях нямаше статута, политическото влияние и икономическите перспективи на сегашния самит в Сочи\", коментира британският в. \"Таймс\". Същото издание припомня, че веднъж американският президент Доналд Тръмп бе окачествил голяма част от Африка като лайняни държави (shithole countries). Както отбелязват експерти, инвестирането в африканската икономика става все по-рисковано за Запада заради непрекъснатите въоръжени конфликти, политическата нестабилност в отделните страни. Въпреки че финансовите му ресурси са далеч повече от тези на Русия. Тя обаче дръзва да влезе в отворилата се ниша.  А с какво Русия привлича \"черния континент\"? В Сочи \"спектърът от интереси на африканските партньори се оказа твърде широк\", констатира РИА \"Новости\". Мароко се интересувало от оборудване за своя рафинерия, Ангола от развитие на железопътния транспорт и създаването на съвместен комплекс за производство на амоняк и карбамид за $1,2 млрд, Република Конго от строителство на нефтопродовод, Руанда от строителство на център за ядрена наука и технологии.   Русия обаче е привлекателна за Африка и по причини, които не са свързани само с бизнеса. Да, в момента тя тепърва се завръща на този континент, докато САЩ, ЕС, Китай отдавна са там, а и няма финансовия ресурс на Евросъюза например. Но в една своя реч бившият вече съветник на американския президент по националната сигурност Джон Болтън окачестви Русия (също и Китай) като \"велики държави и съпернички\", които в Африка \"разчитат да получат конкурентно предимство пред САЩ\" - сиреч изобщо пред Запада. Двете страни наистина имат определено предимство - и това е  подходът им. От приетата в Сочи декларация стана ясно, че Москва няма да прибягва до натиск, заплахи и шантаж спрямо суверенните правителства в Африка. В интервю за ТАСС преди срещата Владимир Путин увери, че страната му, няма да следва Запада в стремежа му към изпомпване на свръхпечалби, към експлоатиране на континента без оглед на обитаващите го хора и на екологичните рискове. В едно изречение той описа как ще действа страната му: \"Готови сме не към преразпределяне на богатствата на континента, а към конкуренция за сътрудничество с Африка\". Добавете към това, че Русия не поставя условия за приватизация или орязване на социални програми при отпускане на кредити, не притиска африканските държави с ултимативни и трудноизпълними условия при съвместните проекти. Приема също като своя кауза противопоставянето им срещу политическия диктат, валутния шантаж или срещу опитите на САЩ да определят как да си взаимодействат държавите по света.  Африканските страни разбират, че Русия (пък и Китай) зачитат суверенитета им и се стремят към равноправно партньорство, макар и да търсят печалбите и ползите от бизнеса си с тях. И това вече наистина е едно конкурентно предимство пред САЩ. Русия (пък и Китай) може да тласнат Африка към незападен модел на развитие и в този смисъл опасенията на Болтън и други като него са обясними.", "date": "2019.11.05", "title": "Русия се конкурира със САЩ и в Африка"}
{"url": "https://duma.bg/zhoro-iliev-se-otkazva-prez-dekemvri-n202816", "text": "Атакуващият халф на Локо Пд Георги Илиев е категоричен, че ще сложи край на кариерата си след есенния полусезон. Миналия вторник 38-годишният варненец подобри рекорда на Марин Бакалов за изиграни мачове в родния елит, като изведе \"смърфовете\" с капитанската лента срещу родния си клуб Черно море (1:0). Ветеранът бе отличен за Играч №1 на XI кръг в анкетата на Пресклуб \"България\" за втория гол срещу Витоша Б (3:2). \"Радвам се, че в тези последни мигове като действащ футболист мога да бъда полезен на моя отбор. Това беше целта, когато подписах с Локомотив. Тази награда ме прави щастлив. Говорим доста често с Христо Бонев, който ме помоли чрез публично писмо да не спирам, но решението да се оттегля съм го взел отдавна. Не мисля, че някой може да ме разколебае\", каза Жоро Илиев. Той за втори път играе за Локо Пд, след като бе част и от тима, спечелил единствената в историята на клуба титла през сезон 2003/04 г. \"Има сериозни предпоставки отборът в края на годината да е на добро място. Нова титла? Нека не се изхвърляме. Всеки знае кои са претендентите. При нас е важно да гледаме нашето ниво и да опитаме да го вдигнем. Когато побеждаваш, е нормално да има по-големи изисквания към теб. Шампионската титла беше прекрасен момент, към който се връщам много често в спомените си\", допълни Илиев, който в родния елит е носил екипа и на ЦСКА.", "date": "2019.11.05", "title": "Жоро Илиев се отказва през декември"}
