{"url": "http://www.duma.bg/node/171315", "text": "Американскиият боксьор Флойд Мейуедър оглави класацията на сп. \"Форбс\" за най-добре платените знаменитости. Това стана ясно от публикуваната ранглиста в официалния сайт на изданието. Боксьорът изпреварва актьорите Джордж Клуни и Дуейн Джонсън, музикантите \"Ю2\", \"Колдплей\", Ед Шийрън и други звезди от шоубизнеса. \n41-годишният Мейуедър е спечелил за последната година 285 милиона долара. 10 милиона от тях са от рекламни договори, а останалата част от сумата той е получил за мача си с ирландеца Конър Макгрегър. Самият Макгрегър, който е боец от ММА, е на 12-о място в рейтинга с 99 милиона долара (85 за боя с Мейуедър и 14 милиона от реклами). \nНа осма позиция сред знаменитостите попада аржентинската футболна звезда Лионел Меси. Лидерът на Барселона е заработил 111 милиона долара за последната година (84 млн. от договора си с клуба и 27 млн. от реклами). Десетката завършва Кристиано Роналдо, който беше най-добре платеният спортист за 2017 г. Португалецът е спечелил 108 млн. (61 милиона по договор и 47 от реклами). \nНай-скъпият футболист в света Неймар е на 13-о място в класацията с 90 милиона (73 от договор и бонуси и 17 от реклами). Като цяло в Топ 100 на \"Форбс\" попадат 24 спортисти. Най-много свои представители има НБА - шестима. Най-добре платен сред тях е Леброн Джеймс, който през това лято смени Кливланд Кавалиърс с \"Лос Анджелис лейкърс\". Крал Джеймс заема 17-а позиция със заработени 85,5 млн. долара. Лигата по американски футбол (НФЛ) е с четири представители в Топ 100.   \n \t\n", "date": "2018.07.18", "title": "Флойд Мейуедър оглави класацията за най-добре платените знаменитости"}
{"url": "http://www.duma.bg/node/171312", "text": "Мъжете вече няма да се срамуват да носят сандали и да имат чувството, че изглеждат като недодялани провинциалисти, пише в \"Индипендънт\". Този вид обувки триумфално се завърна в колекциите на модните брандове за лятно-есенния сезон на 2018 г. На класическите кожени сандали заложиха модни къщи от калибъра на \"Луи Вюитон\", \"Том Форд\", \"Пол Смит\", \"Джузепе Дзаноти\" и брандът от средния сегмент \"Кос\". Черешката на тортата бяха моделите на италианската фирма \"Ботега Венета\", които дръзнаха да обуят сандалите с чорапи. Според британския всекидневник носенето на спортни сандали вече няма да бъде повод за присмех. Напротив, тези артикули ще се смятат за стилни летни обувки. Такива сандали представи британската фирма \"Тева\" в сътрудничество с японската \"Портър\".   \n \t\n", "date": "2018.07.18", "title": "Мъжките сандали се завръщат"}
{"url": "http://www.duma.bg/node/171316", "text": "17-годишната възпитаничка на ГПАЕ \"Гео Милев\" Теодора Мудева е новата \"Кралица на Бургас\". Тя плени жури и публика в провелия се конкурс за красота в морския град. Нейни подгласнички станаха 19-годишната Джесика Гюмишева и 17-годишната Джулия Мицова - съответно на второ и трето място. С лентата \"Лице на публиката\" се окичи Мариела Калоянова от Френската гимназия в Бургас, научи ДУМА от Ваня Кирова. \nКонкурсът \"Кралица на Бургас\" се проведе в препълнения Летен театър. Водещ бе Руслан Мъйнов, а публиката и журито имаха възможност да се насладят не само на красотата на участничките, но и на две впечатляващи шоу програми - спектакъла \"Елементи\" на бургаския стилист Тодор Тодоров и уникалното мапинг шоу \"Креволюшън\", които партньорите на конкурса \"Christian of Roma\" бяха подготвили. За доброто настроение на гостите между част от туровете пък се погрижи очарователната Нелитa, която направи промоция на най-новата си песен \"Can't hide\". \nСред журито бяха собственичката на МА \"Интерсаунд\" и лицензиант на конкурса \"Мис България\" Ирина Папазова, филмовият продуцент Джанфранко Пиерантони, д-р Елиза Георгиева, управител на фондация \"Св. Иван Рилски\" в Плевен, собственичката на \"Christian of Roma\" Елена Кристиано, \"Мисис Бургас 2018\" Вержиния Иванова, директорът на спортното училище в Бургас Димитър Костов и др. \nУчастничките в конкурса \"Кралица на Бургас\" дефилираха в тоалетите на Елена Христова, бутик \"Салма\" с дизайнерка Милена Дамянова, банските \"Шугърфри\" и официалните тоалети на Стоян Радичев, а допълнителен блясък им придаваха най-новата колекция на бижутата \"Сваровски\". \nЗа съвършения вид на претендентките за така желаната корона се погрижиха фризьорите от \"VIP Studio Christian of Roma\" и топ гримьорката Арсена Андреева. Всички участнички получиха подаръци. Събитието премина със съдействието на община Бургас, а финалистката ще представя града на националната надпревара \"Мис България 2018\".   \n \t\n", "date": "2018.07.18", "title": "Теодора Мудева е новата Кралица на Бургас "}
{"url": "http://www.duma.bg/node/171314", "text": "Музикалният шаман, прото-блусмен и сингър-сонграйтър Аюуне Суле от Кумаси, Гана, когото гледахме преди година с групата на Кинг Аишоба на фестивала \"АфроВизия\", организиран от \"Аларма пънк джаз\", се завръща в София със соловата си програма за концерт днес, 18 юли, във Второ студио на БНР - отново по покана на \"Аларма пънк джаз\". Уникалната за българския ефир музикална радиоплатформа чества своята 10-годишнина. \nТази пролет Аюуне Суле издаде и първия си пълнометражен албум за лейбъла на Арнолд де Боер \"Makkum Records\". \"We Have One Destiny\" съдържа както електронизирани и електрифицирани версии на познати вече парчета на музиканта (като \"What A Man Can Do A Woman Can Do More Better\"), така и съвсем нови за европейската публика песни. Програмата му в София ще е напълно акустична - за глас-гласище и колого (традиционна двуструнна ганайска китара). Ще има и специални гости на няколко от песните.   \n \t\n", "date": "2018.07.18", "title": " \"Аларма пънк джаз\" открива летния сезон с концерт на Аюуне Суле "}
{"url": "http://www.duma.bg/node/171313", "text": "Хъски се превърна в герой, след като спаси седем новородени котенца, изоставени в кашон, пише в. \"Метро\". Името на благородното животно е Банър. Тя открила котилото, подхвърлено в гората, където да намери смъртта си. Нейната стопанка Уитни Брали разказва, че била вкъщи с кучето, когато то започнало да се държи необичайно. В един момент я задърпало за дрехата, за да излязат навън. За първи път Банър започнала да не се подчинява на заповедите на стопанката си. Когато била изведена на разходка, Банър се стрелнала към гората. Кучето се пъхнало в кашона и извадило новородено бяло котенце. Освен него, имало още шест полуживи бебета. Случката се разиграла в Менло, щата Джорджия. Сега тригодишната Банър обгрижва намереното котило като сърцата майка. Щом котенцата били пренесени в дома на г-жа Брали, хъскито не се отделило от тях - ближело ги, премествало ги с уста и ги почиствало. Банър има собствен профил в инстаграм, съобщи Дарик.нюз.   \n \t\n", "date": "2018.07.18", "title": "Хъски спаси седем новородени котенца"}
{"url": "http://www.duma.bg/node/171364", "text": "През второто тримесечие на годината сделките с имоти в София намаляват, и то с 4,3% на годишна база, което се случва за първи път от 2012 г., сочат изчисления на Investor.bg на база данните на Агенцията по вписванията. За полугодието сключените сделки с имоти в столицата са общо 12 750, като отбелязват минимален ръст от 2,3% спрямо първите шест месеца на 2017 г. Увеличението е благодарение на големия брой сделки през първото тримесечие, когато те достигнаха най-високото си ниво след кризата през 2008 г. \nСключените ипотеки в София през първото полугодие са били 8785, като отбелязват ръст от 9% спрямо първото полугодие на миналата година. За второто тримесечие повишението е от 3,9% спрямо същия период на 2017 г. В Пловдив през първото полугодие са осъществени 7622 продажби на имоти, което е ръст от 9,2% спрямо същия период на миналата година. Сключените законни и договорни ипотеки в същия период в града са били 2643, като отбелязват увеличение от 19,5% спрямо първите шест месеца на 2017 г. \nПрез второто тримесечие продажбите на имоти в града под тепетата са постигнали скромен ръст от 1,2% на годишна база, докато ипотеките са се увеличили с 15,7% на същата основа. \nВъв Варна продадените имоти през първите шест месеца на годината са били 5551, като нарастват с 8,3% спрямо първото полугодие на миналата година. При сключените законни и договорни ипотеки в морската столица обаче ръстът достига цели 20,6%. Само през второто тримесечие продажбите във Варна са отбелязали ръст от 6,5% на годишна основа, докато при ипотеките увеличението е с 13,9% спрямо второто тримесечие на миналата година. \nВ Бургас реализираните продажби за полугодието са 2768, като са нараснали с 1,3% спрямо същия период на миналата година. Сключените ипотеки в града между януари и юни са били 1506, което е ръст от 26,1% спрямо същия период на предходната година. \nВ същото време продажбите на имоти в морския град отбелязват спад от 11,2% през второто тримесечие спрямо същия период на миналата година, а ипотеките постигат значителен ръст от 21,3% на годишна база. \nКартината в цялата страна не е по-различна от тази в големите градове. За полугодието в цялата страна са осъществени 93 641 продажби на имоти спрямо 91 674 в същия период на миналата година, или ръст от 2,1%. При ипотеките обаче увеличението достига 12,6%. Само през второто тримесечие продадените имоти са били 52 308, като са намалели с 4,2% на годишна основа, докато при ипотеките има ръст от 6,7%.     \n \t\n", "date": "2018.07.18", "title": "Продажбите на имоти в София намаляват "}
{"url": "http://www.duma.bg/node/171356", "text": "След над 20 г. разпад недостроеният комплекс ИПК \"Родина\" на бул. \"Цариградско шосе\" вече има нов собственик. След търг, обявен от частен съдебен изпълнител, сградата и терен от 56 дка вече са собственост на \"Изток плаза\" на доктор Михаил Тиков, който държи болниците \"Софиямед\". Имотите, които включват и съседната печатница, бяха предложени от частен съдебен изпълнител за близо 40 млн. лв. в две отделни процедури, а купувачът печели с малко над минималната цена. \"Изток плаза\" е собственост на \"Булфарма\" (51%) и \"Диагностично-консултативен център Софиямед\" (49%), като крайни собственици са Михаил Тиков и семейството му, съобщава \"Капитал\". Чрез регистрираната в Пазарджик \"Булфарма\" Тиков е собственик на най-голямата като приходи верига болници в София (\"Софиямед\"), Пловдив, Пазарджик, Велинград, Пещера и Бургас. Семейството има и два хотела под бранда \"Хеброс\" - в Пазарджик и Батак, а преди година придоби и столичния \"Силвър хотел\". \nПродажбата на комплекса беше по искане на синдиците на фалиралата Корпоративна търговска банка (КТБ) заради неизплатени дългове на собственика на имотите. Това са \"Издателско-полиграфически комплекс Родина\" и дъщерното му \"Родина тауър\", които се контролират от майката на депутата от ДПС Делян Пеевски Ирена Кръстева.     \n \t\n", "date": "2018.07.18", "title": "ИПК \"Родина\" вече има нов собственик"}
{"url": "http://www.duma.bg/node/171357", "text": "Комисията за финансов надзор създаде технологичен иновативен център, който ще осигури платформата за сътрудничество между регулатора и компаниите, предлагащи нови финансови технологии, съобщиха от комисията. Технологичен иновативен център (Innovation hub) е първият реален резултат от одобрената от КФН Стратегия за наблюдение на финансовите технологии (FinTech) в небанковия финансов сектор за периода 2018-2020 г. и Плана за действие, който я привежда в действие. Вече са определени експертите от КФН, които ще осигуряват работата на центъра. \nПървата задача на Технологичния иновативен център е да започне консултации с всички заинтересовани лица и компании, които предлагат иновативни технологични решения в областта на финансовите услуги. По този начин започва анализ на средата за предлагане на подобни нови продукти, които целят да модернизират бизнеса. На и-мейл адрес   може да се задават въпроси и да се предлагат конкретни проекти. Изискването е писмата да бъдат подписани с квалифициран електронен подпис.   \n \t\n", "date": "2018.07.18", "title": " Център за иновации във финансовите технологии заработи у нас"}
{"url": "http://www.duma.bg/node/171360", "text": "Комисията за защита на конкуренцията (КЗК) ще извърши оценка за съответствието с правилата на конкуренцията на новите такси, налагани от Комисията за финансов надзор (КФН) на застрахователните брокери и агенти. Това се разбира от открито от антимонополния орган производство  на 12 юли. До самосезирането на КЗК се стигнало заради жалба на Цветан Петров, срещу повишаването на размера на годишната такса за застрахователни брокери. \nВ жалбата е изложена информация относно увеличението на таксата за застрахователните брокери от 1500 лв. на 5000 лв. и необходимостта от еднократното й заплащане. Посочва се, че ефектът от увеличението ще доведе до затварянето на по-малките застрахователни брокерски фирми, защото таксата е твърде висока за тях. Твърди се също така, че увеличението е в полза на големите брокерски компании. В жалбата си Цветан Петров повдига въпроса за пропорционалността на таксата при застрахователните агенти и защо такава липсва при тази на застрахователните брокери. \nВ началото на годината влязоха в сила новите промени в Закона за Комисията за финансов надзор, с които се регламентираха таксите, необходими за финансовата самостоятелност на регулатора. Съгласно текстовете надзорът върху небанковия сектор получи пълна финансова обезпеченост и вече е независим от държавния бюджет. За да може да се самоиздържа КФН обаче, пенсионните фондове, застрахователите и другите борсови играчи бяха натоварени от тази година със сериозни нови такси.  \n\"Регулации от този вид биха могли да доведат до прекомерни или ненужни ограничения върху конкуренцията на конкретния пазар, което да предизвика и повишаване цените на услугите. В случай на негативно въздействие върху конкурентната среда, това би могло да навреди и на интересите на потребителите на застрахователни услуги, които биха имали по-ограничен избор между застрахователните брокери на пазара\", пише в решението на КЗК.   \n \t\n", "date": "2018.07.18", "title": "КЗК ще проверява новите такси на финансовия надзор"}
{"url": "http://www.duma.bg/node/171358", "text": "\"ЕЙ И ЕС\" България одобрява предложената от правителството методология за компенсиране при предсрочното прекратяване на договора за изкупуване на електроенергия, заяви пред БНР изпълнителният директор на компанията Иван Цанков. Той обясни обаче, че двете страни са се разминали по отношение на сумата за компенсация. Тепърва предстоят обаче преговори и ако има съгласие по отношение на компенсациите, договорът ще бъде прекратен по взаимно съгласие. Това означава, че компанията не би трябвало да има претенции за неустойки. Цанков обясни, че банките кредитори също са уведомени и очаква конкретните преговори да започнат до няколко месеца. \nМинистерството на енергетиката е изпратило предложението си за прекратяване на договора през юни. Документът е бил анализиран и върнат с предложение, което гарантира интересите на държавата, защото осигурява сигурност на доставките на електроенергия за 10 години и запазва работни места в мината, както и на банките кредитори и на инвеститорите. \nТова решение би било прието и от Европейската комисия (ЕК), каза директорът на ЕЙ И ЕС. В момента Брюксел анализира дългосрочните договори с двете централи - ЕЙ И ЕС \"Гълъбово\" и КонтурГлобал, за нерегламентирана държавна помощ. Цанков обаче смята, че има и други варианти за трансформиране на договорите с \"американските\" централи в Маришкия басейн към либерализирания пазар. Например инвеститорите могат да запазят условията, вписани в сегашните им договори, а произведената електроенергия да бъде предлагана на борсата от държавната Национална електрическа компания (НЕК). Другата възможност е централите да излязат директно на борсата, а разликата между пазарната цена и договорената с държавата преференциална цена да бъде покрита от договори за разлика, какъвто е случаят със зелените централи.   \n \t\n", "date": "2018.07.18", "title": " От \"ЕЙ И ЕС\" недоволни от компенсациите за разваляне на договора"}
{"url": "http://www.duma.bg/node/171359", "text": "Очаква се днес правителството да одобри кандидатурата на България за влизане в банковия съюз на ЕС, съобщиха от Министерството на финансите. След като бъде гласувана, молбата ще бъде подадена в Европейската централна банка (ЕЦБ), Европейския банков орган, държавите от еврогрупата и Европейската комисия. Крайното решение за приемането на страната ни в банковия съюз ще бъде взето от ЕЦБ. Влизането на България в банковия съюз е едно от шестте условия, които страната ни пое пред евроинституциите, за да бъде приета в чакалнята на еврозоната, т.нар. механизъм ERM -2 с ориентировъчен срок юли догодина. \nСпоред договорите за ЕС България е длъжна да се присъедини към банковия съюз към момента на влизане в еврозоната. Въпреки това обаче държавите извън еврото могат да влязат частично в банковия съюз и преди това чрез механизма на т.нар. \"тясно сътрудничество\". \nС внасянето на искането София се съгласява да спазва безусловно всички нареждания и искания на ЕЦБ по отношение на банките си и да предоставя пълна информация на институцията във Франкфурт за тази цел. В същото време страната няма право на глас в управителния съвет на институцията. Ако БНБ не изпълнява нарежданията на ЕЦБ, Франкфурт може да преустанови тясното сътрудничество. Ако веднъж влезе в банковия съюз, България може да излезе от него най-рано три години след влизането. Ако България твърдо не е съгласна с конкретно решение на ЕЦБ, например за фалит на банка, и възражението, не бъде прието, тя може да поиска незабавно да прекрати тясното сътрудничество и няма да бъде обвързана с решението на Франкфурт. В този случай в ново тясно сътрудничество може да се влезе най-рано след три години. \nБанковият съюз, чието изграждане започна през 2014 г., но още не е завършило, има два основни елемента. Първият е единният надзорен механизъм, чрез който ЕЦБ контролира директно трите най-големи банки в съответната страна, но може да прави проверки и на по-малките. Реално институцията във Франкфурт контролира пряко 120-те най-големи финансови институции в еврозоната и непряко към 3400 по-малки банки. За България това означава, че \"Уникредит Булбанк\", ДСК и ОББ ще бъдат контролирани директно от ЕЦБ. \nВторият елемент е единният механизъм за преструктуриране на банки, чиято цел е фалитите да бъдат съпътствани от минимални щети за данъкоплатците и икономиката. В този случай ЕЦБ взима крайното решение да определи и обяви, ако дадена банка е във фалит или е вероятно да фалира. \nВъпросният механизъм разполага със специален фонд за преструктуриране. За да се присъедини към него, България трябва да прехвърли част от създадения преди три години национален спасителен фонд, който към момента разполага с около 400 млн. лв. \nПътят на България към еврозоната ще се окаже малко заобиколен, коментира пред \"Нова телевизия\" председателят на Асоциацията на банките в България Петър Андронов. Той визира допълнителните условия, които бяха поставени пред страната ни - подобряване на надзора на банките, борба с корупцията и т.н. Подобни искания не е имало към други държави за влизане в ERM II, но според Андронов в Брюксел взимат предвид исторически натрупвания като проблемите в Гърция и Италия, скандалите с пране на пари в Латвия, към които се добавят и проблемите в българската страна. Андронов коментира още, че ЕЦБ е много взискателна дори и към водещите икономики във валутния съюз. \n    \n \t\n", "date": "2018.07.18", "title": "Кабинетът гласува кандидатурата ни за банковия съюз "}
{"url": "http://www.duma.bg/node/171355", "text": "Основателят на американската компания \"Амазон\" Джеф Безос е най-богатият човек в модерната история с авоари от 150 милиарда долара, сочи индексът на милиардерите на агенция \"Блумбърг\". 54-годишният Безос, който е собственик на компаниите \"Амазон\" и \"Блу Ориджин\", притежава с 55 милиарда долара повече от основателя на Майкрософт Бил Гейтс - втория по богатство в света. Трети е Уорън Бъфет с 83 милиарда, съобщава \"Блумбърг\". \nШефът на Амазон е най-състоятелният човек в света от 1982 г., когато сп. \"Форбс\" публикува първата класация на най-богатите в света. Доклад на Управлението за федерален резерв - централната банка на САЩ сочи, че най-състоятелните 1 процент американски семейства са контролирали 38,6 на сто от богатствата в САЩ през 2016 г., а 90-те процента в долната част на класацията са контролирали 22,8 на сто от богатствата.   \n \t\n", "date": "2018.07.18", "title": " Основателят на \"Амазон\" - най-богатият в модерната история"}
{"url": "http://www.duma.bg/node/171361", "text": "В Кюстендил вече се очертава недостиг на дървата за огрев.  Продажбите за битово отопление стават по списък с изчакване 2 месеца.  Заради лошото време нарязаните дърва не могат да бъдат транспортирани до пунктовете. Липсата на работна ръка и забавените търгове за отдаване на обекти за сеч са другите две причини да няма дърва на пазара, казаха търговци, предаде БНР.  Някои от търговете са през юни. Технологично, дървата ще бъдат добити и доставени до месец, казват работещи в дърводобивния бранш. Доста се коментират и по-високите цени. Поскъпването е с по 5 лева. Вече постъпват и списъци по общини за дърва за огрев за населението. Записали са се около 1000 домакинства от община Кюстендил, каза директорът на горско стопанство Осогово инж.Тони Колев.   \n \t\n", "date": "2018.07.18", "title": "Поскъпват дървата за огрев в Кюстендилско"}
{"url": "http://www.duma.bg/node/171362", "text": "15% от населението на България на възраст между 20-65 години разполага с кредитна карта, като делът на небанковите от всички кредитни карти е 10%. Това показва проучване, проведено от GFK по поръчка на Аксес Файнанс ООД. Небанковата кредитна карта е сравнително нов продукт. Ако при банковите кредитни карти преобладават хората с висше образование - 41%, и личен доход над средния, то при клиентите на небанковия продукт има превес на хора със средно образование - 67%, и доход на средните и малко под средните за страната нива, посочват от Аксес Файнанс. \nОт изследването става ясно, че както банковите, така и небанковите кредитни карти се използват за приблизително едни и същи цели. Най-голям е делът на ежедневните нужди: хранителните стоки - 16% за небанковите и 24% за банковите карти, и плащане на месечни сметки - 14% за небанковите и 18% за банковите. Картите се използват и за по-големи покупки като бяла и черна техника - 14% и за двата вида, покриване на разходи за почивка - 16 и за двата вида, както и за покупки на дрехи и обувки, зареждане на гориво, за забавления.     \n \t\n", "date": "2018.07.18", "title": "15% от българите разполагат с кредитна карта"}
{"url": "http://www.duma.bg/node/171363", "text": "Единна система за туристическа информация (ЕСТИ) ще започне работа от май следващата година. Министърът на туризма Николина Ангелкова и изпълнителният директор Огнян Траянов от \"Технологика\" - избраната фирма изпълнител, подписаха договор за изграждане и внедряване на ЕСТИ. Системата ще свърже в реално време регистрите на местата за настаняване с Министерството на туризма, НАП, МВР, НСИ и общините. По този начин се облекчава обменът и обработка на данните от различните регистри. Повече от година и половина беше обжалвана процедурата за обществената поръчка за системата. Договорът е на стойност 1,128 млн. лева с ДДС, а шест месеца е срокът за изпълнение на техническото задание. След това ще има тестови период.  \nОт май догодина системата ще функционира напълно във всички места за настаняване - клас А и Б, като за последните места за настаняване - основно хижи, къщи за гости, апартаментни комплекси, апартаменти за гости, които се намират в по-труднодостъпни райони, ще може да се подава информация в съответното кметство на хартиен носител. Предвижда се да има списък с труднодостъпните места, който ще бъде одобрен от министъра и ще бъде публикуван на сайта на ведомството. С напредването на технологиите ще може и през смарттелефоните да се въвеждат данните. \nТази система няма да е публична. Предвижда се до нея да има ограничен достъп на база правомощия. Системата ще се администрира от министъра на туризма, а достъп ще имат кметове, МВР, НАП и само в техния профил представители на бранша - управителите на местата за настаняване, които въвеждат данни, обясни министърът. Бизнесът ще бъде обучен за работа със системата и работата с нея няма да му струва нищо. Системата ще позволи и събиране на статистически данни в туризма по региони, области, по типове места за настаняване и други.   \n \t\n", "date": "2018.07.18", "title": "Системата за туристическа информация ще заработи май догодина"}
{"url": "http://www.duma.bg/node/171318", "text": "Вторият Международен театрален фестивал на рускоезичните любителски театри \"Сцена\" ще се състои от 20 до 22 юли в голямата зала на Руския културно-информационен център в София, ул. \"Шипка\" 34 с вход свободен. В тазгодишното издание ще участват театрални трупи от Унгария, Дания, Италия, Турция и Швеция. Форумът, който се провежда с подкрепата на Департамента за външноикономически и международни връзки на Москва, ще бъде открит на 20 юли в 18 ч., след което театър \"Абырвалг\" от Швеция ще играе пиесата \"На тъмната страна на Луната\". На 21 юли датско-руският театър \"Диалог\" ще изпълни от 19 ч. \"Норвежка балада\" с участието на руския пианист Александър Шутко. На 22 юли от 12.30 ч. турският театър \"Отражение\" ще играе \"Животът на една жена\", от 14.30 ч. на сцената ще излязат артистите от унгарския младежки театър \"Офис\", от 17.30 ч. театър \"Балаганчик\" от Италия ще представи пиесата \"Бурята\", а от 18.30 ч. ще се състои официалното закриване на фестивала.   \n \t\n", "date": "2018.07.18", "title": "Фестивал на рускоезичните любителски театри в РКИЦ"}
{"url": "http://www.duma.bg/node/171317", "text": "Балетистите Марианела Нунес от Аржентина и Вадим Мунтагиров от Русия, двамата танцьори от трупата на лондонския Кралски балет, са солисти в спектаклите на \"Лебедово езеро\", които ще се играят от 18 до 22 юли в Кралската опера в Мадрид     \n \t\n", "date": "2018.07.18", "title": "\"Лебедово езеро\""}
{"url": "http://www.duma.bg/node/171319", "text": "Издателство \"Книгомания\" и Георги Мамалев канят на премиера на автобиографичната книга \"Усмихни се, човече!\", писана от актьора в съавторство с журналиста Весел Цанков. В нея са събрани най-веселите истории от живота на Георги Мамалев от житейския и професионалния му път. Книгата ще бъде представена днес, 18 юли, от 19 ч. в книжарница \"Сиела\" във Фестивалния и конгресен център във Варна.   \n \t\n", "date": "2018.07.18", "title": "Георги Мамалев представя книгата си във Варна"}
{"url": "http://www.duma.bg/node/171321", "text": "Инициативен комитет иска създаване на обществена колекция \"Гена Димитрова\" в родния дом на примата в с. Беглеж, Плевенско. По този повод е изпратено Отворено писмо от името на ИК от Милена Стойкова, дъщеря на Гена Димитрова, до Боил Банов, министър на културата, Вежди Рашидов, председател на парламентарната Комисия по културата и медиитe, Мирослав Петров, областен управител на Плевен, Мартин Митев, председател на Общинския съвет в Плевен, Георг Спартански, кмет на община Плевен, Петя Василева, председател на комисията КВМД, и до медиите, научи ДУМА от писателя и журналиста Димитър Сотиров, член на ИК.  \nСъс заповед на Министерството на културата от 23 октомври 2017 г. родната къща на великата певица бе обявена за историческа недвижима културна ценност от Новото време с категория \"Национално значение\". Къщата на Гена Димитрова беше дарена от нейните наследници на община Плевен на 25 юли 2011 г. За жалост до този момент общината не съумя да осъществи създаването на специализирана колекция \"Гена Димитрова\" в родното село на именитата певица или да кандидатства по подходящи програми за европейско финансиране на подобен проект, се казва в отвореното писмо.  \nГена Димитрова е оперна певица, родена в с. Беглеж, покорила с гласа си световните оперни сцени, а с личността си - сърцата на хората. Запазването на спомена за тази личност и нейното популяризиране захранва самочувствието и достойнството на българина. Житейският път на певицата е сбъдната мечта, която вдъхновява и дава пример. Освен почетен гражданин на Плевен и София, а също и на Балтимор (САЩ), Гена Димитрова е носителка на най-престижни оперни и държавни отличия в България и по света. \nКултурното наследство на Димитрова трябва да бъде оценявано в светлината на съвременната визия за културно наследство и ролята му за възпитание на новите поколения с помощта на съвременните информационни технологии и мултимедийни системи. Опазването и съхранението на културното наследство на Гена Димитрова е отговорност не само на нейните наследници, но й на съответните държавни и общински институции. \nЦел на общeствената колекция в с. Беглеж би трябвало да бъде създаване на достоверна представа за бита на онова време чрез родната къща на певицата, в която е родена и живяла до 18-годишна възраст. Заедно с вече създадената чудесна експозиция в Регионалния исторически музей в Плевен, тя ще обогати познанията и впечатленията за неповторимата изпълнителка. \nИнициативна група е изготвила концепция за създаване на обществена специализирана колекция \"Гена Димитрова\". Тази концепция може да стане основата, на която с участието на компетентните държавни и общински структури да се изгради цялостна визия за представянето на живота и творчеството на певицата, както и за използване на родната й къща за културни събития. В този смисъл къщата може да се превърне в регионална и туристическа забележителност, се посочва в писмото. \nЗа съжаление имотът в момента не е в добро състояние и се нуждае от ремонт и поддръжка. Община Плевен, която е негов собственик, е извършила обследване и е изготвила количествено-стойностна сметка за ремонт на сградата и облагородяване на дворното място. Законът за културното наследство дава възможности за финансиране на ремонтните работи от различни източници, както и създава задължение за собственика да полага грижи за опазване в добро състояние на недвижимите културни ценности. \nОбръщаме се към всички институции, ангажирани със съхранение на националното културно наследство, и в частност с наследството на Гена Димитрова, да направят необходимото за поддържането на къщата и да съдействат за създаване на обществена специализирана колекция, се подчертава в отвореното писмо. Членове на Инициативния комитет са 85 души, сред които  оперни певци, писатели, поети, журналисти, артисти, кинорежисьори, юристи, критици, композитори, диригенти, пианисти, цигулари, педагози, преподаватели, художници, археолози, лекари, общественици и депутати. \n    \n \t\n", "date": "2018.07.18", "title": "Културното наследство на Гена Димитрова  "}
{"url": "http://www.duma.bg/node/171322", "text": "\"Архитектурни орнаменти\" - под този наслов Иванна Шмелева показва 33 творби живопис и графика в столичната галерия \"ЛИК\". Изложбата се открива днес, 18 юли, от 18.30 ч. и може да се разгледа до 27 юли. \nГалерия \"ЛИК\" представя за втори път изложба на Иванна Шмелева. Сегашната сбирка е от графични и живописни творби, създадени от Иванна през няколко предишни години. Картините изобразяват пейзажи и архитектурни забележителности на Санкт Петербург, Минск, Гомел, София, Бишкек и други градове. Част от творбите са изработени с присъщия й непосредствен живописен маниер, с използване на открити и ярки цветове. Другите - напротив, се отличават с графичен характер. \nПо образование авторката е архитект дизайнер, затова тя обръща много внимание на градските и архитектурните пейзажи. Иванна Шмелева е участничка в различни конкурси и изложби, лауреат е на награда от Съюза на дизайнерите в Русия за най-добра архитектурна графика. Има поредица самостоятелни изложби в различни държави. През 2015 г. в Деня на славянската писменост и култура, в Националния музей на Казахстан в Астана бе показана изложбата \"Страната България\", с графики на авторката. Експозицията бе организирана от Министерството на културата на Казахстан и българското посолство в Казахстан. \nВ България Шмелева организира пет самостоятелни изложби. В столичната галерия \"ЛИК\" през лятото на 2017 г. тя показа \"Магията на цветята\".    \n \t\n", "date": "2018.07.18", "title": "Градски пейзажи от Иванна Шмелева в \"ЛИК\""}
{"url": "http://www.duma.bg/node/171323", "text": "С две нови песни и танцово шоу зарадва многобройните си почитатели известната българска певица и актриса Грета Ганчева на юбилейния си концерт в Амфитеатъра на Санаторно-оздравителния комплекс \"Камчия\". Събитието бе в деня, в който Слънчевата жена навършва 75 години, 58 от които е на сцената. \nСпециални гости на празника бяха генералният консул на Руската федерация във Варна Владимир Климанов, Павел Журавльов - представител на Россътрудничество за България и ръководител на Руския културно-информационен център в София, и Владимир Лопатин - директор на Републиканския научноизследователски институт по интелектуална собственост в Москва. \nГрета Ганчева получи за своя юбилей много поздравителни адреси и цветя от държавни и обществени организации, от дипломати и гости. Специален акцент бе приветствието от администрацията на президента на България Румен Радев. \nС много енергия и настроение Грета представи вечните хитове \"Моя страна, моя България\", \"Шипка\" и \"Слънчева жена\". Тя изпя и новите си песни, вдъхновени от любовта към България и към Русия - \"България, ще те обичам до сетния си дъх\" и \"Россия - ты моя любовь без границ\". Специално участие имаха отрядните ръководители и участниците в детския танцов лагер \"Тодес\" на \"Галактика на спорта\". Момичетата и момчетата от групата създадоха танц специално за песента на Грета, посветена на Русия. \nТворческата среща и фестивалът \"Заедно в 21 век\", които бяха открити, също получиха музикален поздрав с едноименната песен - тя събра на сцената деца и възрастни от различни държави, които пяха и танцуваха заедно. \n    \n \t\n", "date": "2018.07.18", "title": "Нови песни и танцово шоу на юбилейния концерт на Грета Ганчева"}
{"url": "http://www.duma.bg/node/171343", "text": "Президентът на САЩ Доналд Тръмп открива нова глава в отношенията с Русия. Шефът на Кремъл се доближава до целта да разцепи Запада\", коментира германският в. \"Ханделсблат\". \"Срещата в Хелзинки е същата импровизация, както и речите на Тръмп по време на предизборната му кампания. В геополитиката той се ръководи от интуицията. Желанието и настроението заменят стратегията и планирането. Путин може да смята себе си за главния победител от тази среща. \"Той вече постигна основната си цел: Хелзинки слага край на американските старания за изолирането на Русия на международната арена\", посочва изданието. \"Тръмп създаде собствена реалност, в която отговорността на кризата в двустранните отношения носи не Кремъл, а \"американското безразсъдство и глупост. Колкото повече се удължаваше пресконференцията, толкова по-широко се усмихваше Путин\".   \n\"Тръмп се доверява на Путин и отново унижава Европа\", е заглавието на испанския в. \"Ел Мундо\". Самият факт за провеждането на срещата аналитиците единодушно оценяват като геополитическа победа на Путин, пише в статията. Според изданието срещата в Хелзинки е \"извела авторитарна Русия на Путин до статута на стратегически партньор на САЩ в ущърб на европейските демокрации, които Тръмп презира заради тяхната слабост и липсата на обединяващ диалог. \nНо за в. \"Ла Вангуардия\" \"Тръмп и Путин демонстрираха начало на нова ера\". \"Налице е усещането, че започва етап, където главна роля ще играе диалогът заради възстановяването на взаимното доверие както в двустранните отношения, так и в съвместната работа за регулирането на международните кризи\", пише изданието.  \n    \n \t\n", "date": "2018.07.18", "title": "Противоречиви оценки за диалога в Хелзинки"}
{"url": "http://www.duma.bg/node/171320", "text": "Поетът Найден Вълчев е тазгодишният носител на националната литературна награда \"Георги Джагаров\". Престижното отличие бе връчено на 16 юли в салона на ресторант \"Парнас\" в централата на Съюза на българските писатели. \nВодещ на тържеството беше председателят на СБП Боян Ангелов. Той прочете и решението на журито, след което връчи на Найден Вълчев приза, който тази година е нова пластика и парична премия. \nДумата взе съпругата на Георги Джагаров - Цвета, която подари на лауреата снимка на роза, посадена и отгледана от нея, като асоциация с популярната песен на Найден Вълчев \"Една българска роза\". Тя напомни, че предстои да излезе от печат книга за Георги Джагаров. \nСлед това думата имаха и някои от предишните лауреати на наградата, които бяха сред присъстващите в салона. Михаил Белчев припомни как навремето, в началото на кариерата му, Найден Вълчев му е подал ръка. Съвместни спомени сподели и Матей Шопкин. Минчо Минчев определи тазгодишния носител като безукорен естет, а Георги Йорданов заяви, че е поет с характер, като подчерта, че характерът и голямата поезия обикновено вървят ръка за ръка. Иван Гранитски обърна внимание на още едно негово качество - че е сред малцината, които са ходатайствали за чужди творби, а не за свои. Надя Попова добави, че той е не само прекрасен поет, но и преводач. \nНакрая думата взе самият Найден Вълчев. Той благодари за добрите слова и каза, че ги сродява с тези за Георги Джагаров. С присъщото си чувство за хумор отбеляза, че е дочакал първата си литературна награда на 90-годишна възраст. Той също се върна в спомените - \"живяхме бедно, но дружно и приятелски\". И припомни, че песента \"Една българска роза\", написана по негов текст, също празнува юбилей - 50 години. \nВ заключение Боян Ангелов подчерта, че стойностната българска литература все повече изпада в немилост, защото явно пречи на нечии интереси и призова българските писатели към по-голяма активност и съпротива.   \n \t\n", "date": "2018.07.18", "title": "Найден Вълчев е лауреат на наградата \"Георги Джагаров\""}
{"url": "http://www.duma.bg/node/171347", "text": "Турските власти преустановиха регистрирането на нови лица, търсещи убежище от съседна Сирия, съобщи неправителствената организация \"Хюмън райтс уоч\". \nВ Турция има близо 3,6 милиона сирийски бежанци.   \n \t\n", "date": "2018.07.18", "title": " Турция спира бежанците"}
{"url": "http://www.duma.bg/node/171344", "text": "Немалка част от политическата върхушка на САЩ посрещна \"на нож\" поведението на Доналд Тръмп на срещата с Владимир Путин. Председателят на Камарата на представителите Пол Райън официално осъди президента: \"Президентът трябва да разбира, че Русия не ни е съюзник. Няма морално равенство между САЩ и Русия, която е враждебна спрямо нашите най-основни ценности и идеали. САЩ трябва да се концентрират върху това да накарат Русия да отговаря за стореното и да я накарат да спре злобните атаки срещу демокрацията\". \nКонгресменът Стив Коен написа в туитър: \"Къде са нашите военни? Главнокомандващият е в ръцете на врага!\", което може да се възприеме и като призив за преврат.  \nНа свой ред директорът на ЦРУ при Барак Обама  написа: \"Пресконференцията на Доналд Тръмп в Хелзинки е дори нещо повече от \"сериозно престъпление (такава формулировка се използва за импийчмънт). Това беше истинско предателство на родината. Къде сте, републикански патриоти??? \" \nХоливудският актьор Арнолд Шварценегер смята, че до Путин американският президент е стоял като \"малък варен макарон\". \nВ специално заявление прословутият с русофобството си сенатор Джон Макейн смята, че срещата в Хелзинки е била \"трагическа грешка\". Според него Тръмп \"по един жалък начин се е унизил пред тирана\" (Путин). \n\"Тръмп премина на страната на Путин срещу ФБР\", констатира британската медия Би Би Си.  \nВ същото време в пряко предаване по телевизията на Конгрес C-Span се включи жителка на щата Кентъки, която напълно сериозно заяви, че иска да благодари на руснаците за намесата в изборите, защото не позволиха на Хилари да стане президент.   \n    \n \t\n", "date": "2018.07.18", "title": "Президентът на САЩ обвинен в предателство"}
{"url": "http://www.duma.bg/node/171349", "text": "Премиерът на Великобритания Тереза Мей избегна поражение в Камарата на общините с приемането на изменения в митническия закон, които бяха внесени от евроскептични депутати от Консервативната партия. \nПроевропейски консерватори изразиха недоволството си, че се е подала на натиска от страна на поддръжниците на \"Брекзит\" с приемането на техните поправки в митническия закон, пишат британските медии. \nМнозинството на правителството беше сведено до разликата от три гласа по две спорни поправки, след като водещият консерватор за оставане в ЕС Ана Субри се оплака, че премиерът е изгубил контрол над събитията с отстъпките за евроскептиците. \nКабинетът заключи, че всички четири поправки \"съответстват на Бялата книга за \"Брекзит\" - решение, което принуди проевропейски тори да гласуват срещу поправките на проведения вот в понеделник вечерта след дебата. \nБританският държавен министър за доставките в отбраната Гуто Беб подаде оставка, тъй като не иска да подкрепи предложена от поддръжниците на \"Брекзит\" поправка, която беше прокарана от 305 срещу 302 гласа. Общо 14 тори от лагера на поддръжниците на ЕС гласуваха срещу правителството. Втора поправка в митническия закон, която предотвратява присъединяване на Лондон към режима на ДДС в Европейския съюз, беше приета от 303 срещу 300 депутати. \nНай-важната поправка гласи, че Великобритания няма да събира мита и ДДС върху стоки от името на ЕС, освен ако не бъде постигнато реципрочно споразумение. Преди да се превърне в закон, решението ще трябва да бъде прието и от Камарата на лордовете. \nПоддръжниците на \"Брекзит\" вярват, че това ще убие митническия план, защото те очакват Брюксел да отхвърли мярката.   \n \t\n", "date": "2018.07.18", "title": "Мей се пребори за митническите правила след \"Брекзит\""}
{"url": "http://www.duma.bg/node/171353", "text": "Правителството на Куба започна да предоставя интернет за мобилни телефони на подбрани потребители. Целта е услугата да бъде достъпна в цялата страна до края на годината. \nЖурналистите от държавните медии са сред първите през тази година, които ще получат мобилен интернет, предоставян от държавната телекомуникационна компания. Това е част от кампания за по-голям достъп при новия президент Мигел Диас-Канел, който обяви, че ще засили икономиката и ще помогне на кубинците да защитят революцията. \nАнализатори коментират, че по-широкият интернет достъп в крайна сметка ще отслаби контрола на правителството над информацията, достигаща до населението. Според журналисти в Куба това е радикална промяна. \nНякои потребители, включително компании и посолства, ще могат да закупуват планове за мобилен интернет от декември, пише на сайта на кубинския оператор ETECSA. От ETECSA подчертават, че до края на годината ще разширят достъпа до мобилен интернет до всичките си 5 милиона клиенти - почти половината от населението на Куба. \nДокумент от 2015 г. за интернет стратегията показва, че кубинското правителство планира да свърже най-малко половината от домовете до 2020 г. и 60% от телефоните. Но цената може да се окаже като най-голямата пречка за мнозина.     \n \t\n", "date": "2018.07.18", "title": "Куба пуска мобилен интернет"}
{"url": "http://www.duma.bg/node/171352", "text": "Държавният департамент на САЩ преговаря за потенциална сделка за продажбата на Турция на системата за противоракетна отбрана \"Пейтриът\" като алтернатива на руската система С-400, разкриват турски медии. Неофициални разговори са се били провели на авиационното шоу във Фарнбороу. \nТурция привлече критики от страна на съюзници от НАТО за планираното закупуване на системи за противоракетна отбрана С-400 от Русия. Тласък на сделката беше дадена от Владимир Путин при неговите срещи с Реджеп Ердоган. \nОт своя страна, Пентагонът предупреди Турция, че ако избере руската ПВО система, то сделката с Ф-35 е пред провал. \nПрез април самият президент на САЩ Доналд Тръмп обеща на американския оръжеен концерн, че ще засили продажбите на оръжие за съюзниците от НАТО.   \n \t\n", "date": "2018.07.18", "title": "Вашингтон обгрижва Анкара с \"Пейтриът\""}
{"url": "http://www.duma.bg/node/171365", "text": "Вандали отрязаха 29 дръвчета от засадените преди месец 240 фиданки на столичния Околовръстен път в участъка между с бул. \"Черни връх\" и детелината с бул. \"България\". Преди дни от общината установиха, че част от засадените преди месец кълбовидни акации (Robinia pseudoacacia umbraculifera) са прерязани в основата и са изсъхнали. Вандалската проява предизвика вълна от възмущение в социалните мрежи. \n\"Проверяват се камерите в района с цел да установим нарушителя. Към настоящия момент не е намерен запис. Чакаме съдействие от полицията\", коментира Димитър Данчев, директор на дирекция \"Зелена система\" в Столична община. Според него действията върху дърветата са умишлени и са извършени така, че да се установи късно. Кметът на София Йорданка Фандъкова се надява, че камерите на близкостоящите търговски обекти ще помогнат за идентифициране на извършителя. \nПредстои премахване на дърветата и замяната им с нови, което ще струва 6000 лв. на общинския бюджет. Растенията са разположени в зелените площи, разделящи основните и локалните платна. Глобата за такова посегателство е между 1000 и 5000 лв. за физическо и до 50 000 лв. за юридическо лице. Предстои разследване по случая. \n    \n \t\n", "date": "2018.07.18", "title": " Вандали прерязаха 29 дръвчета на Околовръстното в София"}
{"url": "http://www.duma.bg/node/171366", "text": "Пенсия до 200 лв. получават 322 077 души, а от 200,01 лв. до 300 лв. вземат 1 000 169 души. Тавана на пенсиите от 910 лв. получават 64 493, а над тази сума получават само 43 души. Това сочат данни на НОИ. \nПрез юли 2018 г. българите, които получават пенсии, са общо 2 163 333, като от тях 1 260 732 са жени. Хората до 44 г., които получават пенсия, са 102 160. От тях 64 098 взимат средства за инвалидност по общо заболяване. \nПрез 2017 г. различни видове пенсия средно месечно са получавали общо 2 171 457 души. \nМеждувременно от НОИ съобщиха, че ще изпратят 81 052 персонални уведомителни писма до всички осигурени, които през 2019 г. навършват изискуемата от Кодекса за социално осигуряване (КСО) възраст за пенсиониране и на които не е отпусната пенсия за осигурителен стаж и възраст при условията на ранно пенсиониране. От НОИ обясниха, че освен информация за осигурителните им права, в писмата са посочени и документите, които всеки следва да представи заедно със заявлението за отпускане на пенсия. \nПодобна кампания НОИ прави за втора поредна година - през 2017 г. лични писма получиха 82 782 души. Целта на уведомяването е да бъде осигурено достатъчно време на бъдещите пенсионери да се погрижат за набавянето и оформянето на всички необходими документи във връзка с излизането им в пенсия. \nПрез 2019 г. изискуемата за жените възраст за придобиване право на пенсия за осигурителен стаж и възраст е 61 г. и 4 месеца, а за мъжете - 64 г. и 2 месеца. Правото на пенсия се придобива при наличие на 35 г. и 8 месеца осигурителен стаж за жените и 38 г. и 8 месеца за мъжете. Необходимо е обаче и двете изисквания (за навършена възраст и за придобит осигурителен стаж) да са изпълнени едновременно.   \n \t\n", "date": "2018.07.18", "title": "Над 322 хил. души получават пенсия до 200 лева"}
{"url": "http://www.duma.bg/node/171367", "text": "Броят на българите, посегнали на живота си, намалява през годините, показва анализ на Евростат за самоубийствата в Европа през 2015 г. Пикът е бил през 2012 г., когато живота си са отнели 811 българи, през 2014 г. са 714, показват данни на Националния център за обществено здраве и анализи (НЦОЗА). През 2015 г. 523 мъже и 159 жени са се самоубили. Средно по двама българи дневно отнемат живота си. Според европейската статистика в България 9 на 100 000 души се самоубили през 2015 г. при среден показател за ЕС 11 на 100 000.  \nОт 2017 г. в НЦОЗА работят по проект \"Подобрени услуги за психично здраве\", чиято основна цел е да намали с около 10% самоубийствата. Проектът е подкрепен от Норвежкия финансов механизъм и финансовия механизъм на Европейското икономическо пространство, като основно се работи по повишаване на общественото знание за тревожността и депресията, които са в основата на опитите за самоубийство. \nГодишно около 3000 българи посягат на живота си, като съотношението на неуспешните опити към успешните е приблизително 4:1. Близо половината от опитите, както и реализираните самоубийства (около 45%) са заради конфликти в семейството, сочат данните на НЦОЗА. Втора водеща причина са тежките психични разстройства, на които се дължат около 12% от самоубийствата. Неуспешната любов е причина за 8% от случаите, а тежкото физическо страдание - за 7 на сто. Финансовите затруднения са причина за 5 процента, а заради загуба на работата си на живота си са посегнали 1-2%. \nПовече от 56 хил. са реализираните самоубийства в ЕС през 2015 г., което е около 1% от всички смъртни случаи в ЕС. \nНай-много самоубийства на глава от населението са регистрирани в Латвия - 30 случая на 100 000 жители, следват Словения с 21 случая, Литва и Унгария с по 19 случая на 100 хил. Най-нисък е делът регистрирани самоубийства на глава от населението в Кипър - 4 на 100 хил., Гърция - 5 на 100 хил., и Италия - 6 на 100 хиляди. \nВ абсолютно изражение най-голям брой самоубийства са регистрирани в Германия (10 200) и Франция (9200). \nКато цяло в ЕС се самоубиват повече мъжете - почти 8 от 10 самоубийства. Около 30% от посегналите на живота си са на 45-60 г., т.е. всеки трети самоубиец в ЕС е бил в трудоспособна възраст, отчита Евростат. \n    \n \t\n", "date": "2018.07.18", "title": "Самоубийствата в България намаляват  "}
{"url": "http://www.duma.bg/node/171368", "text": "Собствеността на стопанството на резиденция \"Врана\" и имота окончателно остават в ръцете на държавата, след като Върховният касационен съд призна решението на Софийския апелативен съд. Припомняме, че САС излезе със сходни мотиви като тези по другите дела за \"царската реституция\". Според съда имотът не е бил лична собственост на царската фамилия, а на Интендантството на Цивилната листа на царя, което е било държавна институция. Има доказателства, че стопанството \"Врана\" е управлявано от чиновници и е поддържано от наемни работници и служители, на които е плащало Интендантството. От отглеждането на цветя и продажба на селскостопански продукти са реализирани приходи за държавния бюджет, заключва ВКС и осъжда Симеон Сакскобургготски и сестра му Мария-Луиза Хробок да платят на държавата и 161 хил. лв. разноски. \nДосега съдът е върнал на държавата дворците \"Кричим\", \"Саръгьол\" и \"Ситняково\". Все още се водят делата за \"Царска Бистрица\" и 16 500 дка гори в Рила. \nДелото за двореца \"Врана\" все още продължава. Резиденцията бе първият реституиран \"царски\" имот през 2001 г. със заповед на тогавашния столичен кмет Стефан Софиянски. Сакскобургготски дари парка \"Врана\" на Столичната община, но си запази правото на ползване.     \n \t\n", "date": "2018.07.18", "title": "Държавата окончателно е собственик на стопанството \"Врана\""}
{"url": "http://www.duma.bg/node/171369", "text": "Водата от водопроводната мрежа на Червен бряг не трябва да се използва за пиене и готвене, а само за хигиенни и битови нужди, предупреди вчера Регионалната здравна инспекция в Плевен. От РЗИ препоръчват на населението да използва бутилирана трапезна или ниско минерализирана минерална вода. \nПри извършения учестен мониторинг на питейната вода в Червен бряг 9 до 13 юли в 16 проби е констатирано завишаване на стойностите на показател \"мътност\", които са над обичайните приемливи за потребителя, уточниха от инспекцията. Не са установени други отклонения от здравните норми по изследваните химични и микробиологични показатели. В пунктовете, от които е взета водата, е отчетено наличие на остатъчен свободен хлор, което според властите било показателно за извършена качествена дезинфекция. От инспекцията уверяват, че когато водата стане годна за пиене, веднага ще уведомят населението. \nСливенските села Желю войвода, Панаретовци и Новачево пък останаха без вода почти през целия ден вчера. Водоподаването им бе прекъснато заради аварийни ремонти. \n    \n \t\n", "date": "2018.07.18", "title": "Водата в Червен бряг е негодна за пиене"}
{"url": "http://www.duma.bg/node/171370", "text": "Единствените останали лекари в отделението по \"Педиатрия\" във врачанската МБАЛ \"Христо Ботев\" д-р Бисер Тодоров и д-р Камелия Гетова са изпратили сигнал до Регионалната здравна инспекция, съобщиха от Центъра за защита на правата в здравеопазването. В писмото си те уведомяват директора на РЗИ д-р Орлин Димитров, че липсата на официална заповед за организиране на дейността на отделението поставя лекарите в невъзможност да напуснат работното си място, тъй като в момента има деца със заболявания, които изискват 24-часово присъствие на педиатър. Така двамата лекари са принудени да карат дежурства от над 24 часа. \nОтделението по педиатрия във врачанската болница ще продължи работа, като графикът ще бъде попълнен от двамата лекари, работещи в неонатологичното отделение, твърди Зов.нюз, като се позовава на заповед от изпълнителния директор на болницата Евгени Любенов. Той обяснил, че води преговори със специалисти от софийски болници, които да пътуват до Враца, за да попълват графиците на отделенията.   \n \t\n", "date": "2018.07.18", "title": "Двамата педиатри във врачанската болница сa с над 24-часови дежурства "}
{"url": "http://www.duma.bg/node/171371", "text": "Скандал се развихри около присъствието и последвалото отстраняване на омбудсмана Мая Манолова от вчерашното заседание на Националния съвет за тристранно сътрудничество. Тристранката трябваше да обсъди промените в ТЕЛК и изменения в Кодекса за социално осигуряване. \nПредседателстващият заседанието вицепремиер Валери Симеонов не се съобрази със Закона за омбудсмана и реши да попита социалните партньори дали Манолова може да остане. Работодатели и синдикати не пожелаха да бъде направено изключение от правилника на НСТС, а Симеонов се оправда, че е трябвало тя да поиска разрешение за присъствие по-рано. \"Главният прокурор и премиерът да се появят неканени, и тях ще накарам да напуснат. Няма как аз първо да наруша правилника\", оправда се вицепремиерът. Още преди седмица обаче Манолова е предупредила социалния министър Бисер Петков за участието си в заседанието на НСТС. По-късно Симеонов заяви: \"Това е фалшива новина. Никой не е гонил Мая Манолова. Кой съм аз да изгоня омбудсмана на България. Чисто и просто приложих правилника при пълната подкрепа на всички участници и членове на Тристранния съвет\".  \nМанолова искаше да присъства като вносител на промени в КСО, които да дадат възможност на миньорите от последния подземен рудник \"Бобов дол\" (около 80 души) да се пенсионират по начина, по който се пенсионираха колегите им до края на м.г. ДУМА припомня, че тогава без дебати в НС и без финансова обосновка бяха изменени възможностите им да излизат в пенсия. До т.г. работници, навършили 45 г. и 4 месеца с поне 10 години стаж под земята, можеха да се пенсионират. \"Тъй като Тристранката очевидно е одобрила предишните промени, с които е лишила миньорите от пенсиониране, беше нормално да дойда да чуя аргументите им. Още повече, че становището по този законопроект на КНСБ е отрицателно\", обясни Манолова. \nПо-късно от администрацията на омбудсмана посочиха, че според международните стандарти, включително Парижките принципи на ООН, свързани със статута на националните правозащитни институции, на омбудсмана във всяка държава следва да се осигури възможно най-широк мандат от компетентности. Парижките принципи не само предоставят право на националния обществен защитник да насърчава и защитава правата на човека, но и според чл. 3 му възлагат като отговорност участието и намесата във всяка ситуация при нарушавани човешки права. Такъв мандат на омбудсмана му е предоставен с Конституцията на България, а чл. 20 от Закона за омбудсмана предвижда, че националният обществен защитник има право на достъп до органите, техните администрации и лицата по чл. 2 (държавните и общинските органи и администрации, както и от лицата, на които е възложено да предоставят обществени услуги), включително и да присъства при обсъждане и вземане на решения от тях.   \nЗаедно с г-жа Манолова дойдохме тук, за да искаме подкрепа, но странното е, че КНСБ не ни подкрепи, коментира кметът на Бобов дол Елза Величкова. По думите й общината остава с много безработни. \nВ крайна сметка Тристранката не обсъди проекта за промени в КСО. Очаква се днес законопроектът да се обсъди в социалната комисия в НС.  \nДУМА припомня, че преди дни миньорите се срещнаха с БСП, а после и с ГЕРБ. Депутатите ги увериха, че не е проблем законопроектът да бъде приет до края на тази сесия. \n БСП осъди отстраняването на обществения защитник Изпълнителното бюро на НС на БСП разпространи специална позиция, свързана със скандала на тристранката. \"Неприемливо е омбудсманът да бъде гонен от заседание на Тристранния съвет, още повече в момент, когато се обсъждат ТЕЛК и пенсионирането на миньорите - въпроси, които засягат пряко живота на хиляди българи. Ролята на обществения защитник е да отстоява правата на човека. В тази връзка аргументът за неспазена процедура по присъствие на омбудсмана на заседанието е несъстоятелен и е опит за поредно непрозрачно вземане на решения\", заявява ръководството на социалистическата партия. От БСП припомнят, че в петък депутати от БСП се срещнаха с миньори. И тогава, и сега заявяваме, че подкрепяме промените за пенсионирането им, категорични са от левицата. \n ТЕЛК ще има и в малки населени места  НСТС обсъди проектите на постановление на МС за промени в Правилника за устройството и организацията на работа на органите за медицинска експертиза. Предлага се да отпаднат диапазоните при оценяване на конкретно заболяване. В експертното решение ще се записват не само водещото заболяване или увреждане, а всички налични. \nПредвижда се възможност за разкриване на ТЕЛК и в малки населени места, за да се съкрати срокът за оценяване. ТЕЛК ще може да се произнася и за помощни средства и медицински изделия, без да е необходимо решение на друга лекарска комисия, както е сега. Практикуващи лекари също ще могат да участват в комисиите и отпада изискването те да работят в тях на пълен работен ден.  \nПроизнасянето на ТЕЛК ще е основно по документи и само при необходимост ще се прави клиничен преглед и ще се искат допълнителни изследвания и консултации със специалисти. Ще се отмени текстът, че освидетелстване може да искат застрахователи и застраховани лица. \n    \n \t\n", "date": "2018.07.18", "title": "Симеонов изгони омбудсмана от заседание на Тристранката "}
{"url": "http://www.duma.bg/node/171380", "text": "- Румен Георгиев: Създава се съмнение, че   Странджа, защо прокуратурата мълчи?  - От кланетата на животни до новите    - БАБХ спря избиването, хората ги замеряли с твърди предмети  - Земеделското министерство вдига обезщетенията    \n \t\n", "date": "2018.07.18", "title": " БСП: Оставка за Порожанов!"}
{"url": "http://www.duma.bg/node/171372", "text": "На 21 юли от 13 часа, в зала 3 на НДК ще се проведе Националното съвещание на БСП. Под мотото \"Визия за България\" социалистите ще представят концепцията си за развитие на страната в четири приоритетни сфери - икономика и доходи, регионално развитие, здравеопазване и образование. През март социалистите анонсираха предстоящия миниконгрес, на който освен членове на Националния съвет на партията и депутати ще присъстват председатели на областни и общински структури, кметове, общински съветници и експерти. \nПрипомняме, че лидерът на БСП Корнелия Нинова договори Нобеловият лауреат проф. Джоузеф Стиглиц да консултира \"Визия за България\". В началото на месеца двамата участваха в престижния Сими симпозиум на гръцкия остров Родос.  \n    \n \t\n", "date": "2018.07.18", "title": " Представят \"Визия за България\" в събота"}
{"url": "http://www.duma.bg/node/171373", "text": "В София днес пристига мисия на Партията на европейските социалисти. Групата е предвождана от генералния секретар на ПЕС и депутат в германския Бундестаг Ахим Пост и председателя на Женската организация на ПЕС Зита Гурмай. \nВизитата цели да провери ситуацията с домашното насилие в България, отношението към жените, станали жертва на дискриминация или насилие, и да продължи започнатия диалог за Истанбулската конвенция с БСП, съобщиха от \"Позитано\" 20. Представителите на ПЕС ще се срещнат с Корнелия Нинова, Изпълнителното бюро на социалистите и ръководството на ПГ \"БСП за България\". \nРешението ПЕС да изпрати проучвателна мисия в България бе взето от президиума на ПЕС през март, а съставът й бе определен на изнесено заседание на президиума в Рига преди месец. \nСтруктури в ПЕС настояват за приемането на Истанбулската конвенция, БСП обаче съзря конфликт с българската Конституция и предложи алтернативен вариант - редица законодателни промени за борба с насилието над жени. Текстовете кореспондират с Истанбулската конвенция, но избягват частта, която събуди подозрения за противоречие с традиционните български ценности. \nБСП внесe няколко законови изменения, уреждащи борбата с насилието. С изменения в НК социалистите предложиха по-тежки наказания на умишлено причинена средна телесна повреда на близък роднина или съпруг. БСП настоя още за изграждане на кризисни центрове за лица, пострадали от домашно насилие във всеки областен град.     \n \t\n", "date": "2018.07.18", "title": "ПЕС пристига на проучвателна мисия днес"}
{"url": "http://www.duma.bg/node/171375", "text": "Общинските съветници от БСП ще поискат изслушване на ръководството на \"Топлофикация София\" в комисиите на СОС по икономика и собственост, финанси и бюджет и иженерна инфраструктура и енергийно планиране. Поводът е информация, че \"Булгаргаз\" ще даде дружеството на частен съдебен изпълнител, ако то не плати просрочените си задължения за природен газ, които вече са за почти 100 млн. лв. Само от септември м.г. до юли 2018 г. са натрупани близо 52 млн.лв. Според изпълнителния директор Николай Павлов \"Булгаргаз\" ще започне принудително събиране на вземанията, ако \"Топлофикация\" не заплати 40 милиона до края на юли, а останалата част - до края на август. \n\"Отдавна се знае, че отоплителното дружество е в тежко финансово състояние, а управляващите от ГЕРБ, без много да мислят, го натовариха с още един кредит от 67 млн. евро за изграждането на РДФ инсталацията. Вероятността \"Топлофикация София\" да изпадне във фактически фалит става все по-реална, а това общинско дружество изпълнява важна социална функция. Нужно е в най-кратък срок ръководството му да бъде изслушано и да бъдат предприети мерки за стабилизиране преди новия отоплителен сезон\" смятат от БСП в София. Социалистите подозират, че безхаберното отношение на ГЕРБ към финансовото състояние на \"Топлофикация\" цели някой да придобие активите на дружеството на безценица.      \n \t\n", "date": "2018.07.18", "title": " БСП иска изслушване на ръководството на \"Топлофикация София\""}
{"url": "http://www.duma.bg/node/171376", "text": "Община Бургас да даде отчет колко точно е струвало изграждането на новия спортен комплекс \"Парк Арена\". За това настоя депутатът от \"БСП за България\" Николай Тишев на среща с журналисти вчера. Той подчерта, че първоначално обявената цената на проекта от 16,6 млн. лв. е завишена с милион и половина. По закон стойността може да бъде вдигната с до 15%, а в случая става дума за 30 на сто, възмути се Тишев.  \n От БСП попитаха местната власт къде са заложените в проекта трибуни за спортното игрище. \"Няма ги. А за тях са платени 708 000 лв. без ДДС. Вместо това на тяхно място са направени два допълнителни паркинга за 120 000 лв. Има и допълнителна детска площадка с пързалка, няколко люлки, съоръжения с въжета, които струват не повече от 20-30 000 лева. Невъзможно е за тях да бъдат платени 200 000 лв. Т.е. замяната на трибуни за 708 хиляди без ДДС е направена за нещо, което струва 200 хиляди лева\", подчерта народният представител. \nСоциалистите настояват общината да публикува заменителните таблици и да внесе яснота за използването на средствата. \"Всяка промяна в договора по закон трябва да бъде публикувана. В случая това не е направено\", отбеляза Тишев. \n    \n \t\n", "date": "2018.07.18", "title": "Социалисти питат защо спортен комплекс в Бургас е оскъпен с 1,5 млн. лв."}
{"url": "http://www.duma.bg/node/171374", "text": "\"Искаме оставката на земеделския министър Румен Порожанов. Той и премиерът Бойко Борисов носят лична отговорност за случилото се с чумата по животните\". Това обяви лидерът на БСП Корнелия Нинова вчера след продължилото около два часа съвместно заседание на Оперативния щаб по повод избиването на животни в Странджа и извънредния председателски съвет на НС. Нека да не си измиват ръцете с директора на БАБХ Дамян Илиев, призова тя, докато малко по-рано в телевизионно интервю земеделският зам.-министър Цветан Димитров твърдеше, че окончателното решение за избиването на животни в Странджа е \"разписано еднолично\" от Илиев и не било съгласувано с министерството. \n\"БСП предотврати гражданско напрежение с присъствието си сред хората. Освен опасност от зараза, има много по-голяма опасност от гражданско неподчинение, ескалиране на напрежението в цялата страна и опасност от сблъсъци\", предупреди Нинова. Тя призова всички политици да се обединят и да успокоят хората, защото недоволството ще избие в крайности, които ще се отразят зле на България. Ако стопаните заведат колективен иск, че всички действия на държавата досега са незаконни, България ще бъде осъдена и ще трябва да плаща обезщетения, подчерта Нинова. \"Не получихме отговор на научното становище, издадено от центъра към МЗХГ, с което четири доктори, професори и специалисти оспорват, че става дума за заболяване от чума. Искаме да се изясни за какво точно става дума\", настоя лидерът на БСП. \nНа заседанието на председателския съвет Нинова е оспорила като незаконни всички досегашни действия на правителството. Основаваме се на Закона за ветеринарномедицинската дейност, който казва, че в тази ситуация трябва да се свика централната епизоотична комисия, а заповедите трябва да се подпишат от министрите на земеделието и на МВР, уточни тя. По думите й на това законово основание БСП смята за незаконно всичко, направено дотук. \nНинова припомни, че БСП оспори практическото изпълнение на предприетите мерки. Според нея не се прави достатъчна дезинфекция, а стопаните не се информират. \"Предложихме да спазват законите, да свикат веднага централната епизоотична комисия. На председателския съвет ми обещаха, че докато се изясни дали има чума, ще предприемат мерки за карантина и дезинфекция в местата, за които има съмнения\", съобщи тя. \"Де факто започват отначало. Помолихме да не се пристъпва към убиване на животни, докато всичко това не се свърши, да се затворят районите, да се информират хората, да си направят както трябва документите. Призовавам за пълен контрол и карантинни мерки\", допълни Нинова. Управляващите се оплетоха в обяснения Управляващите се оплетоха в обясненията за действията си за чумата по животните. В телевизионно интервю земеделският зам.-министър Цветан Димитров посочи шефа на БАБХ Дамян Илиев като персонално отговорен за масовото избиване на животни в Ямболско. \"Решението за евтанизирането на животни се взема от БАБХ. Докладва се в \"Ди Джи Санте\", който е европейският орган по безопасността на храните и санитарния контрол, и оттам идва становище, което се изпълнява\", подчерта Димитров като обяви, че Илиев не е спазил процедурата. \nШефът на БАБХ не отговори на обвиненията, но беше категоричен, че чума има и затова агенцията действала така. Той отново се оправда, че всички мерки били одобрени от европейските експерти. По думите му евтаназията е задължителна и всички други действия щели да предизвикат повече санкции за животновъдите, отколкото сегашните. \nИвайла Давидова, началник-отдел \"Верификация на официалния контрол\", обясни, че до момента са убити около 4 хил. животни. Вчера екипите били изтеглени от Шарково и Крайново \"тъй като са възпрепятствани от протести, замеряни са с тежки предмети, имало е барикади\". \nОт МЗХГ обявиха, че ще наемат компания, която да дезинфекцира стопанствата на животновъдите в Странджа. Министър Румен Порожанов заяви, че всичко щяло да бъде платено от министерството, защото почистването не е по силите на малките стопани. \nТочно преди големия протест на животновъди днес Порожанов за втори път обяви, че ще повиши обезщетенията. В петък той тръгна от база 250 лв. средно за животно под селекционен контрол и 150 лв. за останалите и се зарече да не отстъпи. В понеделник сумите нараснаха на 190 лв. за овце и кози без селекционен контрол. Вчера средната цена за животни под селекционен контрол стана над 300 лв., а за останалите се покачи на над 200 лв. \nВътрешният министър Валентин Радев също смята за адекватни всички мерки досега. Той се оправда, че за първи път се случвало подобно нещо на територията на Европа, но все пак призна, че може и да има грешки. \nПредседателят на ПГ на ГЕРБ Цветан Цветанов защити земеделското министерство и БАБХ. Наистина нямаше достатъчно информация към стопаните и към медиите относно чумата по животните и мерките, които са предприети срещу заразата, отбеляза той. Цветанов не пропусна да нападне БСП, като я обвини в политизиране на ситуацията. Искането за оставки е тяхно ежедневно упражнение, нагло коментира той. \nГотвят мащабен протест срещу кабинета За днес от 12 ч. пред парламента е насрочен мащабен протест. От Националната овцевъдна и козевъдна асоциация (НОКА) стоят зад проявата, която е в подкрепа на животновъдите и е срещу липсата на национална политика в сектор \"Животновъдство\". Те настояват за конкретни адекватни обезщетения за избития добитък в Странджанско и искат оставките на  зам.-министър Цветан Димитров, шефа на дирекция \"Директни плащания и идентификация на земеделските парцели\" Георги Праматаров и на Златка Възелова, която оглавява дирекция \"Животновъдство\". От НОКА обявиха намерението си за протест в края на миналата седмица. Членове от ръководството на \"Обединени български животновъди\" (ОБЖ) обаче се разграничиха от тях. Очакват се над 1500 фермери от цялата страна. \n\"Да евтанизираме кабинета Борисов 3! Всички пред парламента - не ви ли писна да живеете ограбени и излъгани?!\", гласят призивите в различни групи в социалните мрежи. Акцията се организира отново във фейсбук, а повод за недоволството е поведението на правителството към хората в Странджанско и масовото избиване на животни там. Очаква се днес като официална \"униформа\" протестиращите да дойдат с бели дрехи и маски по подобие на ветеринарите и хората, които евтанизираха животните в Странджа. \n    \n \t\n", "date": "2018.07.18", "title": " БСП иска оставката на Румен Порожанов  "}
{"url": "http://www.duma.bg/node/171377", "text": "Мнозинството от ГЕРБ в Общинския съвет в Смолян прекрати предсрочно правомощията на председателя Димитър Кръстанов от БСП. От присъстващите на сесията 27 съветници 15 гласуваха \"за\" освобождаването му от поста, а 12 бяха \"против\", съобщиха за ДУМА съветници от групата на БСП. \nMoтивитe за освобождаването на Кръстанов са за cиcтeмнo нecпpaвянe cъc зaдължeниятa мy кaтo пpeдceдaтeл нa OбC. ГЕРБ поискали отстраняването му, защото изpaзявaл пoлитичecкитe cи пpиcтpacтия, според тях пpилaгaл неправилно Зaкoнa зa мecтнoтo caмoyпpaвлeниe. Конкретни факти за това обаче не са били посочени. Cпopeд съветниците от ГЕРБ той нe е ycпял дa бъдe oбeдинитeлнa фигypa. \nKpъcтaнoв се защитил и определил мoтивитe като нeocнoвaтeлни и бeзпoчвeни. Toй зaявил в зaлaтa, чe мoжe дa e дoпycкaл гpeшки, нo не и тeндeнциoзно. \nНаближават местните избори, ГЕРБ потягат редиците си и търсят начини да прегрупират мнозинството в Общинския съвет на принципа \"разделяй и владей\", коментира за ДУМА смолянският депутат от \"БСП за България\" Дора Янкова. Тя припомня, че председателят на ПГ на ГЕРБ Цветан Цветанов е бил в областта и е дал насоки как съпартийците му да действат. Янкова очаква с избирането на нов председател на Общинския съвет БСП да засили опозиционното си поведение, защото проблемите в Смолян и региона са затлачени и имат нужда от силни политически решения. \nСъветниците избраха със 17 гласа \"за\" и двама \"против\" Данчо Киряков. Той е бивш кмет на Смолян, издигнат през 1999 г. от СДС. От 2011 година, вече като гербаджия, е избран за общински съветник от управляващата партия. \n    \n \t\n", "date": "2018.07.18", "title": " ГЕРБ свалиха председателя на Общинския съвет в Смолян"}
{"url": "http://www.duma.bg/node/171378", "text": "С 10 дни Конституционният съд отложи произнасянето си за Истанбулската конвенция. Вчера КС трябваше да заседава по две точки - искането на Върховния административен съд за установяване на противоконституционност на чл. 193, ал. 6 от Закона за съдебната власт. Алинеята касае повишаването на магистрати по вече приключен конкурс, според ВАС текстът противоречи на принципа на върховенство на закона. Втората точка, която предизвика по-голям обществен интерес, е провокирана от 75 депутати от 44-то НС. Гербаджиите очакват КС да се произнесе за съответствието на сключената от България Конвенция на Съвета на Европа за превенция и борба с насилието над жени и домашното насилие с Конституцията на Република България преди ратификацията на спорния документ. На 27 юли и двете точки ще се гледат \"по същество\". \nЗаседанието на КС вчера бе съпроводено от протест пред МС. Там дойдоха граждани, които настояват конвенцията да не се приема, за да не се допуска разбиването на българското семейство. \nДУМА припомня, че през февруари депутати от ГЕРБ сезираха КС. След засилен обществен отпор Министерският съвет оттегли предложението си за ратифициране на Истанбулската конвенция, което бе депозирал в Народното събрание. Кабинетът оправда хода си с желанието да изчака решението на КС. Междувременно парламентът разглеждаше искане на БСП за национален референдум дали България да ратифицира документа. Въпреки възраженията на опозицията за застрашаване на традиционни български ценности, мнозинството отхвърли искането за национално допитване. \n    \n \t\n", "date": "2018.07.18", "title": "КС отложи становището си за Истанбулската конвенция"}
{"url": "http://www.duma.bg/node/171379", "text": "Пореден случай на непроверен самолет на летище София разбуни духовете вчера. Оказа се, че на 13 юли частна машина е излетял от аеропорта без пътниците и багажът им да бъдат прегледани. Самолетът е излетял от Габрово, кацнал на столичното летище на път за Гърция и отново е излетял, без да мине през \"Гранична полиция\". Признанието за поредния гаф направи главният секретар на МВР Младен Маринов, след като по-рано за случая съобщиха от АБВ. \n Причината да няма проверка е, че от наземния контрол не били уведомили \"Гранична полиция\", оправда се Маринов. На борда имало петима души. Самолетът е имал над час престой в столицата, призна главният секретар на МВР. През това време пътниците са стояли в помещение на летището. След като разбрали за пропуска, от МВР уведомили гръцките власти, които проверили пътниците и не открили нищо притеснително, опита да омаловажи гафа Маринов. Заради липсата на уведомление за полета обаче по случая е образувано досъдебно производство. \nРъководството на летище София също призна за пропуска, като се оправда с \"човешка грешка\". Оттам уточниха, че частният самолет е кацнал на летателна площадка \"Драгановци\" в 15,30 ч. и излетял в 16,48 ч. за Скиатос, Гърция. \"Летище \"София\" ЕАД води разследване по случая. Предварителните данни сочат за човешка грешка, свързана с обслужването на полета от наземния оператор \"Летище София\". До изясняване на обстоятелствата по случая рамп-агентът е с отнет служебен пропуск и е отстранен от изпълняване на служебните задължения\", гласи лаконичното съобщение от летището. \nДУМА припомня, че през март над 40 пътници от Париж минаха без каквато и да е проверка през столичното летище, тъй като нямало служители при кацането им. Петима от 13-те служители на МВР, сметнати за отговорни по случая, бяха уволнени. Четирима от тях са граничарите, които били на смяна. Отстранен бе и шефът на регионалната дирекция \"Аерогари\". Четирима души получиха забрана да бъдат повишавани в длъжност за срок от 3 години, един е напуснал сам, а другите трима получиха по-леки наказания, които не станаха известни. \nСлед скандала през март БСП поиска оставката на вътрешния министър Валентин Радев и обяви, че премиерът Бойко Борисов лъже за готовността за членство на страната в Шенген.     \n \t\n", "date": "2018.07.18", "title": " Отново непроверен самолет мина през летище София "}
{"url": "http://www.duma.bg/node/171351", "text": "8 мигранти се задушиха в камион \n8 души, от които 6 деца, бяха открити мъртви в камион, претъпкан с имигранти в Зувара, Либия. Те са се задушили в затворено ремарке, в което е имало туби с бензин. Други 90 души са били изведени от камиона и са приети в болница. Либийският град Зувара е една от основните точки, откъдето африканските мигранти потеглят, за да прекосят Средиземно море на път за Европа. ЕСПЧ осъди Москва \nЕвропейският съд по правата на човека осъди Русия заради разследването на убийството на журналистката Ана Политковская. Съдът отсъди, че Русия \"не е успяла да проведе разследване, което да установи убиеца\" на журналистката. Съдът също е открил, че трите членки на \"Пуси Райътс\", които бяха арестувани през 2012 г. са били подложени на нечовешки и унизителни условия, и техните права за честен процес и свобода са били нарушени. \nИзраел удари НПО-та \nПарламентът на Израел прокара закон, който забранява на организации да посещават местни училища и да говорят пред ученици, ако критикуват правителствената политика към палестинците. Критиците на закона, прокаран с 43 гласа срещу 24 в 120-местния Кнесет, предупреждават, че промените са удар върху демократичните ценности като свободата на словото. Лава се стовари върху туристи \nЛава удари туристическа лодка в Хавай. 23 човека са ранени. Експлозия е изпратила разтопени скали и отломки във въздуха, част от тях са се озовали на покрива на туристическа лодка. Един от пътниците е със счупен крак, а останалите са с изгаряния. Властите в момента разследват причините за инцидента. 6 по Рихтер разлюля Вануату \nСилно земетресение разлюля район северно от тихоокеанската държава Вануату. Трусът е бил с магнитуд 6 по скалата на Рихтер. Не се съобщава за разрушения и пострадали.   \n \t\n", "date": "2018.07.18", "title": "Кратки новини"}
{"url": "http://www.duma.bg/node/171350", "text": "Вратите на Европейския съюз са широко отворени за Република Македония. От вас зависи дали ще използвате този шанс или не. \nТова каза в Скопие еврокомисарят по разширяването на ЕС Йоханес Хан при старта на скрининг процеса и подготовката за започването на предприсъединителни преговори за членство в ЕС през юни 2019 година. \n\"Вратата на ЕС е широко отворена благодарение на реформаторските приоритети, върху които работеше правителството през изминалата година. Това стана и благодарение на договорите на Република Македония с България и Гърция... Народът демонстрира съпротива и търпение. Вие се превърнахте в страна за пример и модел в региона. Показахте и на останалите как трябва да се решават двустранните проблеми\", каза още Хан по време на съвместна пресконференция с македонския премиер Зоран Заев. \nСпоред еврокомисаря \"договорът с Гърция допринася за мира, напредъка и стабилността, не само на Македония, но и на целия регион\". \"Вие сами трябва да решите за бъдещето си. Това трябва да стане по един свободен и суверенен начин. Гражданите трябва да вземат окончателното решение. Да използват демократичното си право и да участват на предстоящия референдум\", каза още той. \nХан поздрави и получената покана от НАТО за присъединяването на Република Македония към Северноатлантическия пакт. \nВ Скопие по време на правителственото заседание кабинетът взе решение за започване на скрининг процеса и подготовката за започването на предприсъединителните преговори с Европейския съюз. Основен преговарящ от македонска страна ще бъде вицепремиерът Буяр Османи. За техническите въпроси ще отговаря Боян Маричич. \nРусия трябва да осъзнае, че Република Македония няма алтернатива на пълноправното членство в ЕС и НАТО. Правителството ни иска не само да потвърди сътрудничеството, но и да го подобри. \nТова каза македонският премиер Зоран Заев на съвместна пресконференция с еврокомисаря по разширяването Йоханес Хан. Македонският премиер коментира реакцията на посолството на Русия на изявлението му за финансиране на протестите в Македония от страна на някои руски бизнесмени. \n\"Изявлението на Заев поставя под въпрос искреността на усилията на правителството на Македония за изграждането на добри отношения с Русия. Със съжаление констатираме, че русофобията все повече се превръща в инструмент на външната и вътрешната политика\", е реакцията на руското посолство в Македония, публикувана в официалния туитър профил на посолството. \nОт своя страна Заев коментира: \"Говоря за това, което чувам в известията, които получаваме. Знаете, че тези млади момчета, \"подстрекатели\", след като нападнаха полицаи, бяха повикани в полицията на разпит. Тогава те споменаха бизнесмени от Русия, които им плащали пари, за да вършат това\". \"Целта на тези действия е да се прекратят приятелствата, които изграждаме\", посочи Заев. Той подчерта, че \"всички, включително и в Русия, трябва да знаят, че за Република Македония не съществува друга алтернатива извън членството в НАТО и Европейския съюз\". \n\"Ние сме малка страна с приятели. Нашите перспективи имат по-големи шансове, ако нямаме неприятели. Това го доказахме със съседите си, правим това сега със страните от ЕС и НАТО, искаме да го направим с всички държави по света\", заяви Заев.   \n \t\n", "date": "2018.07.18", "title": " Вратите на общността са широко отворени за Македония "}
{"url": "http://www.duma.bg/node/171346", "text": "29-годишна руска гражданка е арестувана за конспирация с цел намеса в американската политика, като е поддържала връзки с политически групи, включително с Националната оръжейна асоциация. Мария Бутина бе арестувана във Вашингтон в неделя и в сряда ще се яви в съда в американската столица. \n\"Бутина е обвинена в конспирация като действащ агент на Русия \"който е поддържал отношения с американски лица и организации, влияещи на американската политика\", се казва в изявление на министерството на правосъдието на САЩ. \nМинистерството на правосъдието също така заяви, че Бутина е тясно свързана с \"руски официален служител\", който не е посочен в документите за арест. Медиите обаче предполагат, че става въпрос за руски политик на име Александър Торшин. В момента Торшин е старши служител в централната банка на Русия и бивш руски депутат. САЩ наложиха срещу него санкции през април. \nСамата Бутина се показва в социалните мрежи като яростен защитник на правото на носене на оръжие както в САЩ, така и в Русия. Тя е работила за организацията \"Право на оръжие\", която твърди, че се бори за това и руснаците да могат да притежават свободно огнестрелно оръжие, както американците. ФБР твърди, че Бутина е работила с двама неназовани американски граждани и с Торшин за инфилтриране в американска организация, бореща се против ограниченията за притежаването на оръжие. На снимките й в социалните мрежи се вижда, че тя често е посещавала събития, финансирани от National Rifle Association - най-мощното оръжейно лоби в САЩ.   \n \t\n", "date": "2018.07.18", "title": " САЩ арестуваха руска \"шпионка\""}
{"url": "http://www.duma.bg/node/171324", "text": "Художникът Сашо Стоицов е сред авторите, които вече тридесет години търсят характера на съвремието ни, отразяват човешките взаимоотношения като органична част от динамиката на актуалната урбанистична среда. Неговите живописни творби носят въздействието на изненадваща метафора, на неочакван и провокативен ракурс. Използва възможностите за художествено въздействие на симбиоза от най-разнообразни материали, постигайки внушение за синергия.  \nНовата му изложба в столичната галерия \"Аросита\", под многозначителния наслов \"Характерна обоснованост\", е пореден неконвенционален израз на концепцията му за цивилизованото ни съвремие като неутрална, в смисъл на естетически удобна, основа, за прекрасна съвместимост и съизмеримост на истинските постижения в изкуството, независимо от историческия период, през който са създадени.  \nОт 1998 г. Сашо Стоицов пребивава периодично в САЩ. Неслучайно сега артистът показва цикъл, пресъздаващ моменти от живота по улиците и заведенията на квартал \"Нолита\" в Ню Йорк през конкретизирано от художника време - 2009 г. Определената датировка е част от авторовата концепция - изобразителното изкуство като средство да бъде отразено мястото и времето, носещи атмосфера, наподобяваща на Париж през погледа на импресионистите. Сашо Стоицов документира като художник отражението, проникването със знак на равенство за съвместимост между френското изкуство от втората половина на ХІХ век и алюзията за стойностите на съвременното изкуство, като пресъздава моменти от урбанистичната пейзажност и специфичния интериорен дизайн от \"Нолита\". В част от композициите централно място заемат човешки фигури, редом с мутантни скулптури. Те зареждат пространството с виталност, изразявайки състояние на психическа неангажираност или, както определя авторът на \"щастлив живот\", простиращ се в нюйоркския квартал. Във всяка от картините фигурите се вписват в шестоъгълник. Строгата геометрична форма е символ на накъсан, фрагментарен, но оцеляващ спомен - емоционален израз на взаимната свързаност на непреходните стойности в живота и в изкуството, независимо от исторически и времеви граници.  \nСашо Стоицов прониква в двете реалности: сегашната - в Ню Йорк, и миналата - артистичната действителност на някогашния \"импресионистичен\" Париж. \"Документирах времето, което много приличаше на Париж през погледа на импресионистите, споделя творецът. Преработвах работите с всички средства на дигиталните възможности, за да свържа двете времена.\" В своя проект ги съизмерва и установява тяхната \"прекрасна съвместимост\". Тази непреходна аксиома - съвместимост между стойностните постижения в изкуството, е универсално послание към бъдещето на човечеството. \nИдеята за взаимното проникване на двете реалности авторът осъществява, като използва изразните средства на принтирани отпечатъци, с надживописани наслоявания, на акрилна основа. Тази концепция, структурирана с илюзия за документалност, всъщност е технически реализирана с взаимно проникване, да го определим и като ненадейна колаборация, между живописна материя и кухненски мокри кърпи за почистване.   \n \t\n", "date": "2018.07.18", "title": "Универсално послание към бъдещето на човечеството "}
{"url": "http://www.duma.bg/node/171348", "text": "През следващите няколко дни в китайската столица се очакват силни валежи. Преди това два дни поред гръмотевични бури предизвикаха наводнения. Проливните дъждове предизвикаха най-голямото наводнение за изминалите две десетилетия в река Байхъ в района Миюн. Нивото на язовир Дашуейю е надвишило с 1,7 м безопасното ниво, информират властите. Според управата на столицата 128 туристически обекта са били временно затворени за достъп.   \n \t\n", "date": "2018.07.18", "title": "Проливни дъждове заляха Пекин"}
{"url": "http://www.duma.bg/node/171345", "text": "Доналд Тръмп е пренебрегнал повечето точки от 100-страничния документ, съставен от помощниците му за преговорите с Владимир Путин на 16 юли в Хелзинки, разкри в. \"Вашингтон пост\". Изданието се позовава на двама източници, запознати със ситуацията.  \nВоденият от Тръмп диалог \"в значителна степен се е разминавал с плана\", предвиждащ той да заема твърда позиция на преговорите за руската намеса в американските избори през 2016 г. и присъединяването на Крим към Русия. Тръмп обаче \"променил решението в крачка\" и повел преговори по своя си начин, твърди един от събеседниците. За твърда позиция към Путин той бил призоваван от помощника за националната сигурност Джон Болтън и държавния секретар Майкъл Помпео. \n В интервю за телевизия Фокс нюз президентът на САЩ уточни, че с Путин са обсъдили Сирия, Украйна, неразпространението на ядреното оръжие и бяха постигнати \"добри изводи\". Той уточни, че един от тези \"изводи\" засяга Израел. Тръмп отбеляза, че руският лидер цени силните качества на израелския премиер Бенямин Нетаняху. \"Той е голям поклонник на Биби, той много му помага, ще му помага и занапред, което е много добре за всички нас\", посочи Тръмп, без да се конкретизира. \nСпоред оценката му Путин демонстрирал на срещата своите силни качества. \"Той беше силен\", призна Тръмп.   Ядреното неразпространение Тръмп отбеляза, че САЩ и Русия само започват обсъждането на въпросите на ядреното неразпространение, включително договорите за съкращаване на настъпателните въоръжения и ликвидирането на ракетите със среден и по-малък радиус. \"За мен това е най-важният въпрос. Знам, че Обама посочваше като основен проблем глобалното затопляне, но бих казал, че най-големият пред нас проблем е ядреният проблем, който става все по-горещ и е примерно 5 млн. пъти по-важен. При разрешаването на ядрените проблеми трябва да се проявява внимателност. Вижте, само САЩ и Русия притежават 90% от ядреното оръжие, което има в света\".   \nВладимир Путин вече заявяваше, че Русия е готова да продължи действието на Договора за съкращаване и ограничаване на стратегическите настъпателни въоръжения, но Москва има въпроси за прилагането му от  САЩ.   Кризата в Сирия \nСпоред Тръмп САЩ и  Русия \"не стоят далеч един от друг по Сирия и се сближават\". Той посочи и хуманитарното положение в арабската република. \"Много хора възнамеряват да се завърнат в Сирия - от Турция и от Йордания, от разни места, от Европа в по-малка степен\", каза той.  \nСпирайки се на Иран, той предположи, че Путин \"вероятни би искал да се съхрани споразумението (на Запада с тази държава). \"Защото това е добре за Русия. Те имат бизнес (с Иран), тя (сделката) е добра за много държави, които правят бизнес с Иран. Но тя не е добра за тази страна (САЩ) и в крайна сметка тя не е добра за целия свят\", изтъкна държавният глава.  \nПо Украйна Тръмп казал, че го безпокои отпадането на тази държава като транзитна за газ, Путин отвърнал, че газ ще се транзитира през нея, но първо трябва да се уредят спорните въпроси.  \nДоналд Тръмп заяви още, че \"дипломацията и съвместната работа са за предпочитане пред конфликтите и враждебните отношения, продуктивният диалог е добър не само за САЩ и Русия, но и за целия свят\". Той добавил също, че Русия ще работи със САЩ за ядреното разоръжаване на КНДР. \"От политическа гледна точка няма нищо по-лесно  да отказваш срещи, да отказваш взаимодействие. И този подход не води доникъде. \nНа своя ред Путин заяви на пресконференцията, че преговорите са отразили съвместното с президента Тръмп \"желание да се подобри негативната ситуация в двустранните отношения, да се набележат първите стъпки по тяхното заздравяване, по възстановяването на приемливо равнище на доверие и връщане към предишното ниво на сътрудничество\".  \nПо време на отговорите на въпросите Путин предложи специалният прокурор Робърт Мълър, който води разследването за уж руската намеса в изборите, да разпита руски граждани, но и помоли САЩ да помогнат за разследването на фонда на британския бизнесмен Уилям Браудер.  \nТръмп изтъкна, че Русия е помогнала да бъде разгромена терористичната групировка \"Ислямска държава\" в Сирия. В отговор на въпрос за наличието в Москва на компромат срещу Тръмп, руският президент помоли журналиста, задал този въпрос, да го избие от главата си.  \nТръмп добави, че представители на Съвета за сигурност на Русия и на Съвета за национална сигурност на САЩ ще проведат скоро среща, за да развият резултатите от диалога в Хелзинки. \"Договорихме се представители на нашите съвети за сигурност да се срещнат за преговори по онези теми, които бяха поставени днес, за да продължат прогреса, който започнахме тук, в Хелзинки\",  \nТръмп и Путин се договориха също да поддържат открити каналите за връзка между службите за сигурност заради борбата срещу радикалния ислям, \"за да бъде осигурена защитата на нашите граждани от тази глобална опасност\", както изтъкна лидерът на САЩ. Той припомни, че благодарение на информация от Вашингтон руската държава предотврати терористичен акт в Санкт Петербург през 2017 г., заради което бе получил благодарност от Путин.   \n   \n \t\n", "date": "2018.07.18", "title": " Тръмп провел преговорите с Путин на своя глава "}
{"url": "http://www.duma.bg/node/171354", "text": "Европейският съюз и Япония сключиха споразумение за свободна търговия, което предвижда премахване на повечето мита между тях, информира Европейската комисия. \nСпоред генералния секретар на Европейската комисия Мартин Зелмайер споразумението е сключено в момент на международна несигурност. Той подчерта, че споразумението създава най-големия пазар за свободна и честна търговия в света, основан на високи общи стандарти. \n\"Силно послание в подкрепа на базирания на правила международен ред\", каза Зелмайер. \nПреговорите продължиха четири години - от 2013 до 2017 година. Двете страни се надяват споразумението да влезе в сила преди Великобритания да напусне ЕС през март 2019 година. \nЯпония очаква да увеличи БВП с 1% благодарение на сделката, а също така да открие нови 290 000 работни места. 10-процентното мито върху японски автомобили ще бъде отменено, а също така повечето от митата на стойност 1 милиард евро, плащани от европейските износители на година. \nДоговорът все още трябва да бъде ратифициран от парламентите на ЕС и Япония. \nИкономическото партньорство ще създаде търговска зона с 600 милиона души и близо една трета от световния БВП. Изчислено е, че то ще помогне ЕС да увеличи износа на храна за Япония със 180%, на химикали с 22% и машини с 16 на сто. ЕС изнася за Япония предимно млечни продукти, а азиатската държава - автомобили. Износът за Япония, вторият най-голям пазар в Азия, е на стойност 86 милиарда евро, с 600 000 работни места и 74 000 компании от Евросъюза. \n Но това не е единствената причина, поради която икономисти и политици говорят за \"особен момент\". И дори наричат договора \"исторически\". Не става дума само за цифрите, а по-скоро за сигнал. Защото европейско-японският документ от 560 страници изпраща ясно послание - че икономическият баланс на властта се променя. И то не в полза на Америка. \nПо същество така нареченото Споразумение за свободна търговия между Япония и ЕС, неофициално Jefta, предвижда следното: японците намаляват митата си върху млечните продукти, месото и виното, а европейците намаляват митата си върху вносните автомобили. \nНякои от тях незабавно ще паднат до нула, други ще се намаляват постепенно. По-голям икономически растеж, повече работни места - това е целта на споразумението. \nДоговорът е предизвикателство пред Вашингтон. Евросъюзът е твърдо решен да се изправи срещу протекционизма на Тръмп и да се позиционира като стабилен защитник на свободната световна търговия. Сделката с Токио е най-големият търговски договор в историята на Евросъюза. Числата говорят сами по себе си. ЕС и Япония обединяват една трета от световната икономическа продукция. Търговският обем възлиза на почти 130 млрд. евро. Европейската комисия очаква износът на съюза да нарасне с 20 млрд. евро годишно в резултат на споразумението. Огромната сделка елиминира 99% от всички търговски бариери между ЕС и Япония. \nЦеремонията по подписването се проведе в Япония. На нея присъстваха председателят на Европейския съвет Доналд Туск, председателят на Европейската комисия Жан-Клод Юнкер и премиерът на Япония Шиндзо Абе.     \n \t\n", "date": "2018.07.18", "title": " Брюксел и Токио махат бариерите  "}
