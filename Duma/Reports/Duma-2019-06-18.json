{"url": "https://duma.bg/na-kogo-mu-puka-n194116", "text": "Близки на 18-годишния Алекс от Бяла, убит преди две години след брутален побой заради една цигара, излизат на протест в четвъртък. Заради намалената от Апелативния съд във Велико Търново присъда - от 20 години на 3 години лишаване от свобода. Такава ли е цената на човешкия живот? Утре извършителят ще е на свобода. Хората искат справедливост. Онази справедливост, от липсата на която това пусто родно правосъдие все страда. На кого му пука? Властта е залисана в своите суперпостижения, суперкомпютри, супермеханизми, суперпечалби. В края на миналата седмица правосъдният министър Данаил Кирилов се зарече, че ще подаде оставка, ако Брюксел не свали до октомври наблюдението въpxy пpaвocъдиeтo и вътpeшния peд в страната ни. Суперуспешното момче на българския парламентаризъм крачи бодро из парламента, пише закони и всеки ден ходи на работа, защото предстои избор на главен прокурор. Което е суперважно. Суперпрокуратурата спретва зрелищни акции и всеки ден обяснява колко престъпници са заловени. Скрийте се с тези суперистории! Хората в Бяла още са в шок и ще протестират. А на вас не ви дреме. Сред потока от суперновини почерненият живот на едно семейство няма място. Нали не е вашето. И не ви пука за справедливостта.", "date": "2019.06.18", "title": "На кого му пука"}
{"url": "https://duma.bg/vlak-bez-mashinist-n194111", "text": "Бъдещето на труда - бъдеще за трудещите се или за капитала. Ха, сега, де! Труден въпрос, особено след като вече сме пуснали вълка в трудовата ни кошара. Навлизането на България в дигиталния свят тепърва ще дава отговор и на този въпрос, стига само да не изпуснем и последния влак, в който светът вече пътува с новата технологична революция.  В света вече има умни домове, умни градове, влакове без машинисти, коли без шофьор и т.н. Революцията, оказва се, наистина изяжда своите деца, тя разрушава стари и създава нови модели на живот и работа, руши традиции, без да се знае докъде ще стигне. Едно е сигурно - губещи в тези процеси ще са работещите все още българи, а процесите сто на сто ще доведат дотам богатите да стават все по-богати, бедните все по-бедни. Наречете го особеност на българския бизнес, образование, квалификация, пазар на труда, заетост, неравенства, политическа система и умения на управленците, законодателство, липса на диалог между държава, синдикати, работодатели. Въпросът е готови ли сме за технологична революция. И следва отговорът - не. Темите на бъдещето са далеч от сегашното управление, вълнува го капиталът във всичките му проявления в личен и в обществен план. Идеите за бъдещето ги отвява някой влак без машинист. Защото на дневен ред отдавна е дошъл въпросът: как се догонват технологии, като технологичните ни фирми се броят на пръсти, останалите са търговия и услуги. И още - какво ще стане с отпадналите от пазара на труда? Да не говорим, че не се забелязва движение по нуждата да се мобилизира целият потенциал на страната, воглаве с политическата класа, за да е сигурно, че дигитализация в икономиката означава растеж, справедливо разпределение на благата, запазване на изконни права на работниците, обществено споделяне на ползите от новото. Затова първо вълците от кошарата трябва да се изгонят.", "date": "2019.06.18", "title": "Влак без машинист"}
{"url": "https://duma.bg/10-15-ot-rabotnite-mesta-izchezvat-do-2025-g-n194115", "text": "Заради напредъка на автоматизацията се очаква до 2025 г. да изчезнат между 10 и 15% от всички работни места, заяви зам.-председателят на социалната комисия в НС Георги Гьоков. Той участва в конференцията \"Бъдещето на труда - бъдеще за трудещите се или бъдеще за капитала?\", организирана от \"Фридрих Еберт\" и \"Солидарно общество\". Зам.-председателката на БСП Деница Златева предупреди, че нарастващата автоматизация може да доведе до масова безработица, задълбочаване на неравенствата и социални сътресения. Експертите се обединиха, че е необходима национална стратегия за променящия се пазар на труда. Подходящо образование и внимание към условията на труд също са фактори, на които България трябва да обърне внимание.", "date": "2019.06.18", "title": "10-15% от работните места изчезват до 2025 г."}
{"url": "https://duma.bg/petima-ostanaha-kandidatite-za-shef-na-bnr-n194113", "text": "Директорката на специализираната администрация в СЕМ Анета Милкова отпадна от надпреварата за генерален директор на Българското национално радио. Кандидатурата и бе отхвърлена единодушно от медийния регулатор, защото според членовете тя няма изискания по закон трудов стаж. Бетина Жотева, която оглавява техническата комисия по проверка на документите на кандидатите, обясни, че Милкова декларира 8 години и три месеца трудов и осигурителен стаж. Шефката на администрацията е пресметнала, че стажът й е формиран от работа в НСРТ, \"Дарик радио\", в \"Ретро радио\" плюс три години като член на УС на БНР. Тя прилага заявление и правно мнение на проф. Васил Мръчков и припомня, че в процедурата за избор на генерален директор на БНР 2010 г. е допусната за участие при наличие на идентични писмени доказателства, каквито е приложила сега, добави Жотева. Въпреки това обаче СЕМ не я допусна до финалната фаза.  Напред за представяне на управленските си концепции продължават сегашният директор на общественото радио Александър Велев, шефът на Радио \"София\" Светослав Костов и Митко Димитров, който е заемал същия пост. Валерий Тодоров бе генерален директор на БНР от 2007 до 2013 г. Даниела Манолова, отговорен редактор в програма \"Христо Ботев\", също остава в надпреварата. Припомняме, че миналата седмица СЕМ отстрани Къци Вапцаров от конкурса за генерален директор на БНТ, защото е вписан като едноличен собственик и управител на няколко дружества. Новият шеф на БНТ ще е ясен на 5 юли.", "date": "2019.06.18", "title": "Петима останаха кандидатите за шеф на БНР"}
{"url": "https://duma.bg/10-15-ot-rabotnite-mesta-shte-izcheznat-do-2025-godina-n194114", "text": "Има очаквания, че до 2025 г. ще изчезнат между 10 и 15% от всички работни места, заяви зам.-председателят на социалната комисия в НС Георги Гьоков. Това според него се дължи на напредъка на автоматизацията, заради която в предишни десетилетия вече са отпаднали между 4 и 9 % от работните места. Гьоков бе сред участниците на конференцията \"Бъдещето на труда - бъдеще за трудещите се или бъдеще за капитала?\", организирана от фондациите \"Фридрих Еберт\" и \"Солидарно общество\". В нея се включиха много експерти, политолози, неправителствени организации и синдикалисти. \"Много роли и длъжности в бъдеще ще бъдат такива, за които изобщо не сме чували. Докато в Европа се мисли за планиране на ответни мерки в защита на работниците и гражданите като цяло, в България все още сме далеч от тези проблеми, които чукат и на нашата врата\", алармира социалистът. За съжаление, за разлика от много правителства в ЕС, настоящото управление на България дори не е започнало подготовка за отражението на новите индустриални отношения върху пазара на труда и доходите на работещите, съгласи се зам.-председателката на БСП Деница Златева. Тя посочи, че според някои анализатори нарастващата автоматизация ще доведе до съществен спад на търсенето на работна сила, масова безработица, спад в доходите, задълбочаване на неравенствата и социални сътресения. Някои прогнози предвиждат свиване на заетостта в развитите икономики от Европа и Северна Америка с между 30 и 45% до 2050 г., добави Златева. За догодина се очакват между 700 и 825 хиляди незаети работни места заради липса на кандидати с дигитални и комуникационни умения. Затова младото поколение и в България трябва да е подготвено, за да е конкурентоспособно, обединиха се участниците в конференцията. България е сред членките на ЕС, в които индустрията дава сравнително по-висок дял от БВП, затова има нужда от конкретни политики, свързани с четвъртата индустриална революция и отражението й върху пазара на труда и доходите, смятат Златева и Гьоков. Депутатът подчерта, че въвеждането на т.нар. безусловен базов доход е един от начините за компенсиране на отпадналите от пазара на труда. Той припомни, че ЕК вече обсъжда такъв доклад, но експертите не са на единно мнение за въвеждането му. \"Образованието и промените в образователната система са част от основните политики, върху които искаме да наблегнем. Важна е инвестицията в човешки ресурси - но както по отношение на учащите, така и на работещите, за да можем да имаме работна сила, която наистина е адаптирана към промените\", подчерта Иван Кръстев от \"Солидарно общество\". Той настоя за ясна национална стратегическа концепция в тази посока. Гьоков добави, че е нужна стратегическа визия и политика, за да посрещне България т. нар. четвърта индустриална революция. Управителят на НОИ Ивайло Иванов наблегна на осигурителните и трудовите права на хората в променящата се среда, в която изчезват традиционните работни места. Пенчо Хубчев от \"Фридрих Еберт\" заяви, че в момента по света съществуват 2300 дигитални платформи за наемане на работа. Наетите през тях често нямат осигуровки, стандарти за работно време, за условия на труд, алармира той.", "date": "2019.06.18", "title": "10-15% от работните места ще изчезнат до 2025 година"}
{"url": "https://duma.bg/korneliya-ninova-blagodari-za-podkrepata-n194106", "text": "С думи на благодарност се обърна Корнелия Нинова към всички честни, искрени и безкористни социалисти за позицията им по отношение на случващото се в БСП. Според нея конгресът не е бил \"за главата на един председател\", а за съдбата на една партия, за морала в нея и за почтеността в политиката. \"Вашият морал и почтеност победиха парите и задкулисието. Има в България партия, за която идеите са по-силни от сребърниците. Върнахте ми надеждата, че с вас можем да направим промяната в България. Продължаваме заедно. Приемете моето уважение, социалисти\", написа председателката на БСП в социалните мрежи. По-рано в тв участие Нинова обяви, че с оттеглянето на оставката си е преглътнала своето его, защото иначе партията е щяла да бъде разсипана. \"Оттеглих я пред конгреса заради събитията, които последваха подаването й. Започна търговията за БСП. Започнаха да си събират лобита. Виждах как всичко, което правихме през последните години, изтича, разсипва се. Партията бе в ступор, който прерасна в гняв. Започнаха декларации. Започнаха да връщат партийни книжки\", обясни Нинова. Тя изрази задоволство, че на конгреса е получила мощна подкрепа. Бях се обезверила, но получих нова енергия и сила\", увери Нинова. Тя увери, че ще направи всичко възможно, за да спре хаосът в БСП и партията да се подготви успешно за местните избори.  Обединени можем да продължим към победа на местните избори, заяви секретарят на НС на БСП Вяра Емилова пред БСТВ. Основната задача пред БСП сега е спечелването на местния вот, подчерта Атанас Зафиров в телевизионна изява. \"Конгресът беше оздравителен, БСП излезе единна и цяла. Тя е единственият осезаем ляв политически субект в България. Ще говорим за политиката, която е в интерес на хората, а не за нас самите, за да ни припознаят хората като алтернатива\", коментира депутатът от \"БСП за България\" Стоян Мирчев пред БНТ.", "date": "2019.06.18", "title": "Корнелия Нинова благодари за подкрепата"}
{"url": "https://duma.bg/plashtame-12-mln-evro-za-superkompyutar-v-sofiya-n194112", "text": "12 млн. евро ще плати България за суперкомпютър, който би трябвало да заработи в София до края на 2020 г. Това обяви еврокомисарката по цифрова икономика Мария Габриел след срещата й при премиера Бойко Борисов с шефа на генерална дирекция \"Свързаност\" към ЕК Роберто Виола. Тя обясни, че общата инвестиция за суперкомпютъра е 1 млрд. евро, като 486 млн. евро от тях са от ЕК, а останалите са от страните членки и частни партньори. Българската част от проекта ще струва 18 млн. евро, като 6 млн. се поемат от Брюксел. Срокът за изпълнението е до края на 2020 г. Габриел не каза, че тази дейност е част от проект на БАН от 2017 г. за център за върхови постижения в информационните технологии в рамките на оперативната програма на МОН за периода до 2020 г. В следващия програмен период на ЕК с новата програма \"Цифрова Европа\" за суперкомпютрите ще бъдат отделени 2,7 млрд. евро\", каза Габриел. Машината ще се намира в \"София Тех парк\", където и в момента работи по-скромна такава машина. Борисов се впечатли, че машината ще обработва 4 млрд. информационни данни в секунда и ще работи 24 часа в денонощието. Той очевидно не е бил информиран, че в БАН от десетина години в същия режим работи мощният суперкомпютър \"Авитохол\", а за нов суперкомпютър там се изпълнява проект от 2017 г. В началото на юни ЕК съобщи, че в 8 страни от ЕС ще бъдат създадени центрове за суперкомпютри - София, Барселона (Испания), Болоня (Италия), Каяни (Финландия), Миню (Португалия), Острава (Чехия), Бисен (Люксембург) и Марибор (Словения). Машините ще са в помощ на киберсигурността, науката, промишлеността и бизнеса и ще имат приложения в много области.", "date": "2019.06.18", "title": "Плащаме 12 млн. евро за суперкомпютър в София"}
{"url": "https://duma.bg/gerb-otkazvat-razgovor-za-subsidiyata-n194105", "text": "Първата среща, която БСП предвиждаше за дебат по намаляването на държавната субсидия за партиите, е пред провал. ГЕРБ не се отзоваха на поканата ни за разговори в парламента за предстоящите промени на размера на парите, отбеляза със съжаление зам.-председателят на ПГ \"БСП за България\" Драгомир Стойнов. Разговор по партийното субсидиране е предвиден днес с ДПС, а след това и с \"Обединени патриоти\". \"БСП е за намаляване на субсидията, но това не бива да пречи на нормалното функциониране на партията. Ако идеята е партиите да бъдат напазарувани от олигарси, ние сме категорично против. Затова ще предложим вариант, който да води към намаляване на партийната субсидия, но също така да не се задушава нормалната работа на политическите сили и те да запазят своята независимост\", коментира Стойнев, без да посочи конкретна цифра като контрамярка.", "date": "2019.06.18", "title": "ГЕРБ отказват разговор за субсидията"}
{"url": "https://duma.bg/bsp-iska-po-visoki-danachni-oblekcheniya-za-roditeli-n194107", "text": "БСП предлага по-големи данъчни облекчения за работещите родители с деца до 18 години чрез изменение на Закона за данъците върху доходите на физическите лица. Социалистите настояват да се увеличи сумата, която се приспада от годишната данъчна основа от 200 на 600 лв. за всяко непълнолетно дете. С внесените изменения се иска да отпадне сега действащото ограничение от преференциите да се ползват само семейства с 3 деца. Дава се възможност на многодетни родители с по-високи доходи също да ползват данъчното облекчение независимо от броя на рожбите им. С промените родителите с едно дете ще имат право на преференции до 600 лв. на година, с две - до 1200 лв., а с три - до 1800 лв. и т.н. От БСП предлагат да се измени и начинът на ползване на данъчното облекчение, което досега ставаше еднократно на годишна база. С промените преференцията ще може да се ползва на месечна база, което означава, че родител с едно дете ще внася с до 50 лв. по-малък данък, родител с две деца - до 100 лв. и т.н. Данъчните облекчения обхващат както родители с доходи по трудови правоотношения, така и тези с приходи от наем, стопански дейности и други. \"Измененията са мярка срещу демографската криза. С тях се обръща и моделът на стимулиране на раждаемостта - чрез социални помощи към стимулиране чрез данъчни преференции\", пише в мотивите на социалистите. Това е вторият законопроект, който ПГ \"БСП за България\" внесе в Народното събрание за справяне с демографската криза. През Закона за семейни помощи за деца социалистите предлагат увеличение на еднократната помощ при раждане и по-голям обхват на учениците, които получават пари в началото на учебната година. \"С всяка изминала година броят на живородените деца у нас трайно намалява. През 2018 г. са регистрирани 62 197 живородени бебета. В сравнение с предходната броят им е намалял с 1758, или с 2,7%. Ужасяващата статистика изисква спешни, засилени и конкретни мерки за стимулиране на отговорното родителство, подпомагане на семействата и осигуряване на минимални условия за посещаване на училище\", категорични са от БСП.", "date": "2019.06.18", "title": "БСП иска по-високи данъчни облекчения за родители"}
{"url": "https://duma.bg/zadna-skorost-n194108", "text": "Изборите за Европейски парламент показаха недвусмислено колко далече от останалите членки на ЕС е България. По-точно - колко голямо разминаване има между жизненоважните проблеми на българския народ и интересите на ЕС. Съотношението в избирателната активност, отчетено в проценти, е недвусмислен показател. В някои страни от Западна Европа тя премина границата от 50%, а у нас застанаха реално пред урните по-малко от 30% от хората с право да упражнят гласа си. Някои анализатори побързаха да заявят, че българите се интересуват предимно от вътрешнопартийната борба между ГЕРБ и БСП, а идеите за бъдещето на Европейския съюз не ги интересували. Не е така. На тези избори българският народ показа, че не вярва в ползата за него от самия Европейски съюз. Какво донесе за България нейното компромисно приемане в този съюз? Единственото, което хрумва най-напред, е това, че се отвориха границите и всеки може да си търси късмета по целия Стар континент. Стратегически погледнато, от тази свобода страната ни търпи безвъзвратно тежки загуби на най-ценния си капитал - човешкия, на най-способните си хора, с най-големи икономически перспективи. Европейският съюз не допринесе с нищо за стабилизиране на стопанските основи тук, за повишаването на стандарта и качеството на живот, за материално-битовия просперитет, за покачването на доходите, за подобряването на здравеопазването и образованието.  Една част от нашите кандидати за Европарламента, попитани какво биха могли да направят по всичките тези въпроси, очевидно не бяха подготвени за адекватни отговори. Те обясняваха, че нашите национални проблеми там нямали място. Европейският парламент се занимавал с въпросите за развитието на единна Европа. Бедността, ниските доходи, лошото качество на живот са си проблем на страната ни.  В  случая е  недопустимо да се издигат стени  между проблемите на България и идеите за просперитет на Европейския съюз. За съжаление между нас и тях неусетно са издигнати яки железобетонни стени. Нашият народ го чувства това много добре. Никакви политици, политолози, социолози, клакьори, оратори, провокатори, платени анализатори, продажни медии не могат да го заблудят. Тези невидими, но здрави отбранителни стени служат да пазят спокойствието, влиятелния и охолен живот на творците на неолибералния капитализъм - които държат в ръцете си скоростния лост на икономиката. За България те са отредили най-ниската, по-скоро задната скорост. Българският народ добре съзнава своята обреченост, наложили му я от властта на неолибералния капитализъм. Будната част от нашия народ разбира добре, че политиците, притиснали в управленски шепи страната ни, са всъщност послушни изпълнители на волята на господарите си от Западна Европа. Тези господари диктуват и насърчават своите политически васали у нас.  Корупцията например е масов и изглеждащ непосилен за нашите управляващи проблем, сивата икономика избуява с рекордно високи нива, ниските доходи са отблъскващи, трудовата миграция се стимулира. Стотици селища, както и цели региони в южната и югоизточната част на страната - а и не само там, са обезлюдени. Правителството измисля допълнително какви ли не пречки за нормален живот, вкл. и чумни епидемии по животните. Същевременно субсидиите за селско стопанство, отпускани от ЕС, за страните от Западна Европа са 25%, но у нас си остават едва 10%. За каква пазарна икономика и конкурентоспособност може да става дума? Българският народ е обезкръвен  Принуден да се бори като наемник за нищожна заплата в условия на галопираща инфлация, на непрекъснато обезценяване на живота му, той е удобна жертва от страна на наши и чужди грабители, наричани работодатели.  Какво носят поредните избори за европейския парламент на нашата страна? Едва ли ще допринесат с нещо така, че тя да се повдигне от дъното, в чиято тиня е заседнала. Едва ли ще подадат ръка да се оттласнем по някакъв важен икономически показател от последното поне на предпоследното място. Очевидно е, че в дневния ред за бъдещето на Европейския съюз - за подобряването на политиката на доходите например, България не е включена. Напротив, ще продължава съюзническата политика, която накърнява силно интересите ни - както беше с мащабните проекти за АЕЦ \"Белене\", \"Южен поток\" и др. Будният български народ това го разбира добре.  Вечерта след изборите отново ни поднесоха мача от вътрешното първенство между ГЕРБ и БСП.  Натрапваха ни достатъчно вкисната манджа, макар и претоплена. Борисов отново бе накичен с крила на херувим. Тежките изпарения на корупцията, на далаверите с правителствените апартаменти, уредени на занижени цени, или аферата с къщите за гости в ръцете на приближени до властта вече се бяха разсеяли. Оставки - с лопата да ги ринеш, но вместо съд, връщане на пари или имоти настъпи покайно мълчание. Шумотевицата от евроизборите постепенно заглъхва. За българския народ обаче си остава задната скорост. ", "date": "2019.06.18", "title": "Задна скорост"}
{"url": "https://duma.bg/sreshta-s-georgi-dimitrov-n194109", "text": "Аз съм човек на 87 години и съвременник на събитията преди и след 9 септември 1944 г. Очаквам от националната телевизия в предаването \"История БГ\" да се поставят въпросите така, че в научен спор да излезе истината. Много често обаче водещите имат свое виждане, което налагат в цялото предаване. Това не бива да се допуска, защото зрителят, особено по-младият, няма как да направи свои изводи. Изводите просто са му натрапени. Пример за това е и предаването на 19.06.2017 г. Водещият непрекъснато изтъкваше своето мнение като най-меродавно. Освен това на публиката бяха раздаден тенденциозни въпроси.  Аз не съм историк. Но ако бях, щях да чета повече, отколкото са чели част от участващите в предаването. Защото, ако не си чел достатъчно за събитието, на което не си бил свидетел, ще правиш \"изводи\", удобни някому. И няма да знаеш например, че Георги Димитров, макар и с невисоко официално образование, имаше освен природна интелигентност и много знания.  Георги Димитров мечтаеше България да е център на Югославянска федерация. Може би затова се беше съгласил да се създаде Македонска република. Това го видях лично с очите си, когато се върна от Белград, където се срещна с Тито. Беше 1947 г. Бях завършила VI клас на гимназията в Сливница. И ежедневно пасях нашата кравичка. Намериха ме на ливадата, заведоха ме на гарата, за да посрещна Димитров. Ръководителите от Софийска околия ми дадоха букет и ми казаха да го поздравя със създаването на Югославянска федерация. Пристигна влакът, Димитров слезе на перона. Аз му поднесох цветята и му казах думите, които ми бяха поръчали. Димитров ме прегърна, целуна ме и ми каза: \"Рано е, моето момиче, за Югославянска федерация\". След това произнесе кратка реч пред събралото се множество, в смисъл на вечна дружба с братята югославяни. След като влакът замина, началниците ме заобиколиха и ме попитаха какво ми е казал. Всички в един глас ми казаха, че вероятно не съм го чула добре. Толкова голяма беше надеждата да се осъществи идеята за федерация. Аз не знаех ходовете на голямата политика, но за цял живот в мен остана чувството, че Димитров беше спрян в стремежа му да се осъществи една голяма славянска федерация. И сега мисля, че това беше един от многото шансове за значително добро развитие на Балканите, които бяха пречупени от проклетата геополитика.", "date": "2019.06.18", "title": "Среща с Георги Димитров"}
{"url": "https://duma.bg/s-chuzhda-pita-n194110", "text": "Утре слънцето изгрява за пръв път над България и ще бъде показано от премиера Борисов, съобщи пресцентърът на МС. Вчера пък комисарката Габриел и самият Борисов се похвалиха, че у нас за пръв път ще има суперкомпютър, щели да дадат 12 млн. лв. и да го купят до 2020 г. И хваща дикиш, понеже народецът ни за българските учени отдавна нищо не чува и не знае, освен едно - че са \"феодални старци\". А тия \"феодални старци\" от 10-ина години работят със суперкомпютъра \"Авитохол\" в един от институтите на БАН, където са и специалистите. \"Авитохол\" бе купен от правителството \"Станишев\", наистина единствен в Източна Европа, а през 2015 г. бе на 332-ро място в света по мощност. Този компютър обслужва нуждите на науката и на няколко фирми. А от 2017 г. същите учени от БАН изпълняват проект за създаване на център за върхови постижения по ИКТ - с европари по оперативната програма на МОН и с пет фирми асоциирани партньори. И в края на 2020 г. тоя проект трябва да завърши с инсталирането на нов суперкомпютър, който да замени \"Авитохол\". Щото в днешно време един компютър сутринта е супер, вечерта вече не е, а вдругиден е суперстар. В топ 10 на тези компютри в света днес се нареждат машини от САЩ и Китай, а ЕС реши да прави своя (обработваща наистина 4 млрд. данни в секунда). За този проект се договориха 10 страни от ЕС, вкл. България. Та, нищо от всичко това не се ражда от нулата, не се ражда днес, а със заслугата за него Борисов и ГЕРБ нямат нищо общо - освен че те амбицираха учените ни да работят с подаяния вместо заплати. И сто пъти вече отхвърлят предложението на левицата да се фиксира поне долен праг на парите, под който да не се пада. Едно е неясно - щом и техниката, и специалистите, и опитът са в БАН, какво ще търси новият \"супер\" в София Тех парк и защо там за него ще правят нов център? Там сега има само едно учебно подобие на бърз компютър, но явно искат да оправдаят родения на голо място т.нар. парк на Плевнелиев и пръснатите за него милиони, като го натъпчат поне с техника. Парите пръснати, хвалби с чужда пита - до небето. Та, да не изпуснете утре събитието: бат'Бойко показва Слънцето! ", "date": "2019.06.18", "title": "С чужда пита "}
{"url": "https://duma.bg/tova-da-bade-nashata-kauza!-n194103", "text": "Егоизъм. Отчуждение. Агресия. Расизъм. Ксенофобия. Отчаяние. Заклеймяване. Неуважение. Отрицание. Диктат. Нетърпимост. Разделение. Изолация. Стрес. Депресия. Зависимости. Ненавист. Огорчение. Озлобление. Песимизъм. Отчаяние. Лицемерие. Кариеризъм. Посредственост. Страх. Унижение. Жестокост. Безнаказаност. Хаос. Лъжи.  Това са характеристиките на неолибералната доктрина, на патологичния капитализъм и на крайния национализъм! Той води до бедност, огромни неравенства, обезлюдяване, замърсяване на околната среда, обезлесяване, трудова експлоатация и модерно робство, криза на духовността, липса на достъп до медицински грижи, неграмотност, психични разстройства, застаряване, висока смъртност, ниска раждаемост, корупция, стремеж към свръхпечалби, злоупотреби, елитаризъм, класово превъзходство на парвенюшката буржоазия, контролирани медии, нездравословна зависимост от технологиите, непредвидими рискове от неудържимия напредък в развитието на изкуствения интелект, незачитане на личните права и свободи, заплаха за бъдещето на нашия общ дом - планетата Земя (според ООН кризата, причинена от климатичните промени, вече е въпрос \"на живот и смърт\", който може да доведе до \"изчезването на цели цивилизации и на голяма част от естествения свят\").  Хората очакват решения. Опитахме ли се да отговорим на тези очаквания? Това ли бяха темите в дневния ред на нашата предизборна кампания? Или пък именно почти пълното им отсъствие е една от основните причини да загубим и тези избори? Сред другите бих откроила: - Липсата на категорична антикапиталистическа, антинеолиберална и антинационалистическа политическа стратегия за бъдещето на ЕС; - Категорично настояване за въвеждане и отстояване на демократични и прозрачни механизми за управление и контрол на ЕС вместо настоящия задкулисен модел на вземане на решения в Европейския съвет, контролиран от десни неолиберални фундаменталисти;  - Спешно се нуждаем от реалистична програма за справяне с климатичната криза или \"Зелен нов курс\" по примера на младите демократични социалисти в САЩ, който не цели само спиране на промените в околната среда и голям брой ВЕИ, а най-вече се стреми да направи така, че работническата класа да не поеме най-голямата тежест от преструктурирането на индустриите чрез създаване на нови работни места или чрез различни данъчни облекчения и стимули; - И още нещо за загубата на изборите - негативният публичен образ на БСП, създаден от свои и чужди политици, анализатори, центрове и институти; БСП бе превърната в партия на отрицанието, на разделението, на скандалите и войните, на бламирането и противопоставянето, на поименното заклеймяване на другари, на търсенето на врага с партиен билет; БСП бе превърната в партия, която работи на принципа \"аз\" срещу \"те\".  Солидарност. Колективизъм. Задружност. Добронамереност. Приемане. Уважение. Надежда. Разбиране. Диалогичност. Търпение. Обединение. Щастие. Обич. Съпричастност. Сила. Позитивизъм. Удовлетворение. Благоденствие. Професионализъм. Образованост. Смелост. Достойнство. Милосърдие. Справедливост. Другарство. Предсказуемост. Равноправие. Солидарност. Морал. Прогрес. Честност. Надежда!  Това да бъде нашата кауза!", "date": "2019.06.18", "title": "Това да бъде нашата кауза!"}
{"url": "https://duma.bg/izpratiha-olimpiytsite-s-tribagrenik-i-lavcheta-n194098", "text": "Национален трибагреник и лъвчета за късмет получиха българските спортисти преди заминаването си за Европейските игри, които започват в петък в Минск. Подаръците са от генералния спонсор на БОК Първа инвестиционна банка. \"На тези Игри ще срещнете много спортисти, хора на вашата възраст, обединени от идеята за единна Европа. Бъдете здрави и дайте най-доброто от себе си за България\", заяви на кратката церемония генералният секретар на БОК Белчо Горанов. Европейските игри се организират веднъж на 4 г. и се ръководят от Европейските олимпийски комитети. В Минск ще съберат над 4000 представители на 50 европейски държави, които ще се състезават в 19 вида спорт. Осем от тях ще бъдат квалификации за Олимпиадата в Токио 2020, а два от турнирите ще са със статут на Европейски първенства - бокс и джудо. България ще участва с 85 спортисти в 15 спорта.  В първото издание в Баку 2015 нашите заслужиха 10 медала в 5 спорта: 1 златен, 4 сребърни и 5 бронзови.", "date": "2019.06.18", "title": "Изпратиха олимпийците с трибагреник и лъвчета"}
{"url": "https://duma.bg/kobrata-veche-se-gotvi-za-mach-s-fyuri-n194099", "text": "Кубрат Пулев призна индиректно, че вече се готви за мач с Тайсън Фюри. Българският боксьор първо иска да се бие за световната титла на Международната боксова федерация (IBF). Той е официален претендент за пояса, който е притежание на Анди Руис. Американецът от мексикански произход победи Антъни Джошуа в началото на месеца. Все още не се знае дали IBF ще задължи Руис да проведе защита на титлата, или ще му позволи първо да се бие с британеца в мач-реванш, но и да запази всичките си пояси. \"Аз съм претендент №1 на IBF и първо трябва да се бия за пояса и след това може да се бия с Фюри. Но съм готов по всяко време\", обяви Кобрата. Той изгледа на живо победата на Фюри над Том Шварц с нокаут през уикенда и обяви, че не е впечатлен от Циганския крал. Според българина опонентът на Фюри е бил посредствен. \"Съперникът не беше толкова добър, нищо специално. Готов съм за Фюри, разбира се. Защо да не изляза на ринга срещу него през септември или октомври\", каза още Пулев. Двамата са клиенти на американската компания Топ Ранк, която без проблеми може да организира подобна среща. Самият Фюри обяви, че есента ще изиграе един мач, след което започва подготовка за реванша с Дионтей Уайлдър (САЩ), който е носител на пояса на Световния боксов съвет (WBC).", "date": "2019.06.18", "title": "Кобрата вече се готви за мач с Фюри"}
{"url": "https://duma.bg/grisho-vrashtam-si-formata-n194100", "text": "Григор Димитров е уверен, че си връща спортната форма. Най-добрият ни тенисист смята, че последно време показва добри игри и резултатите няма как да не дойдат. Днес той излиза срещу 18-годишния канадец Феликс Оже-Алиасим на старта на турнира на трева в \"Куинс\". \"Въодушевен съм, винаги е така, когато дойде време за този период от годината, той е важен за мен. Пристигнах тук малко по-рано, за да се подготвя и мисля мач за мач. Играя по-добър тенис, чувствам се по-добре физически и се надявам да използвам това. Идвам на този турнир, откакто съм в професионалния тенис. Атмосферата винаги е прекрасна, хората са невероятни. Последните дни времето беше малко капризно, но всяка прекарана на корта минута означава много за мен. Трябва да продължавам в същия дух и да се надявам, че резултатите ще дойдат. Победата срещу Марин Чилич на \"Ролан Гарос\" означава много за мен. Трябваше отново да се кача на гърба на коня, образно казано, да се върна към корените, към това, което умея да правя най-добре на корта. Това бе едно от нещата, за които имахме единомислие с Радек Щепанек\", каза Гришо. В Лондон хасковлията има да брани 45 т. от миналия сезон, а на \"Уимбълдън\" няма да защитава нищо, така че при добро представяне на сезона на трева ще прогресира. В ранглистата в момента той е с 997 т. и се изкачи с позиция до №45.", "date": "2019.06.18", "title": "Гришо: Връщам си формата"}
{"url": "https://duma.bg/prandi-prizna-za-problemi-n194101", "text": "Силвано Пранди призна, че има доста проблеми за решаване в националния отбор по волейбол. Най-важният от тях е с изпълнението на сервис, като този елемент е сред най-ключовите от цялата игра. В мачовете във Варна българите бяха доста слаби по този показател. При загубата от Италия те направиха само два аса от 81 опита, а всичките грешки бяха 34. \"Скуадра адзура\" пък беше твърд фаворит и това се потвърди на полето, като нашите загубиха с 1:3 гейма (-14, -20, 23, -21). \"Сервисът е наш голям проблем, нужно е да работим. И ще направя всичко, за да се справим с това, защото ни тежи. Време е да започна да стабилизирам основния състав. Първо трябва да се завърнат Виктор Йосифов и Теодор Салпаров. До момента работихме с широка група играчи. Не смятам, че сме в специфичен момент, в който да се намираме в определена форма. За мен не е важно в момента да сме в оптимална форма. Имаме време да се подготвим за олимпийската квалификация, зависи с какви способности ще разполагаме тогава. Към настоящия момент съм спокоен, че имаме време да се подготвим\", каза Пранди. Пред 5000 души в зала \"Конгресна\" Цветан Соколов стана топреализатор с 23 т., Алекс Грозданов добави 11, а Мартин Атанасов 9. За \"Скуадрата\" Джулио Пинали бе най-резултатен със 17 т. В класирането България остава на 12-а позиция от 16 отбора с 3 победи и 6 загуби. Италия е трета със 7 успеха и 2 поражения. В следващия кръг България е в група 16 в Куяба, Бразилия, където от петък до неделя ще срещне последователно домакините, Русия и Германия. \"Много грешки направихме, за да играем на нивото на Италия. Играхме с брак в атака и на сервис. Това се отрази на самата игра. Италия игра добре, особено на посрещане, никога не съм виждал тези хора да посрещат така\", каза Соколов. \"Голяма част от заслугата да не се види положителна промяна е и лично моя. Не успях да се справя с разпределянето на играта през по-голяма част от мача. Италия сервира и по-добре от нас, имаме 3 блока, а те 11, надиграха ни тотално. За съжаление при нас нещата не се получават за пореден път\", призна плеймейкърът Георги Братоев. \"Очаквахме труден мач, какъвто се получи. Играхме добре през цялата среща, дори в гейма, който загубихме. България има нови играчи, които се присъединиха към тима само преди седмица и със сигурност не са в перфектно състояние\", обяви треньорът на Италия Джанлоренцо Бленджини.", "date": "2019.06.18", "title": "Пранди призна за проблеми"}
{"url": "https://duma.bg/otkradnaha-gotse-ot-slanchasalite-n194092", "text": "  Тази вечер телевизиите отделиха внимание главно на фамозните ремонти на софийските улици, също и на спасителите по морските плажове. А държавната телевизия направо си премълча - за другия \"ремонт\", на който нахално е подложена Историята ни. За нея няма Спасители - поне измежду днешните властници. Македонският съпредседател на Съвместната българо-македонска комисия по историческите въпроси бе категоричен: \"Гоце Делчев е македонски революционер.\" Това е - излъгаха ни и вече ни се присмиват. А нашите се държат като слънчасали. Просто не проумяват света наоколо. Онова пък вътре в себе си - никак. Дори проблем с размерите на Хималаите да се изправи пред тях, пак не го забелязват, да не говорим пък да го осмислят. Надуват гайдите, бият тъпаните и все им е тая. И самата История да се смили някак над тях и да им подсказва, че грешат или ще сбъркат - те не я чуват. Ето - позорът с македонските крадци на история. Излъгаха ни всякак с прословутия \"договор\", но нашите слънчасали първенци изобщо не проумяха накъде ги тикат. Чак сега, когато всичко е приключило, зареваха, дори Захариева се накокошини: Гоце бил българин и не можело заедно да го честваме. А всичко беше ясно още от самото начало, но тогава същата Захариева каканижеше нещо за Западните Балкани. Ние Гоце не можем да опазим, а сме се загрижили за Балканите. Когато си слънчасал, може и за Космоса да се загрижиш. Няколко пъти писах за нелепата игра на ВМРО, което всъщност не е никакво ВМРО. Там все закъсняват или се правят на слънчасали - и се държат като последни страхливци пред македонските ни тегоби. Едва когато всичко приключи, Каракачанов внезапно се събуди и започна да реди закани. Щял да спира македонците за ЕС - само гаргите може да плаши с тия закани, не и македонците. Те са хитри и коварни, а и знаят отлично, че нашите първенци са особено лесни в алъш-вериша за Историята, примерно - изобщо не се трогват, когато чужди държави газят с ботуши из образованието ни. Фондация \"Америка за България\" е изсипала до миналата година над 100 милиона долара в българската образователна система. За какво по-точно, какво се крие зад тази щедрост? Друга държава едва ли би позволила подобно вмешателство. Македонците знаят, че нашите еничари от три десетилетия свободно тършуват в ценностната ни система, гаврят се както си щат с класиците ни. Те виждат това и са наясно, че ние сме лесни булки. Македонците биха обесили на площада в Скопие онзи, който каже \"Майната му на православието\". Такъв храбрец там обаче няма да се намери. Сега, чак сега всички реват от \"договора\". А клането тепърва започва, ще ни дерат парче по парче, докато не изкормят Историята ни. Ние пък ще имаме превеликата чест само да броим жертвите - вече са две: Илинденско-Преображенското въстание и Гоце. За въстанието тарикатът Заев ни се подигра още преди месеци. Вместо да се кокошини, по-добре Захариева да каже - Димитър Талев български или македонски писател е, та от министерството й не отговарят вече на две писма на Иван Гранитски за родната къща на писателя в Прилеп, която скоро ще бъде превзета за нуждите на македонската псевдоистория. Каракачанов е овладял най-добре номера с притворното бунтарство, в сравнение с него Захариева изглежда като учителка от климатично училище. Вдига врява до небето - например за скандала с циганите във Войводиново, запасва силяха, може и да пуца два-три пъти с бутафорен пищов - като героя от рекламата за македонската наденица, и сетне се оттегля. Между другото, ако имахме истинска чест, никога нямаше да позволим подобни реклами, те дивашки шаржират македонските борби, принизяват ги за търговски цели. След всяко фалшиво пуцане Каракачанов извлича някаква полза за себе си и прибира пищовите. Той си е направо вицепремиер на заканите. Ако искрено, а не театрално не е съгласен със срамната ни пасивност, няма какво повече да топли лявото коляно на премиера. Разкарва се от кабинета и толкова. Иначе приема унизителната роля на театрален самодеец, който напусто се напъва да влезе в Историята. Няма да остане без хляб: може да отвори дюкян на границата и лично да връчва паспортите на българите от Македония, тъкмо ще преброи колко са останали. Ако не приемат идеите ти, не се свивай като някакъв послушко, ами се надигни от мекия стол. Иначе се получава някак шизофренно: Войвода във Войводиново, мушичка в Министерския съвет. И още нещо казал македонският съпредседател на комисията: \"Договор между България и Северна Македония е невъзможен, ако Гоце Делчев не бъде признат за македонски революционер.\" Нашите слънчасали трябва да избързат - и те да развалят договора, поне това да направят.                    Мъртвият Гоце На 20 април Гоце разказваше на другарите си по-раншни свои сънища, които съвпадаха с избиването на близки нему хора, и думаше: – С нашия живот, какъвто е, станах вече и фаталист. Нощеска сънувах, че турци ме удариха в сърцето. Щипската чета е разбита в Карбинци. Милан, брат ми, е в тази чета и сигурно е убит. Гоце не беше сънувал смъртта на втория свой по-малък брат: Милан падна много по-късно, летос, в Неманци, Кукушко. Гоце забравяше своите неотдавнашни предчувствия. Сънят пророчествуваше неговия гроб. Почти едновременно с Гоце биват убити още шестима, в това число и Гущанов. Останалите живи влазят в една плевня, отдето след цял ден сражение се измъкват незабелязано между пламъците на Баница, цяла изгорена. – Петнадесет часа – спомня си г. Хаджидимов – турците не посмяха от куршумите ни да приближат нашите убити. Петнадесет часа ний гледахме мъртвия Гоце, приведен сякаш върху гробът на Македония. И петнадесет часа ни се късаха сърцата... Защото осиротяваше цял народ. (Яворов, \"Гоце Делчев\", биография) ", "date": "2019.06.18", "title": "Откраднаха Гоце от слънчасалите"}
{"url": "https://duma.bg/kratki-novini-n194093", "text": "ЦСКА-Сф намали цените на абонаментните карти. За сектор \"Г\" годишният пропуск ще струва 85 лв., за \"А\" - 175 лв., а за \"В\" - 115. За миналия сезон  за \"А\" бяха 290 лв., 180 лв. за \"В\" и 90 лв. за \"Г\". Абонаментните карти вече са в продажба. За ВИП ложата те ще са по 2000 лв., а паркомястото ще е 400 лв. Картите ще важат за домакинските мачове на \"Армията\" и на Националния стадион в Първа лига и за Купата на България. Исмаил Иса подписа с Черно море. Треньорът Илиан Илиев реши да уреди централния нападател, който наскоро срещу Чехия се разписа и при дебюта си за националния отбор. Миналия сезон играчът от Търговище игра за Дунав. Той е носил екипите още на Светкавица, Хасково, Левски, Сливен, Локо Мз, Литекс, Берое, турските Карабюкспор и Елазъспор и молдовските Шериф и Дачия. Дунав уреди португалеца Еузебио Банкеси и холандеца Шакийл Уудустра. Първият халф е и юноша на Бенфика, като добрите му изяви във формацията на тима до 19 г. му издействат трансфер в Уулвърхамптън U21. Подвизавал се е още в Погон Шедълце и третодивизионния полски Олимпия Груджьондз, за който е играл за последно. Уудустра е бек и е юноша на Твенте, като е преминал и през юношеските формации на Цволе.", "date": "2019.06.18", "title": "Кратки новини"}
{"url": "https://duma.bg/vrataryat-na-slaviya-sred-nay-dobrite-v-evropa-n194094", "text": "Гръцкият вратар на Славия Антонис Стериакис попадна сред най-добрите в Европа до 21 г. Списъкът от 100 футболисти, които ще се борят за престижната награда \"Golden Boy\", се организира от италианския в. \"Тутоспорт\". Наградата се връчва в края на всяка година. Досега са я печелили суперзвезди като Лионел Меси, Пол Погба, Серхио Агуеро, Уейн Рууни, Сеск Фабрегас и др. Сега сред номинираните само трима са от Източна Европа. Това са Стериакис, Страхиня Павлович (Партизан) и Абдулкадир Омюр (Трабзонспор). Миналия сезон 20-годишният страж на \"белите\" изигра 17 мача, а за столичани има общо 62 двубоя във всички турнири. Той е носител на купата за 2018 г.", "date": "2019.06.18", "title": "Вратарят на Славия сред най-добрите в Европа"}
{"url": "https://duma.bg/smyatali-hubchev-za-terorist-n194096", "text": "Треньорът на Левски Петър Хубчев пак намери време да се пошегува с начина си на работа. Той обяви, че близки до клуба са го определяли като терорист заради строгия си начин на работа. Като немски възпитаник обаче бившият защитник разкри, че единствено се стреми да налага своята футболна философия. \"Трябва да убедим момчетата, че това, което правим, е за тяхно добро и за доброто на клуба. Като започнем от бяганията, поведението на и извън терена, което е важно за имиджа. Какви ли не неща се говорят за нашия екип - като дисциплина, терористи и не знам какво. Те са преувеличени\", обяви пред \"Евима Спорт\" Хубчев. \"Това, което искахме да видим от първия лагер, макар и без целия отбор, ме удовлетворява. Като обем, натоварване и отношение към тренировките нямам забележки. Има чисто професионални неща обаче, които искам да са по-добре. Ние сме нови хора и имаме своите виждания и принципи и футболистите трябва да се нагаждат към нас. Времената са други. Жалко, че живеем с миналото. Имам обяснение за себе си. Традициите са хубаво нещо, но те са за това да се нарушават. Това, че Левски и ЦСКА са били по 20-30 пъти шампиони, не значи, че това трябва да продължава. По света има много грандове в криза, за жалост така е и в Левски и ЦСКА. Начинът, по който се тренира и поведението, е много по-различен отпреди. Преди 30 г. парите не бяха водещи. Сега, който ми каже, че парите не са най-важното във футбола, просто няма да повярвам. Богатите хора успяват във футбола. При нас се иска 2-3 г., за да промениш нещо. Ясно ми е, че в Левски нямам това време. Нека да мине време да видим дали шефовете ще удържат на думата си\", допълни Хубси. Той ще поведе днес играчите си на лагер в Австрия, където са предвидени 4 контроли.", "date": "2019.06.18", "title": "Смятали Хубчев за терорист"}
{"url": "https://duma.bg/da-drapnem-ushite-na-zakona-n194102", "text": "Въпросът за драстичното намаляване на субсидиите за политическите партии е фрапантен, но трябва да питаме и как се случва подобна промяна в условията на демокрация. Разбра се, че финансовият министър е сгазил закона. Виновен се оказа, разбира се, законът. И управляващите наказаха нормативния акт, като решиха да го променят. У нас само нормативното пречи на фактическото, обратното не се случва напоследък. Затова властта се мъчи неистово с ловки и нелогични поправки в законодателството да замаже действителността, та тя да добие евроатлантическа физиономия. Получава се донякъде. Въпреки че за чужденците байганьовските попълзновения на властимащите са пределно ясни и имат обратен ефект: на всеки е ясно защо някой иска да придаде правна форма на онова, което се крие от очите. Беззаконието е слабост на закона, а не на тези, които го прилагат. Затова не толкова фактът, а реализацията му ме изуми. Отново този вандалски и шумно демонстративен популизъм се затътри из парламента - рано сутрин, преди началото на работното време, се свикват спешни съвещания, ръководени от човек, който се разхожда като слон в стъкларски магазин; вземат се решения, написани на коляно - без консултации, без анализ, без обществено обсъждане. И после спешно се гласуват в комисиите, вкарват се в пленарната зала и настава едно масово натискане на машинните копчета, олицетворяващи липсата на гръбнак и воля. Изненадани от своето решение, впоследствие ръководителите на същите комисии и на цели парламентарни групи го обясняват със собствени мотиви, за да убедят първо себе си, а после и обществото, че разумът е надделял и законът най-сетне е вкаран в релсите. Не може - казват те, законът да ни подвежда и ние заради него да грешим. Лоши са законите, които те съблазняват да ги нарушиш и те подтикват към изкушение. Затова ще дръпнем ушите на нормите, за да му мислят занапред. А финансовият министър ни лук ял, ни лук мирисал, бездруго за него справедливостта е класово понятие, така че той стои по-високо от нея. А който е по-горе от справедливостта, той е по-голям и от хляба. Не става така. Вероятно на някого му е удобно да управлява по този начин, но това няма нищо общо нито с демокрацията, нито с държавността изобщо.", "date": "2019.06.18", "title": "Да дръпнем ушите на закона"}
{"url": "https://duma.bg/spryaha-pravata-na-dvama-balgarski-tenisisti-n194097", "text": "Българите Карен и Юри Хачатрян получиха забрани за участие във всички професионални тенис турнири, обяви Антикорупционната тенис организация (TIU). Санкциите са наложени във връзка с разследване по подозрения за нарушаване правилата. Двамата братя нямат право да участват и да присъстват на всички турнири, организирани от ръководните органи в тениса. 24-годишният Карен е №3021 в ранглистата на ITF, а 19-годишният Юри е 3126-и. През миналия месец първият игра на турнир в Маями и загуби във II кръг на квалификациите от Адриан Андреев с 0:6, 0:6. На старта той победи Жун-юй Чжао (Кит). Юри Хачатрян пък отстъпи и падна от Александър Ляоненка (Блрс) с 4:6, 4:6 в квалификациите на турнир в Пловдив в началото на този месец. През годината той отпадна и на два турнира във Флорида.", "date": "2019.06.18", "title": "Спряха правата на двама български тенисисти"}
{"url": "https://duma.bg/marselino-e-futbolist-%E2%84%961-na-sezona-n194095", "text": "Халфът на Лудогорец Марселиньо спечели приза за Футболист №1 на изминалия сезон в Първа лига според InStat Index. Класацията бе учредена в началото на кампанията от Асоциацията на българските футболисти (АБФ) в сътрудничество с ИНСТАТ - една от най-големите компании за футболни анализи и статистика. За победител всеки месец се обявяваше играчът с най-висок индекс, който се определя чрез формула на основа действията - голове, асистенции, точност на подавания, успешни единоборства и други показатели. Процентът на успешни действия увеличава индекса, като върху него оказва влияние и нивото на опонента в мача. 35-годишният Марселиньо участва в 28 мача за Лудогорец, в които изигра 2475 мин. Бразилецът записа общо 1639 подавания, от които 84% точни (или 1396), 8 гола, 32 създадени голови положения и 10 асистенции. Освен това плеймейкърът е отправил общо 72 удара към противниковите врати, от които 26 точни. Участвал е в 31 голови атаки и е регистрирал 48% успешни единоборства. 2300-1", "date": "2019.06.18", "title": "Марселиньо е Футболист №1 на сезона"}
{"url": "https://duma.bg/makedonskata-drama-n194091", "text": " Управляващите в Скопие изглеждат все по-разочаровани. Представяли са си сигурно, че след поставянето на подпис под договорите с Атина и София рогът на евроатлантическото изобилие ще се излее върху малката република край Вардар. Оказа се обаче, че геостратегическите интереси са едно, а приобщаването към клуба на богатите от ЕС е съвсем друго. С една дума - територията на Северна Македония влиза със сигурност в НАТО, но  членството в ЕС все още е мираж.   Дали отговорните фактори на най-високо ниво при комшиите са вярвали наистина, че с демонстрацията на немислимо доскоро съгласие с Гърция и България ще ударят както атлантическия, така и европейския заек? Просто европейската цел за Скопие се отдалечава от обещанието да му се даде дата за начало на преговорите. При това менторите от Брюксел се ориентират за към края на годината, което в превод на езика на евросъюзната администрация си означава направо прескачане в следващата 2020-а. Това крушение на евронадеждите провокира управленска песен, ама от онези тъжните и хубави на ши си - македонски, които в България неслучайно пеем с носталгия. В съзвучие глас срещу отлагането на преговорите изви президентско-премиерският тандем Пендаровски - Заев. Първият нагази бързо след избирането си в бързата вода на разнопосочните брюкселски течения, а вторият извади силната карта с вероятността за предсрочни парламентарни избори и надигането на пронационалистически сили в страната.   И двамата разбраха, изглежда, че не всичко е както \"изглежда\". Е, намериха се \"успокоители\" да им оставят ако не друго, поне надеждата. Самият председател на Европейския съвет Доналд Туск дълбокомислено каза: \"...не е важно \"дали\", а \"кога\" ще започнат преговорите\". От Берлин упълномощен посланик потвърди за дата в края на годината, но премълча за настроенията в Бундестага за \"опаковането\" наедно на Северна Македония и Албания и насрочването на старт на преговорния процес за двете страни едновременно. Ето това всъщност е най-големият кошмар за Скопие, което живее с усещането, че отдавна е профучало пред Тирана по всички еврокритерии.  Че пътят до Евросъюза на най-близката до сърцата ни република няма да е лек и бърз, е ясно за посветените в твърде сложната и често не съвсем логична мисловна дейност на брюкселските бюрократи. Както далеч от разума, логиката и истината са и последните опити на Скопие да си присвоява националната ни история. Става въпрос за безумното предложение на македонската страна в смесената българо-македонска комисия - да честваме съвместно паметта на Гоце Делчев. Естествено, няма здравомислещ българин, който да се съгласи с тъжната дата от 1946 г., когато костите на българския революционер са пренесени от София в Скопие под натиск и в полза на чужди интереси и доктрини. Но още по-учудващо е защо точно сега македонските \"историчари\" откриват тази рана, която не е възможно да зарасне без тяхното необходимо, вероятно и тежко за тях признание за националната принадлежност на личности, за българската история и добросъвестното й тълкуване в Северна Македония.   Така пак стигнахме до Гоце, после до..., до... и така без край в тресавището на чудесата и измислиците? А всичко можеше да бъде много по-лесно за всички, ако в шумно ракламирания ни договор за добросъседство с Македония бяха детайлно вписани конкретни решения по спорните въпроси. Тогава обаче много се бързаше. Защо ли?", "date": "2019.06.18", "title": "Македонската драма"}
{"url": "https://duma.bg/balgariya-e-18-a-v-sveta-po-poskapvane-na-zhilishtata-n194084", "text": "България се изкачва с две места в индекса на консултантската компания Knight Frank за ръста на цените на жилищата през първото тримесечие на 2019 г. Страната ни е поставена на 18-о място от 56 държави, след като през четвъртото тримесечие на миналата година заемаше 20-о място, въпреки отчетеното забавяне на повишаването на цените до 5,5% на годишна основа спрямо 6,3% в края на 2018 г. На шестмесечна база цените на жилищата у нас отбелязват повишение от 1,7%, а спрямо четвъртото тримесечие на миналата година са нараснали с 0,9%. За второ поредно тримесечие Словения оглавява класацията на страните с най-бързо растящи цени на жилищата с повишение от 18,2% за година. Шест от страните в топ десет се намират в Европа. Унгария, която заема седмо място в индекса с ръст на цените от 9,2%, се появява за четвърти пореден път в топ десет. Латвия се нарежда след Словения с ръст на цените на жилищата от 11,9% на годишна база, следвана от Китай с повишение от 11,6%. В десетката попадат още Малта с ръст от 10,8%, Чехия (9,9%), Люксембург (9,3%), Унгария (9,2%), Мексико (9%), Тайван (8,4%) и Колумбия (8,3%). Преди България са още Индия, Холандия, Русия, Словакия, Литва, Португалия и Естония. Жилищният пазар в Гърция набира инерция през 2018 г. с четири поредни тримесечия на годишен растеж, но все още има да извърви дълъг път. Цените остават с 40,8% под пика през третото тримесечие на 2008 г. През първото тримесечие на тази година цените на жилищата в южната ни съседка нарастват с 2,4%, което й отрежда 39-о място в индекса на Knight Frank. Други слаби в миналото пазари като Украйна и Перу също отбелязват ръстове през първите три месеца на 2019 г., съответно с 1,3 и 2,9% на годишна основа. В същото време страни със силен ръст на цените на жилищата през 2017 и 2018 г., като Исландия, Турция и Нова Зеландия, сега се задържат в средата на подреждането с умерени повишения на цените от съответно 4,4, 3,5 и 3,2%.", "date": "2019.06.18", "title": "България е 18-а в света по поскъпване на жилищата"}
{"url": "https://duma.bg/zemedeltsi-pechelyat-golyama-chast-ot-delata-za-subsidii-n194085", "text": "Земеделците печелят близо половината от делата, заведени по техни жалби срещу актове за схеми и мерки по директните плащания. При заведените дела по двете Програми за развитие на селските райони (ПРСР) фермерите са спечелили между 30 и 35% от тях. Това става ясно от отговор на министъра на земеделието Десислава Танева на въпрос от народните представители от \"БСП за България\" проф. Светла Бъчварова и Даниел Йорданов. Двамата депутати поставиха в края на май питане за неизплатените обезщетения по съдебни дела, спечелени от земеделски стопани. \"Много от случаите, при които са наложени санкции на земеделските стопани, са обжалвани по съдебен ред. Голяма част от заведените дела са в полза на бенефициентите, но въпреки съдебните решения на са извършени плащания от МЗХГ и ДФЗ\", пишат двамата депутати от левицата. Те поискаха от Танева информация какъв е броят на делата, спечелени от земеделските стопани по директните плащания и по ПРСР. Както и изплатени ли са дължимите обезщетения и ако не, какви са причините. За директните плащания за кампании в периода 2015-2018 г. са образувани общо 423 съдебни дела заради пълен или частичен отказ от изплащане на финансова помощ. От отговора на Танева става ясно, че по тях са постановени 113 съдебни акта, от които в полза на ДФЗ са 60, а в полза на земеделците - 53. Министърът пише, че във връзка с влезлите в сила 53 съдебни решения са предприети действия за изпълнението им. Според Танева няма съдебно решение, което да не е изпълнено или да не е в процес на изпълнение. Министърът обаче обяснява, че спечелените от фермерите дела не във всички случаи постановявали изплащане на суми по тях. В преобладаващия брой дела подаденото заявление се връща за преразглеждане на административния орган при спазване на указанията, дадени от съда. Част от делата изисквали преиздаване на обжалвания административен акт с включени допълнителни мотиви за издаването им, обяснява Танева. И така по спечелените от фермери 53 дела за директни плащания само в 19 случая са извършени преизчисления и оторизация на субсидии. В други 32 случая са издадени или са в процес на издаване нови уведомителни писма с допълнителни мотиви според изискванията на съда, а две съдебни решения са на етап обработка. Делата по схемите и мерките от двете ПРСР - за програмния период 2007-2013 и за този 2014-2020 г., са повече. Общо образуваните дела по двете програми, включително по мерките 6.1 и 6.3, са 1772. Приключилите са 1078 дела, от които в полза на ДФЗ - 674, а в полза на бенефициентите - 404. Висящи са 694 дела. При всички случаи на отмяна на административен акт съдът връща преписката за ново разглеждане от ДФЗ със задължителни указания по прилагането на закона. Танева пише, че от страна на ДФЗ са предприети всички необходими действия за изпълнението на постановените съдебни решения, като са издадени или са в процес на издаване нови административни актове.", "date": "2019.06.18", "title": "Земеделци печелят голяма част от делата за субсидии"}
{"url": "https://duma.bg/tsenata-na-grazhdanska-otgovornost-shte-zavisi-ot-shtetite-n194081", "text": "Размерът на щетите, нанесени при пътнотранспортни произшествия, а не дребните нарушения на водачите да определят цената на задължителната застраховка \"Гражданска отговорност\", предлага новата Агенция за пътна безопасност. Нейни  експерти заедно с представители на застрахователния сектор  са подготвили модел, който е предложен на Комисията за финансов надзор. Идеята е да не се увеличават парите от \"Гражданска отговорност\", а при сегашните условия да има преразпределение на събраните пари в зависимост от рисковете, които носи съответният водач. Не трябва да се допуска \"малус\" за автомобилите, защото те се управляват от хората, е мнението на експертите. През есента ще бъде готово новото предложение за въвеждането на \"бонус-малус\" системата за застраховката \"Гражданска отговорност\". В момента работи нова международна работна група, която да създаде система, при която шофьори без нарушения на пътя ще плащат по-евтина полица, а за водачите с много провинения цената ще е много по-висока. \"Бонус-малус е система, която персонализира премията, платена от застраховащия, като взема предвид поведението на пътя и историята на претенциите. Миналата година бе представен вариант, но той срещна остро обществено недоволство.", "date": "2019.06.18", "title": "Цената на \"Гражданска отговорност\" ще зависи от щетите"}
{"url": "https://duma.bg/chuzhdestranen-investitor-vliza-v-pristanishteto-na-dogan-n194077", "text": "Преговаря се с чуждестранен инвеститор да влезе с максимум 50% дял в новосъздаденото дружество \"Пристанище ТЕЦ Езерово\", което още от юли ще започне да използва старото въглищно пристанище на ТЕЦ \"Варна\" за зърнени товари. Това съобщи Данаил Папазов, изпълнителен директор и председател на съвета на директорите на ТЕЦ \"Варна\" пред журналисти. Той не съобщи името на компанията, с която се преговаря от 6-7 месеца, но стана ясно, че тя ще осигури и голямата част от товарите за пристанището, което планира още до края на тази година да обработи между 200 и 250 хил. тона товари. Инвестицията за преобразуването на пристанището възлиза на 89 млн. евро.  ТЕЦ \"Варна\" планира да участва като съакционер в бъдещото общо предприятие със сегашните си активи, които са оценени на 63 млн. лева. Още толкова се очаква да осигури бъдещият инвеститор като парична вноска, за да се присъедини към бизнес начинанието. Многократно по-голяма инвестиция се планира за разработването на ТЕЦ \"Варна\", от която в момента на газ са преобразувани три от шестте блока, два от които са за студения резерв.  Предвижда се на мястото на старите блокове да се изградят нови, но инвестицията все още е в процес на оценка. Вероятно ще е от порядъка на 200 млн. евро и за нея също ще се търсят чуждестранни партньори или банкови заеми, каза Папазов. Той оспори тиражираната в медиите информация, че почетният лидер на ДПС Ахмед Доган е овладял бившите активи на чешката компания ЧЕЗ, купувайки срещу 3500 лева дела на сина му и дъщеря му в дружеството \"Сигда\", което в края на 2017 придоби от ЧЕЗ затворената през 2015 г. въглищна централа.", "date": "2019.06.18", "title": "Чуждестранен инвеститор влиза в пристанището на Доган"}
{"url": "https://duma.bg/gotovi-sme-da-dadem-56-ot-zaplatata-si-za-pochivka-n194083", "text": "Българите са готови да отделят 56% от месечната си заплата за лятна почивка, показва проучване на \"Фератум Груп\". То изследва поведението на над 22 хил. домакинства в 17 страни. Средният нетен доход на участващите домакинства варира между 827-3934 евро, в зависимост от държавата. Според резултатите българите ще похарчат най-много пари за пътувания в страната - 17%, за летни занимания - 16%, и немалка част за обзавеждане за дома и вилата - 14%. Международното проучване за потребителски навици \"Летен барометър 2019\" нарежда Мексико на първо място по прогнозни разходи за лятна почивка с 60%, следвани от България - 56%, Испания - 51%, и Латвия - 43%. Най-ниски разходи в тази категория имат Финландия - с 28%, и Дания - с 26%, следвани от Бразилия - 13%, и Румъния - 12%. Статистиката на групата сочи още, че участниците в проучването в Канада са най-склонни да похарчат повече от 100 евро за нощувка в хотел. Хората от Германия, България и Румъния обаче са по-отворени към възможности като Airbnb за тяхното пътуване. Средно над 60% от анкетираните от компанията предпочитат да плащат с карта. Общо 85% от участвалите в проучването от Швеция, Дания и Норвегия ще изберат плащане с карта пред плащане с пари в брой. Домакинствата, използващи мобилни банкови услуги, също се увеличават. Над 80% от анкетираните от Швеция, Холандия, Канада, Великобритания, Полша и Бразилия заявяват, че през този период ще използват мобилно банкиране.", "date": "2019.06.18", "title": "Готови сме да дадем 56% от заплатата си за почивка"}
{"url": "https://duma.bg/100-semeystva-zaplasheni-da-ostanat-bez-dom-v-ruse-n194086", "text": "Над сто семейства могат да останат на улицата след фалита на завод \"Захар Био\" в Русе. В момента тече процедура по обявяването в несъстоятелност на предприятието, което е натрупало над 14 млн. лева дълг. За да се погасят задълженията, ще трябва да се пристъпи към продажба на ведомствени жилища, в които живеят 250 души. До ситуацията се е стигнало заради наложените ограничения на европейския и световния пазар. Производството се е оскъпило, а Държавният фонд \"Земеделие\" е санкционирал фабриката с 8,5 млн. лева заради нарушение на квотите за внос на сурова захар от захарна тръстика.  Захарният завод в Русе, който е най-голямото подобно предприятие у нас, заработва през 1913 г. Той е построен от австрийски предприемачи, които изграждат и ведомствени жилища за работниците. Сега обаче тези къщи трябва да бъдат разпродадени, за да се покрият поне част от задълженията. В момента в тях живеят под наем 100 семейства. Те обясняват, че са вложили много средства в жилищата и се надяват, че ще получат възможност да ги купят, и то по държавна, а не по пазарна оценка. Синдикът Георги Чолаков посочва, че предстои процедура по оздравяване на предприятието.", "date": "2019.06.18", "title": "100 семейства заплашени да останат без дом в Русе"}
{"url": "https://duma.bg/otkrivat-ekspozitsiya-v-pamet-na-laslo-nagi-v-smolyan-n194088", "text": "Обновената постоянна експозиция на къщата музей \"Ласло Наги\" под наслов \"Кой любовта ще пренесе\" - в памет на Ласло Наги, ще бъде открита днес, 18 юни, в Смолян. Изложбата се посвещава на сина на поета - Андраш Наги (1953-2018), и се реализира като проект на Унгарския културен институт в София. Тя включва най-важните елементи от изобразителното, предметното и поетичното наследство на Наги. В творчеството му изпъква мотивът на коня като символ на изчезващия свят на селото, на природата, на естествените общности и на свободата. Стихотворението, дало заглавие на изложбата - \"Кой любовта ще пренесе\", е най-известното на поета. Тържественото откриване ще се състои от 15.30 ч. Рецитал със стихове ще изпълнят представители на театралната школа към Центъра за подкрепа за личностно развитие в Смолян с ръководителка Искра Йосифова, ще звучат унгарски народни песни. От 18.30 ч. в Родопския драматичен театър \"Николай Хайтов\" предстои концерт с участието на изпълнители от Кишпещ (XIX район на Будапеща) - Балаж Ташони и Клаудия Шайфи.", "date": "2019.06.18", "title": "Откриват експозиция в памет на Ласло Наги в Смолян"}
{"url": "https://duma.bg/ekolozi-prizovaha-radev-da-spre-novite-sanktsii-za-kampinguvane-n194082", "text": "Около 20 организации, обединени в група \"Бетономорие\", ще внесат искане в президентството за налагане на вето върху промените в Закона за устройството на Черноморското крайбрежие.  Според тях гласуваните от депутатите текстове ограничават свободното къмпингуване, но по никакъв начин не предпазват крайбрежието от презастрояване. Организациите ще излязат и на протестен лагер пред президентството. Недоволството им миналата седмица доведе до блокиране на движението през Орлов мост в София. Миналата седмица парламентът прие окончателни промени в Закона за устройството на черноморското крайбрежие. Измененията предвиждат забрана за разполагането на палатки, чадъри, шезлонги всякакви други плажни принадлежности върху пясъчните дюни. Свободното къмпингуване продължава да бъде забранено в 2-километровата зона от плажната ивица, но промените предвиждат да бъдат обособени специални зони, където да се практикува. Това обаче няма да стане през този сезон. Измененията въвеждат солени глоби. Например за поставяне на палатки върху дюни санкцията е 1000 лева. За паркиране или преминаване с пътни превозни средства през пясъчните образувания глобата ще е от 1000 до 3000 лв., като може да се конфискува и имущество на стойност между 3000 и 5000 лева. За юридическите лица санкциите са от 10 000 до 50 000 лева. Предвижда се законът да важи не само за плажните дюни, но и за тези в близост до крайбрежните зони.", "date": "2019.06.18", "title": "Еколози призоваха Радев да спре новите санкции за къмпингуване"}
{"url": "https://duma.bg/stolichni-dkts-sa-na-raba-na-otselyavaneto-n194087", "text": "Много столични Диагностично-консултативни центрове са на ръба на оцеляването, сочат отчетите за финансовото им състояние през миналата година. Шест от тях са излезли на загуба, а голяма част от останалите 24 бивши поликлиники едвам крепят балансите си, за да не излязат на минус.  От години с влошено финансово състояние е поликлиниката в кв. \"Орландовци\", която е единствената в този район и обслужва 40 000 столичани. Сградата на медицинския център е в трагично състояние, а през миналата година загубите му достигат 18 000 лева, въпреки че е получил заем от общината.  V ДКЦ, известно още като Студенска поликлиника, продължава да е в трагично финансово състояние. Той увеличава загубите си, които са 182 000 лв. през миналата година, и държи рекорд по този показател. Задълженията му достигат 820 000 лева.  Другото губещо дружество е VI ДКЦ в район \"Илинден\", което е натрупало 46 000 лева загуби през 2018 г.  Въпреки че се справя по-добре финансово, и през миналата година на минус излиза ХV ДКЦ в район \"Изгрев\"- с 18 000 лева. Почти същите са загубите и за ХVI ДКЦ, което се намира в \"Кремиковци\", определян като район с повишен здравен риск. Заради това и от общината са отпуснали на поликлиниката 25 000 лева за погасяване на задължения. Отделно дружеството е ответник по дело за стари задължения, чийто изход не е ясен. \"Столичната община е длъжник на ДКЦ-тата, някои от които са незаменими, защото нямат алтернатива\", коментира за ДУМА общинският съветник от БСП Милка Христова, член на здравната комисия към СОС. Тя припомни, че някои от бившите поликлиники са в ликвидация. Според нея общината трябва да намери нишата си в столичното здравеопазване, да укрепи болниците за долекуване, хосписите и да развива онези области, които още не са завзети от частните структури. \"Да не забравяме, че общинските болници и поликлиники са в ситуация на нелоялна конкуренция с частните здравни заведения\", припомни Христова. Според нея общинските болници оцеляват благодарение на финансиране от Столичната община.", "date": "2019.06.18", "title": "Столични ДКЦ са на ръба на оцеляването"}
{"url": "https://duma.bg/7-godishna-avtorka-predstavya-parva-kniga-n194089", "text": "Можете ли да познаете на колко години е най-младата българска авторка? Тя е точно на 7 и предстои да бъде първокласничка наесен. Нейното име е Стела Тасева, а заглавието на първата й книга (написана и илюстрирана от нея) буди любопитство - \"Животът на едно необикновено прасенце\". Представянето е днес, 18 юни, от 18 ч. в пространството за родители и деца \"Малки приказки\" в София (кв. \"Изток\", ул. \"Акад. Методи Попов\" 1). Малките гости могат да участват и в специално организираното за тях ателие за рисуване и изработване на маски и прасенца от пластелин. Входът е свободен. По желание на Стела 1 лв. от всяка купена книга ще бъде дарен на приют за кучета, защото тя обожава животните (нейна мечта е да се грижи за тях в собствена ферма). Останалите средства е решена да вложи в издаването на следващата си книга.", "date": "2019.06.18", "title": "7-годишна авторка представя първа книга"}
{"url": "https://duma.bg/ralitsa-kovacheva-bezhan-imali-sme-izpalniteli-s-koito-mozhem-da-se-gordeem!-n194090", "text": "- Госпожо Бежан, защо се заехте да \"съживявате\" старите песни? Днешното поколение може ли да разбере винтидж културата и да се забавлява?  - Не съм мислила, че правя нещо с мисия. Баща ми Георги Ковачев преди няколко години ми подхвърли идеята. Първоначално реагирах с усмивка, но лека-полека идеята се разви. От няколко песни започнахме да правим концерти и танцови забави и така се роди музикалният спектакъл \"Незабравимите - Старите песни на нов глас\". Винтидж културата става все по-популярна по света. Има суинг общества от млади хора, които танцуват на винтидж западна музика. Напълно логично е да се обърнем и към нашите песни от миналото. Спектакълът има успех сред младите, те научават текстовете, забавляват се и танцуват. - Кои песни са включени в проекта? Как подбрахте точно тях и каква е свързващата нишка? - Изпълнителите! Първо подбирах песните по изпълнителите и личната ми симпатия към самата песен. Нищо не е случайно. Песни, изпълнявани от Леа Иванова, която е работила с татко, били са в една компания, нашите са ми разказвали много за нея и за силния й дух; Ирина Чмихова, Мими Николова - прими на българската естрада, също работили с него; Тодор Колев - мой учител, Стефан Воронов, Емил Димитров, Аспарух Лешников, Лиана Антонова, дуо \"Нове\" и още изключителни музиканти. Те са Незабравими, както и тяхното творчество! Когато построихме спектакъла, нишката сама се подреди, а темата е толкова позната... Влюбване, брак, деца, командировки, скандали, изневяра, раздяла, прошка. Толкова прозаичен сюжет и в същото време сюжет, основа на световната драматургия, само дето невинаги се свършва с прошка... Тук най-важното е прошката и причините за изневярата.  - Кабарето е романтичен жанр, но сякаш малко далечен на съвременната действителност. Какво е ценното в него като изразни средства, като звучене, като вкус? - Покрай работата на татко, който освен изключителен музикант беше и много добър и известен импресарио, като малка израснах в българските вариетета, които много наподобяваха американското кабаре. Бях очарована от красивите балерини, пайетите и перата, страстните взаимоотношения. След като гледах и филма \"Кабаре\" - бях запленена. Помня, че в трети клас попълвахме въпросник: какъв искаш да станеш, като пораснеш. Аз написах: Като Лайза Минели, актриса и певица. После забравих тази си мечта и тя се появи сама в живота ми - след като от малка се занимавам с музика и почти случайно влязох в НАТФИЗ, и то в класа на проф. Крикор Азарян, Тодор Колев, Николай Поляков. Сега съчетавам актьорското майсторство и музиката в едно. Ценното на кабарето е... бих отговорила с целия текст на песента \"Кабаре\": \"...Животът е кабаре, стари приятелю, ела в кабарето\". - Наред с музикантите в спектакъла, създаден от вас, участват и актьори - тяхната роля каква е? - Да, освен едни от най-талантливите млади музиканти - Калин Жечев - пиано, Димитър Сираков - контрабас, Денис Гоев - тромпет, Ивелин Иванов - акордеон, Стоил Иванов-Стю - барабани, на сцената с мен са и актьорът Георги Грозев, Гери Цакова и Теди Рашед. Те са абсолютно синтетични актьори - пеят, танцуват, играят. Георги сякаш буквално е излязъл от \"Кабаре\" на Боб Фос. Той не само визуално прилича на водещия от филма, а и присъства с темперамент и замах. Интересното е, че и с него, и с Иван Юруков се запознахме в театъра във Враца, репетирайки различни пиеси. Гери и Теди са куклени актриси, завършили академията миналата година. Когато реших да създам спектакъл от концерта, направих кастинг сред млади танцуващи, пеещи и играещи актриси и ето моите два бисера. Грозев води целия спектакъл, свързва фабулата. Предлага ни разходка в машината на времето, като темата е вечната - любовта. И започва история, която се развива в миналия век. Теди и Гери се превъплъщават в деца, водят кукла, пеят, танцуват. Толкова се радвам на нашата среща, винаги са усмихнати и вярващи в успеха. - Иван Юруков - обичан и популярен актьор, е специален гост на екипа ви. Той как се вписва в сюжета?  - Да, Иван е стихия. Не само играе в театъра и в киното, Иван пее много добре, рисува, а скоро засне и първия си пълнометражен филм - \"До последния каприз\". Не ми се иска да издавам много за неговото участие, но добре!: След като се показва женската гледна точка за изневярата, героят му разказва своя горчив опит по темата и..., като дойдете ще видите! - Днес в театъра, както и в другите изкуства по-скоро се създават оригинални мултижанрови произведения, ролята на артистите става все по-сложна и талантът им трябва да е все по-универсален. Вие имате знаменити учители, а сега сама обучавате бъдещи колеги - има ли разлика в подхода и подготовката на артистите именно поради тези променени условия? - Да, но има и чисти жанрови представители! Различията по-скоро не са свързани с жанра, а с реализацията след завършването. Сега се налага по-сериозна мотивация и наистина студентите, и впоследствие актьорите, трябва да могат повече неща. Сега възприятията им са презадоволени, въображението е по-закърняло, защото визията го замества. И това, което е важно за младите хора, е да четат и да общуват повече в личен контакт. А преподавателят трябва да събуди любопитството им към света и към тях самите. Актьорът не може да е дебелокож, но във време на пазарна икономика трябва да се справя с жестока конкурентна среда и в същото време да е чист и да открива, и да се радва на живота като дете.", "date": "2019.06.18", "title": "Ралица Ковачева-Бежан: Имали сме изпълнители, с които можем да се гордеем!"}
{"url": "https://duma.bg/kanyat-na-flashmob-za-nenasilie-v-uchilishte-n194076", "text": "На флашмоб с мотото \"Танцувай за ненасилие в училище\" са поканени всички желаещи на 20 юни, четвъртък, от 20 ч., в столичния парк \"Възраждане\". Спектакълът е част от проекта \"Премълчаното разказано - пътуваща сцена\". Мащабното начинание е на театралния режисьор и директор на Университетския театър на Нов български университет Възкресия Вихърова. Със своя екип от артисти, студенти и преподаватели тя изследва насилието в българското училище и дава артистична алтернатива за справяне със социалния феномен. Платформата \"Артисти за ненасилие\" не само констатира и описва проблема, а създава общност, всекидневно стремяща се да покаже мащабите му, да го извади от анонимност, да привлече общественото внимание към него. Една битка за ненасилие, която цели повишаването на обществената чувствителност към проявите му и изграждане на нетолерантност към тях. Чрез мощните средства на изкуството се показва реална ситуация, създават се творчески продукти, които не са страшни за гледане, а въздействащи и провокиращи размисъл. В танцовия спектакъл участват 15 студенти от т.нар. нулево поколение. Така психолозите наричат децата на България, родени в периода 1990-1999 г. Точно това е поколението, носещо на гърба си травмите на Прехода в България, които се изявяват в липса на доверие към хора и институции, недостиг на вяра в себе си и бъдещето. Спектакълът е част от събитията \"Сцена в парка\", които провокират непосредствена среща между изкуството и публиката. Инициативата е на Фондация \"Арт офис\" и Фондация \"Асоциация информбюро\", в партньорство с район \"Възраждане\" - СО, и с финансовата подкрепа на Национален фонд \"Култура\". Проектът има за цел да разшири местата за представяне на културни събития, като превърне парк \"Възраждане\" - една от най-новите зелени площи в София, в сцена на открито.", "date": "2019.06.18", "title": "Канят на флашмоб за ненасилие в училище"}
{"url": "https://duma.bg/london-umuva-za-sreshta-mey-putin-n194070", "text": "Лондон обмисля възможност за лична среща на Тереза Мей с Владимир Путин на срещата на Г-20 в Осака, съобщава \"Таймс\". Според изданието бърза се отношенията да бъдат размразени, преди приемникът на Мей да поеме властта. Източници на изданието твърдят, че срещата в Осака ще се състои само ако бъде определeн общ дневен ред, който да доведе до конкретни резултати. На свой ред \"Гардиън\" твърди, че Путин предпочита да отвори нова страница в двустранните отношения не с отиващата си приз юли Мей, а с все още неизвестния й приемник. Вестникът твърди, че Лондон не отменя позицията си по \"случая Скрипал\", но е готов на частично възстановяване на връзките, ако Москва заяви, че такива случаи \"не трябва да се повтарят\".", "date": "2019.06.18", "title": "Лондон умува за среща Мей - Путин"}
{"url": "https://duma.bg/mozakat-staree-ot-hamburgeri-n194072", "text": "Мозъкът старее от прекалената консумация на бързи закуски, най-вече хамбургери, установили специалисти от Австралийския национален университет, съобщи сайтът MedicalXpress. Анализирани са резултатите от 200 изследвания, потърсили връзка между здравето на главния мозък, стареенето и фактори, свързани с околната среда. Учените открили убедителни доказателства, че нездравословното хранене и липсата на физическа активност за дълъг период увеличават риска от развитие на диабет тип 2 и влошават когнитивните функции, предизвиквайки деменция и атрофия на мозъка. У хората на средна възраст невродегенеративните заболявания могат да започнат по-рано от обичайното и да имат необратим характер. Затова препоръките за намаляване на риска от деменция за хората, прехвърлили 60-те, на практика са безполезни. Специалистите съветват да се премине колкото е възможно по-рано към здравословно хранене. Около 30% от възрастните хора по света са с наднормено тегло или затлъстяване, а над 10 на сто ще са засегнати от диабет тип 2 към 2030 г.", "date": "2019.06.18", "title": "Мозъкът старее от хамбургери"}
{"url": "https://duma.bg/150-balona-politat-na-festa-v-kapadokiya-n194073", "text": "Над 150 балона с горещ въздух се очаква да се издигнат в небето над Кападокия. Планирано е да извършат 6 полета, в случай че времето го позволява.  Събитието ще се проведе от 3 до 7 юли. Кападокия - един от най-важните туристически центрове на Турция, за първи път ще е домакин на Международния фестивал на балоните с горещ въздух. Екипи от САЩ, Испания, Полша, Швейцария, Индонезия, Великобритания, Словакия, Франция, Холандия, Япония и Мексико вече са заявили участие, съобщи \"Дейли сабах\".", "date": "2019.06.18", "title": "150 балона политат на феста в Кападокия"}
{"url": "https://duma.bg/tsipras-zaplashi-turtsiya-sas-sanktsii-n194071", "text": "Да се наложат санкции на Турция, ако се потвърди, че страната извършва сондажи в изключителната икономическа зона на Кипър, поиска премиерът Алексис Ципрас след днешната спешна среща на Съвета за национална сигурност на Гърция, съобщи изданието \"Катимерини\". След разговор с президента на Кипър Никос Анастасиадис по време на срещата Ципрас съобщи, че са били обсъдени съвместните стъпки, които трябва да бъдат предприети в рамките на ЕС, включващи и двете страни. Ние се съгласихме, заяви премиерът, че ще се подготвим за срещата на върха на ЕС през тази седмица, за да вземем правилни решения, включително и приемането на санкции, ако се потвърди, че се осъществява сондаж в изключителната икономическа зона на Кипър. Ципрас заяви, че всички гърци трябва да се чувстват напълно в безопасност, а съобщението до Анкара е, че \"всеки, който наруши суверенните права на Гърция и Кипър, както и международното право, ще се изправи пред последствията\".  Турция и правителството на кипърските гърци са в спор за енергийни резерви в Средиземно море. През май Турция разположи кораб за сондиране западно от острова. Гърция и Кипър протестират, че корабът е навлязъл в изключителната икономическа зона на острова. Турция пък се защитава, че този район е част от континенталния й шелф. Кипър откри първите резерви на газ през 2011 г., което доведе до други открития. Турция смята, че всички природни ресурси около острова принадлежат и на кипърските турци. Действията на Гърция и Кипър, включително и издадените от Кипър заповеди за арест на екипажа на турския кораб за сондиране \"Фатих\", бяха одобрени от френския президент Еманюел Макрон, което пък предизвика гнева на колегата му Ердоган. В неделя той нападна Франция пред турски журналисти, като каза, че \"тези, които имат право да говорят за Източното Средиземноморие, могат да говорят. Откога Франция има право да говори за Източното Средиземноморие? Имат ли крайбрежие на Източното Средиземноморие?\" В същото време делегации на турското и гръцкото министерства на отбраната ще проведат втора среща тази седмица в Анкара, за да засилят сътрудничеството в Егейско море, гласи изявление на турското министерство на отбраната. Турска военна делегация вече посети Атина между 20 май и 25 май за техническа среща с гръцките си колеги, за да засили сътрудничеството, особено по отношение на \"мерки за изграждане на доверие и кодекс за поведение в Егейско море\". Освен за кипърския газ Турция и Гърция имат няколко спора и в Егейско море, включително и за размера на териториалните води, въздушното пространство и континенталния шелф.", "date": "2019.06.18", "title": "Ципрас заплаши Турция със санкции"}
{"url": "https://duma.bg/razkriha-nay-dobroto-vreme-za-hubav-seks-n194074", "text": "Настройте алармите - най-подходящото време за секс е сутринта, разкри британски експерт, цитиран от \"Дейли стар\". В ексклузивно интервю за изданието д-р Шахзади Харпър - специалист по менопауза и хормонални проблеми, засягащи либидото, посочва, че ако партньорите искат да извлекат максимално интимно удоволствие, е най-добре да правят секс сутрин. Експертът обясни: \"По това време нивата на тестостерона както при господата, така и при дамите, са най-високи. Макар да е преобладаващо мъжки хормон, той е наличен и при жените. Тестостеронът е отговорен за това да се чувстваме будни, енергични и секси. Хормонът освен това стимулира производството на семенна течност, допринася за трупането на мускулна маса и контролира сексуалното желание. Така че правете секс сутрин.\"", "date": "2019.06.18", "title": "Разкриха най-доброто време за хубав секс"}
{"url": "https://duma.bg/zapochna-protsedura-za-uvolnenie-na-meta-n194065", "text": "С подаване на искане в парламента албанските управляващи социалисти официално започнаха процедурата за уволнение на президента Илир Мета. Искането бе подписано от 55 депутати. След подаване на искането координаторът на коалицията Таулант Бала каза, че държавният глава е извършил няколко нарушения на конституцията, с които сериозно е нарушил \"принципа за упражняване на суверенитет от народа\", с което се поставил над конституцията.", "date": "2019.06.18", "title": "Започна процедура за уволнение на Мета"}
{"url": "https://duma.bg/tom-hanks-otkradna-oskar-zaradi-bas-n194075", "text": "Холивудският актьор Том Ханкс открадна от сувенирен магазин няколко фалшиви статуетки на \"Оскар\" и собствена картонена фигура. Направи го заради бас с телевизионния водещ Джими Кимъл. В ефира на прочутото шоу той охарактеризира Ханкс като изключително положителен човек, който никога не е бил замесен в скандални истории. Кимъл му предложи да влезе в най-близкия магазин, за да открадне нещо оттам, без да го плати. Актьорът прие предизвикателството. И успя да задигне някои неща, които по-късно бяха платени от бодигарда на холивудската звезда. Българският зет Том Ханкс е носител на две награди \"Оскар\" за най-добра мъжка роля за филмите \"Филаделфия\" (1993) и \"Форест Гъмп\" (1994). Общо се е снимал в над 50 кинопродукции.", "date": "2019.06.18", "title": "Том Ханкс открадна \"Оскар\" заради бас"}
{"url": "https://duma.bg/iran-e-na-praga-da-narushi-limita-za-urana-n194066", "text": "Иран обяви, че ще наруши ограничението за обогатяване на уран към ядреното споразумение след няколко дни. Информацията съобщи АП, позовавайки се на говорителя на Агенцията за атомна енергия на ислямската република. Страната вече учетвори производството на нискообогатен уран, отбеляза говорителят, след като спря да изпълнява някои задължения към ядрения договор. Представителят поясни, че държавата ще наруши ограничението на запасите от уран след 10 дни. През миналия месец Техеран предупреди световните сили, че ако не защитят икономиката на Иран от американските санкции до 60 дни, страната ще започне да обогатява уран на по-високи нива. Към 26 май Иран има запаси от тежка вода в размер на 125,2 метрични тона в сравнение със 124,8 тона през февруари, но под лимита от 130 тона. Страната притежава 174,1 килограма нискообогатен уран към 20 май за разлика от 163,8 килограма през февруари. Ограничението е 202,8 килограма уран.", "date": "2019.06.18", "title": "Иран е на прага да наруши лимита за урана"}
{"url": "https://duma.bg/yadrenite-sili-pritezhavat-po-malko-boyni-glavi-n194067", "text": "Ядрените сили продължават да модернизират арсеналите си, въпреки че намаляват броя на ядрените бойни глави. Това констатира новият годишен доклад на Международния институт за изследвания на мира в Стокхолм (СИПРИ). Това е юбилейният, 50-и поред доклад на СИПРИ. \"Ключова констатация е, че въпреки цялостното намаляване през 2018 г. на количеството ядрени бойни глави всички ядрени държави продължават да модернизират ядрените си арсенали\", посочва докладът. В началото на 2019 г. девет държави притежават 13 865 ядрени оръжия - САЩ, Русия, Великобритания, Франция, Китай, Индия, Пакистан, Израел и КНДР. Това е по-малко от началото на 2018 г., когато е имало 14 465 атомни оръжия. От тези 13 865 ядрени оръжия 3750 са разгърнати (разположени на ракети или в бази с оперативни сили), близо 2000 от тях са в състояние на готовност за използване, а други 10 115 са съхранявани в складове. САЩ имат 1750 разгърнати ядрени бойни глави и други 4435. Общо имат 6185 спрямо 6450 преди година.  Русия има 1600 разгърнати ядрени бойни глави и други 4900. Общо 6500 през 2019 г. в сравнение с 6850 през 2018 г.  Великобритания има 120 разгърнати бойни глави и други 80 - общо 200. През 2018 г. е имала 215.  Франция притежава 280 разгърнати ядрени бойни глави и други 20. Няма промяна спрямо 2018 г.  Китай притежава общо 290 ядрени бойни глави в сравнение с 280 през 2018 г.  Индия притежава 130-140 ядрени бойни глави, а Пакистан - 150-160 глави. Няма промяна.  Израел и КНДР съответно имат 80-90 (80 през 2018 г.) и 20-30 (10-20 през 2018 г.). Спадът на общия брой на всички ядрени оръжия по света се дължи на Русия и САЩ, които общо държат над 90% от всички атомни оръжия в света. Те са предприели мерки за допълнително съкращаване на стратегическите ядрени сили като част от изпълнението на Договора Нов СТАРТ от 2010 г., както и заради едностранни действия. През 2018 г. Русия и САЩ обявиха, че са постигнали заложените цели за намаляване на ядрените оръжия преди крайния срок, заложен в този договор. Той изтича през 2021 г. В момента не се водят преговори по въпроса. Русия и САЩ са разширили програмите си за подмяна и модернизация на ядрените бойни глави, ракети и самолети, както и обектите за производство на ядрени оръжия. Останалите ядрени сили, притежаващи по-малък брой бойни глави, разработват или разгръщат нови оръжейни системи или са заявили намерение да го направят.", "date": "2019.06.18", "title": "Ядрените сили притежават по-малко бойни глави"}
{"url": "https://duma.bg/kratki-novini-n194068", "text": "До края на този месец ще бъдат сменени 8 министри и зам.-министри, както и около 20 директори на държавни компании, обяви премиерът на Северна Македония Зоран Заев. Пред медиите Заев разясни, че целта на всичко това е утвърждаването на безспорното евроатлантическо бъдеще на страната. Троен самоубийствен атентат в Нигерия взе 30 жертви. Според местните власти бомбените атаки са извършени от \"Боко Харам\". Трима атентатори самоубийци се взривиха пред спортна зала в град Кондуга, където по това време десетки футболни фенове гледали мач по телевизията.  Лодка с нелегални имигранти потъна край югозападното крайбрежие на Турция. Загинали са осем души. Катер на бреговата охрана е успял да извади 31 души от водата. Все още не е ясно от каква националност са мигрантите. Трус от 6,2 по Рихтер удари Индонезия. Епицентърът на земетресението е бил на 133 км северозападно от град Купанг на остров Тимор. Към момента няма данни за пострадали и щети. Стрелба избухна в американския град Филаделфия. Най-малко един човек е убит, а други седем са ранени. Според местни медии стрелбата избухнала по време на парти по повод завършването на гимназията в югозападен квартал на града. Ранени са били четирима възрастни и четирима тийнейджъри. Крайбрежното западно предградие на новозеландския град Окланд - Титиранги беше нападнато от огромни орди плъхове. Гризачите, които буквално превзеха жилища и магазини, бяха описани от местните медии като животни с \"размерите на котки и със също толкова безсрамно поведение\".", "date": "2019.06.18", "title": "Кратки новини"}
{"url": "https://duma.bg/losho-vreme-vze-zhertvi-v-evropa-n194069", "text": "Силни бури причиниха наводнения и сериозни щети в много части на Европа. В Източна Франция, южно от Лион, мощна градушка с големината на топка за тенис изпочупи прозорците на множество автомобили. Пороят е наводнил пътища и е нанесъл сериозни щети на жилищни сгради. Германски турист е бил убит от падащо дърво в град Танингс. В Швейцария жена загина, след като лодката, в която се намирала, се преобърна по време на силна буря на Женевското езеро. В Обединеното кралство обилните валежи причиниха наводнения, а много населени места в Линкълншир са под вода. Агенцията по околна среда на Острова обяви, че ситуацията е \"безпрецедентна\". Полша също претърпя тежка буря със силни гръмотевични бури. Има много изкоренени дървета, а хиляди домакинства са останали без ток.", "date": "2019.06.18", "title": "Лошо време взе жертви в Европа"}
{"url": "https://duma.bg/datata-n194104", "text": "1882 - РАЖДА СЕ ГЕОРГИ ДИМИТРОВ, ПОЛИТИК И ДЪРЖАВНИК (УМИРА 1949 Г.). Ръководител на БКП и генерален секретар на Коминтерна. Министър-председател (1946-1949), народен представител. На 9 март 1933 г. заедно с Благой Попов и Васил Танев е арестуван и обвинен в подпалването на Райхстага в Берлин. Лайпцигският процес, след който получава съветско гражданство, го прави световноизвестен. След смъртта му на 2 юли 1949 г. тялото му е поставено в мавзолей в София, сринат до основи през септември 1999 г. 1889 - В САЩ Е ПАТЕНТОВАНА ДЕТСКАТА КОЛИЧКА. Първите модели се появяват още през 1650 г. Първата бебешка количка е създадена от Уилям Кент, дизайнер по ландшафта. Тя била конструирана за шестте деца на английски херцог. Представлявала люлка на колела. През 1877 г. в Англия отворила врати първата фабрика за детски колички. От този момент те вече не били привилегия на богатите, а всяка майка можела да си ги позволи. Японците първи в света направили покривала за детски колички, които бързо получили световно разпространение. 1923 - УМИРА ХРИСТО СМИРНЕНСКИ, ПОЕТ И ПРЕВОДАЧ (Р. 1898 Г.). Рожденото му име е Христо Димитров Измирлиев. Първите му публикации са във в. \"К'во да е\" (1915). Сътрудничи на списанията \"Българан\", \"Родна лира\", \"Барабан\", \"Художествена седмица\". Организира и редактира седмичното литературно-хумористично сп. \"Смях и сълзи\". Сътрудничи на хумористичните списания \"Сатър\" и \"Червен смях\", на в. \"Народна армия\", сп. \"Младеж\" и на \"Работнически вестник\". 1927 - В ЛОМ СЕ РАЖДА СИМЕОН ПИРОНКОВ, КОМПОЗИТОР И ДИРИГЕНТ (УМИРА 2000 Г.). Един от най-известните наши композитори от втората половина на ХХ в. Автор на опери, произведения за симфоничен и камерен оркестър, на инструментална, вокална и хорова музика. Композирал музиката на 43 игрални, 25 мултипликационни, 36 научнопопулярни филма, 51 театрални, 15 радио- и тв постановки. Носител на престижни награди. Удостоен с наградата \"Хердер\" за цялостно творчество (1985). 1936 - УМИРА МАКСИМ ГОРКИ, РУСКИ ПИСАТЕЛ, ЛИТЕРАТУРЕН КРИТИК И ПУБЛИЦИСТ (Р. 1868 Г.). Рожденото му име е Алексей Максимович Пешков. Романът му \"Майка\" е класика в руската и световната литература. Създава легендарно-героични и романтични образи, автор на пиеси. 2000 - УМИРА АНТОН ГОРЧЕВ, АКТЬОР (Р. 1939 Г.). Той е актьорът, който щеше да остане завинаги в паметта на българите, дори ако беше изиграл една-единствена роля в киното - тази на Караиван от \"Козият рог\" на Методи Андонов. Снима се в повече от 30 филма, сред които \"Време разделно\", \"Горе на черешата\", \"Иван Кондарев\", \"Сватбите на Йоан Асен\" и др. През последните десетина години от живота си човекът, изпълнил ролята на баща, готов да пожертва щастието на дъщеря си, за да отмъсти, беше почти забравен от театъра и киното.", "date": "2019.06.18", "title": "Датата"}
{"url": "https://duma.bg/ahilesovata-peta-na-ankara-n194057", "text": "През последните дни, в навечерието на повторните избори за кмет на Голямата община в Истанбул (23 юни), една тема доминира в социалните мрежи и се обсъжда нашироко от редица турски коментатори. Мнения, че \"отново се вкарва в действие сценарият за сближаване на близки до ПКК с управляващата в Турция ПСР, партия на справедливостта и развитието\", се множат сред турската общественост. Напомня се, че когато в ПСР са разбрали, че техният кандидат-кмет за Истанбул, експремиерът Бинали Йълдъръм, губи изборите и една от причините е, че са загубили кюрдските гласове в мегаполиса (около 2 млн.), президентът Ердоган е излязъл с директива, в която \"се поставя на масата жокерът Йоджелан\". Идеята е с малки жестове за кратко време да се спечелят гласовете на турските граждани от кюрдски произход, за да подкрепят на повторните избори в Истанбул ПСР. Адвокатите на намиращия се от десетилетия в затвор в Имралъ кюрдски лидер, Абдулах Йоджелан, имат разрешение да го посещават след 8-годишна забрана, както и да бъдат облекчени условията в килията му. Цели се промяна на предпочитанията на кюрдите, но опасенията са, че те едва ли ще забравят действията на управляващите, които спряха преди години т.нар. мирен процес за решаване на кюрдския въпрос в Турция. Бинали Йълдъръм посети в предизборната си кампания Диарбекир, Североизточна Турция, където мнозинството граждани са кюрди, а кандидатът на опозиционната НРП, народно-републиканска партия, Екрем Имамоолу, търсеше подкрепа от кюрдите в Черноморието и посети Трабзон, Орду и Тиресун, но запази мълчание при въпроси защо в Татван например или в Битлис надписите на кюрдски език са премахнати, включително и върху надгробни плочи. Правото за ползване на кюрдски език заедно с турския бе прието още през 2015 г. именно като част от т.нар. мирен процес, но впоследствие политиката бе променена. Недоволството от Барзани Странно, но на 8 юни в Кьолн множество поддръжници на ПКК, организацията на кюрдите, са провели митинг с плакати, в които обвиняват в предателство Масуд Барзани и неговия племенник Нечирван Барзани, които управляват в Иракски Кюрдистан, заради \"поканата турски войски да се настанят в Северен Ирак\". Плакатите с ликове на Ердоган и Барзани са с надписи \"Вън от Кюрдистан на фашистката окупаторска турска армия\", а в сайт, близък до Барзани, излиза статия с критики към ПКК, и то със заглавие \"Не беше ли Барзани, който оказа помощ в Кандил и Рожава?\". Статията е без подпис, но се посочва, че \"на някои кръгове не им харесва да се знае за помощта от семейството на Барзани за ПКК, както и на правителството в Ербил, Иракски Кюрдистан, за кюрдите в Сирия и Турция\". Тук е мястото да се посочи кой и как управлява в особено богатия на петрол Иракски Кюрдистан, защото тази автономна част на Ирак е известна с политиката на \"предаване на политическата щафета на деца и внуци\". Всъщност като цяло кюрдските политици в Ербил, столицата на Иракски Кюрдистан, са наистина едно голямо семейство. Днес двама братовчеди оглавиха Иракски Кюрдистан - Нечирван и Масрур Барзани. Президент е Нечирван Барзани, 52 г., племенник, а премиер е Масрур Барзани, 50 г., син на Масуд Барзани. Техният дядо, Мустафа Барзани, е основател на първата партия в Иракски Кюрдистан, Демократична партия на Кюрдистан, ДПК, която през 2018 г. спечели 45 от 111-те места в парламента. Но и новият президент Нечирван, и премиерът Масрур не могат да излязат от сянката на Масуд Барзани, управлявал като едноличен лидер Иракски Кюрдистан до 2017 г., когато бе принуден да отстъпи властта след неуспешен за него референдум. Самият Нечирван подчертава многократно, че \"Масуд е лидерът\" и допълва, че \"никой не може да го измести от сцената на кюрдската политика\". Сигурно затова и Масуд произнесе основната реч при клетвената церемония на 10 юни на Нечирван Барзани. Информациите обаче, че братовчедите са в непрекъснато съперничество, независимо от фамилните връзки, предполагат извод, че Масуд Барзани не само ще бъде арбитър между тях, но и ще диктува политиката на Ербил. Анализи сочат, че в областта на външната политика и връзки с геополитически играчи съществува единомислие, но във вътрешен план преобладават остри отношения. Сигурно затова и в Кьолн протестните викове са срещу Масуд Барзани и ролята му по отношение на кюрдите в региона, не само в Иракски Кюрдистан. В тази връзка не бива да се забравя, че \"клановата структура на управление\" не е характерна само за ДПК, но и за съперниците от Патриотичния съюз на Кюрдистан, ПСК, с дългогодишен лидер Джамал Талабани, вече покойник. Той предаде властта си на Кубат Талабани, днес вицепремиер на Нечирван Барзани. Клановете Барзани и Талабани от десетилетия са във вражда и дори предизвикаха гражданска война през 90-те години. Това настройва все повече кюрди срещу антагонизма на клановете Барзани и Талабани. Но връзките на Барзани с Анкара и ролята на фамилията по т.нар. кюрдски въпрос са безспорни и се явяват като фактор при вземане на решения, отнасящи се до \"кюрдската карта\". Информации в турски медии сочат, че семейство Барзани и правителството на Иракски Кюрдистан са осигурявали помощ за ПКК и са подготвяли доставките на военно оборудване за Рожава (т.нар. държава на сирийските кюрди). Смята се, че те са предоставили в Кандил място на ПКК. Видно е, че нерешеният \"кюрдски въпрос\" вълнува не само Анкара. А и напрежението около него нараства. Независимо че в Турция напоследък все по-често повтарят думи на Йоджелан, като \"да покажем уважение към чувствителността на Турция по въпроса\" и още \"да запазим териториалната цялост на Турция\". Безспорно кюрдският въпрос е \"ахилесова пета\" на Анкара и тя все по-трудно се прикрива. Особено след като ясно се вижда, че \"жокерът Йоджелан\" е загубил своето влияние и че кюрдите могат да действат независимо от този свой лидер. Призивът на прокюрдската ДПН, демократична партия на народите, която е и парламентарно представена в Анкара, е кюрдските гласове в Истанбул да отидат за опозиционния кандидат Екрем Имамоолу, НРП. Но въпросът, който си задават някои турски наблюдатели  е дали протестите в Кьолн, организирани от привърженици на ПКК, не са удар срещу усилията за обединение на кюрдите, или отново има намеса на \"дългата ръка на Анкара\", с която се цели \"с един куршум два заека\" т.е. удар и върху фамилията Барзани заради подкрепата й за сирийските кюрди т.е. за независима Рожава. Още повече че Пентагонът, независимо от обявения от президента Тръмп край на борбата с \"Ислямска държава\", продължава военните и логистични доставки за сирийските демократични сили, които са \"под шапката на ПКК\". Дори в момент, когато там напредва сирийската армия на президента Асад. В Анкара съобщават, че повече от 20 хил. ТИР-а са военните доставки от САЩ за ПКК и те са влезли през граничния пункт \"Семелка\" (Северен Ирак) и са насочвани към Дейрезор, Сирия. Причините за такива доставки няма как да не са икономически. Районът при границата с Ирак е важен, защото е известен като \"петролен район\". Дейрезор се разделя от р.Ефрат на 2 части и там се намират 11 от петролните находища, които осигуряват 1/5 от енергийните източници на Сирия. Самите сирийци в този район трудно приемат присъствието на сирийските демократични сили, подкрепяни от САЩ, и настояват за изпращането им зад граница. Искат завръщане на държавните институции и познатите им сирийски училища. Сложна за Анкара ситуация, която хем е срещу Асад, хем настоява за ликвидиране  ролята на ПКК и сирийските кюрди в тази част на Северна Сирия, хем не желае да изтегли своите части от региона. Събраха се много топки за отиграване от страна на президента Ердоган.", "date": "2019.06.18", "title": "\"Ахилесовата пета\" на Анкара"}
{"url": "https://duma.bg/rumanets-stana-kmet-na-germanski-grad-n194064", "text": "Германия от днес има първия православен кмет. Румънецът Октавиан Урсу беше избран за градоначалник на граничния с Полша Гьорлиц. Негов съперник за поста беше кандидат на \"Алтернатива за Германия\". Заради възможността десните популисти да овладеят града, в който са снимани не една кинопродукция, германски творци се обърнаха с отворено писмо към гражданите на Гьорлиц да гласуват мъдро. Така се стигна до изборната победа на Урсу. \"Това не беше гласуване за господин Урсу, а по-скоро гласуване срещу кандидата на \"Алтернатива за Германия\", срещу мен\", изрази недоволството си кандидатът на АзГ Випел.", "date": "2019.06.18", "title": "Румънец стана кмет на германски град"}
{"url": "https://duma.bg/smart-na-everest-n194059", "text": "Изкачването на най-високия връх на планетата струва на един алпинист от 30000 до 130000 долара. Тези пари обаче не му гарантират живота. От началото на тази година вече 11 души загинаха при изкачване на Еверест. Това е един от най-страшните показатели от деня, когато Джомолунгма (тибетското име на върха) е покорена за първи път през май 1953 г. от непалския шерп Тенцинг Норгей и новозеландеца Едмънд Хилъри. Статистиката става още по-ужасна от факта, че хората са загивали не заради лавини и не заради трагично стечение на обстоятелства, а поради елементарно \"задръстване\" по пътя към върха. Първите жертви на Еверест са регистрирани официално през 1922 г., когато лавина убива седем членове на британска експедиция. Оттогава по склоновете на Еверест намират смъртта си над 288 души. Повечето тела така и остават замръзнали в ледовете на Еверест - алпинистите нямат сили след изтощително изкачване да свалят загиналите си другари в базовия лагер, за да ги погребат. Някои от загиналите дори служат като ориентири - например зелените обувки на индиеца Цеванг Палжор, загинал през май 1996 г., отбелязват височината от 8500 м над морското ниво. Тази година правителството на Непал е издало рекорден брой лицензи за покоряване на Еверест - 381. Това означава, че общо около 600 души са отишли на експедиция до върха на света, тъй като тях ги придружават шерпи. Снимката с опашка от алпинисти на Еверест, на която се вижда как на височина, критична за живота, с часове се тълпят стотици хора, стресна целия свят. Това ли е истинската причина за необичайно високата смъртност? Според Би Би Си има и други причини. 1. Лошото време Много алпинисти са пристигнали в базовия лагер в подножието на върха едва в началото на май. В същото време властите са били разтревожени от последствията от циклона Фани, който по това време беше причинил доста разрушения в Индия и Бангладеш. Времето в непалската част на Хималаите се влоши през май няколко дни след идването на циклона, като накара властите да спрат за две денонощия всички изкачвания в планината. Силният вятър отнесе 20 палатки в лагера. Някои алпинисти, които вече бяха потеглили към лагерите на по-високи нива, се принудиха да се върнат в непалския базов лагер. Лошото време забави и монтирането на въжени стълби, които помагат на катерачите да стигнат до върха. А в същото време все повече хора идвали в лагера. На Еверест, който се намира на границата между Непал и Китай, човек може да се изкачи и от китайската страна. Китайските власти обаче издават по-малко лицензи и много алпинисти смятат тибетския маршрут за по-малко интересен. От средата на май въжените стълби най-накрая били монтирани, времето се подобрило, и на 19-20 май се появил първият прозорец за изкачване. Само няколко групи обаче се решили да атакуват върха по това време, повечето решили да изчакат втория прозорец от 22 до 24 май. 2. Прекалено много хора Експертите посочват, че именно през тези дни на върха е имало особено много хора. На 23 май броят алпинисти, тръгнали нагоре, надвишил 250 души. Наложило им се с часове да чакат реда си на каменистия склон под върха както на изкачване, така и на спускане. Много от алпинистите по това време вече били силно уморени. Кислородът в бутилките им бил на привършване. Правилата за изкачване, установени от непалските власти, изискват присъствието в състава на алпинистките групи на офицери за свръзка. Тази пролет били назначени 59 такива офицери, но едва петима от тях останали с групите до последния етап. Някои изобщо не се появили, а други, дошли в базовия лагер, след няколко дни си тръгнали. Ако всички тези офицери за свръзка бяха на местата си, нямаше да има проблем с прекалено голямото струпване на хора, смята представител на непалските власти, цитиран от Би Би Си. 3. Неопитни алпинисти Експертите подчертават също така, че все по-често в базовия лагер в подножието на Еверест пристигат неопитни алпинисти. Тази година много от тях са имали в екипа си само по един шерп. \"Когато се появява опасна ситуация, един шерп няма да може да ви помогне, тъй като той ще трябва да се погрижи за собствената си сигурност\", казва един от непалските чиновници. \"Това е ново поколение алпинисти, които горят от желание да стигнат до върха, за да се похвалят след това у дома. Те не разбират особено разликата между изкачването на Еверест и върха Макалу (петият по височина хималайски връх на югоизток от Еверест)\", цитира Би Би Си опитния алпинист и журналист Алън Арнет. \"Такива хора смятат себе си за \"независими алпинисти\", но всъщност те не разбират термина \"независим алпинист\" и нямат достатъчно опит за оценка на риска\", добавя той. Ветераните алпинисти отдавна предлагат непалските власти да поставят определени критерии за издаване на разрешения за изкачване, в това число и задължителното изискване за опит при изкачване на върхове с височина над 6 хил. метра. 4. Конкуренция между операторите Стремежът за издаване на колкото се може повече лицензии за Еверест се обяснява преди всичко със силната конкуренция между фирмите оператори, които организират тези изкачвания. През последните години на пазара се появиха безброй нови фирми, които предлагат по-ниски цени, което кара и по-старите оператори да намаляват своите. \"В резултат агенции наемат като шерпи неопитни хора, които не са в състояние да се справят с подобни ситуации\", казва Тшерин Панде Бхоте, вицепрезидент на Непалската национална асоциация на шерпите. Еверест не прощава гордостта и суетата. Тя убива онези, които подценяват или надценяват силата си. Планината няма чувство на жалост или справедливост, тя убива според принципа - предал си се - умираш, борил си се - оцеляваш.", "date": "2019.06.18", "title": "Смърт на Еверест"}
{"url": "https://duma.bg/kongo-e-mnogo-bogata-strana-s-mnogo-bedni-hora-n194058", "text": "Река Конго е една от най-големите в света. Тя е дълга 4700 км от извора й в самото сърце на Африка до устието й на атлантическото крайбрежие. Тя минава през обширни тропически гори, които по площ отстъпват само на горите на Амазонка. Реката тече през Демократична република Конго - изумително красива, богата на полезни изкопаеми и в същото време дълбоко проблемна страна, която по площ е съпоставима със Западна Европа. Някога тя е била една от най-богатите африкански страни. Днес е една от най-бедните. По бреговете на реката са разположени богати залежи на полезни изкопаеми, там обитават и несрещани никъде другаде видове флора и фауна. В продължение на милиони години водите на Конго са издълбали дълбока падина в океанското дъно, която на дълбочина достига цял километър - подводен каньон, който се простира на стотици километри навътре в Атлантическия океан. Водите на Конго могат да генерират двойно повече електричество от най-голямото язовирно съоръжение в света \"Трите дефилета\" в Китай и да снабдява с електроенергия цяла Африка. Европейските първопроходци Португалците първи от европейците са открили реката през 1482 г. и са изследвали нейното русло от самото крайбрежие на Атлантика. Те са открили и Кралство Конго - добре организирана държава, която е била отворена за чужденци и е водила обширна търговия със слонова кост и с роби.  Но само 100 километра нагоре по течението дълга верига от прагове прави реката непроходима за лодки. Минали са столетия, преди знаменитият изследовател Хенри Стенли да изследва реката от извора до устието й. За 999 дни той минал от източната част до западното крайбрежие на Африка. Пристигането му в пристанището Бома през 1877 г. ознаменувало началото на нов живот за Конго. Белгийският крал Леополд II превърнал страната в лична колония и наел Стенли за изучаване на нейните богатства и строителство на железница, която да заобикаля праговете. Едни от най-пострадалите от владичеството на белгийския крал са станали племената пигмеи, които били принудени да събират каучук в горите край бреговете на реката.  Възходът и падението на Мобуту Обширната област от Централна Африка, превърнала се днес в Демократична република Конго, е била експлоатирана столетия наред: от първите европейски изследователи, жестокия белгийския крал, а в годините на независимостта от алчното конгоанско ръководство. През 1960 г. страната, която дълги години се е наричала Белгийско Конго, придоби независимост. Първият премиер бе Патрис Лумумба. В борбата за политически контрол в страната той се обърна за помощ към Съветския съюз. Студената война бе в разгара си, Белгия и ЦРУ се намесиха и подкрепиха генерал Мобуту Сесе Секо. Той предаде Лумумба на противниците му, които го екзекутираха, насякоха тялото му на части и ги разтвориха в киселина. През 1965 г. след безкръвен преврат Мобуту зае президентския пост и стана христоматиен диктатор. Той преследваше своите противници, практикуваше непотизъм и корупция и натрупа огромно състояние за сметка на собствената си страна, която преименува на Заир. В отдалеченото градче Гбадолите, където се е родил, Мобуту построи шикозен дворец и летище за доставки на всевъзможни луксозни стоки от рода на скъпо розово шампанско. Дължината на пистата бе достатъчна за свръхзвуковия \"Конкорд\", който той бе наел. Но след като той бе свален през 1997 г., времето в градчето сякаш спря. А джунглите изядоха остатъците от двореца.  Инфраструктурата в цялата страна, не само в двореца на Мобуту и родния му град, се разпада. Много сложно и скъпо е да пътуваш от едно на друго място в тази държава. Река Конго е единствената голяма транспортна артерия на страната, но огромната мрежа от нейните притоци не се използва както преди или както би могло да се използва. Реката е плавателна в участъка от столицата Киншаса до град Кисангани на 1600 км нагоре по течението и по нея тече и основният поток от хора, стоки и товари в страната.  Богата земя Демократична република Конго е богата на ресурси - от тропически гори до ценни руди. Тук има много злато, елмази, уран, редки метали, мед и кобалт, които са толкова необходими за акумулаторите на колите, движещи се на ток. Югоизточната провинция Катанга е център на добивната промишленост. Тук има огромни открити кариери и са съсредоточени 60% от световните запаси на кобалт. Това е крехък метал, добиван от руда със синьо-зеленикав оттенък, който е необходим като стабилизатор в акумулаторите. По-рано той бе страничен продукт за добив на мед, но последните години цената на кобалта много нарасна. От него има толкова голяма нужда, че в страната се появиха хиляди дребни предприятия, предимно нелегални, които добиват кобалт в своите неголеми рудници, където в ужасни условия работят дори жени и деца. Богатите семейства с връзки, военните и местните полеви командири превърнаха Катанга в \"Дивия Запад\" на Конго, с огромни пари и неизбежно съпътстващата ги корупция. \"Корупцията е голям наш проблем, отвратителен навик, наследен с получаването на независимост\", казва Ламберт Менде Омаланга, министър на комуникациите и официален представител на Демократична република Конго. \"Не може да се каже, че сме я победили, но все пак се опитваме да я спрем. Не може да продължаваме да бъдем много богата страна, населена с много бедни хора\", споделя той.  Добивът на полезните изкопаеми трудно се съчетава с охраната на гъстите тропически гори, където живеят последните в света равнинни горили, застрашено от пълно изчезване.  Безпокойният изток Последните 20 години войната разоряваше източната част на страната. От конфликта загинаха 5 млн. души. Той започна, когато границата бе пресечена от руандийската войска, преследваща участниците в геноцида от 1994 г. Хвърлили око на природните богатства на Конго, те в съюз с Уганда свалиха президента Мобуту. Но скоро Лоран Кабила, неговият приeмник, когото те подкрепяха, се обяви срещу присъствието на чужди войски в страната. Опитите да бъде свален доведоха до началото на \"Великата африканска война\", в която в един момент участваха девет държави. Крайграничните въоръжени формирования се увеличиха, но и разпадаха на враждуващи фракции, а местните лидери въоръжаваха своите привърженици. Стълкновения продължават до ден днешен - Киншаса все така не успява да контролира източната част на страната.  В момента епицентърът на конфликта е в град Бани, провинция Северно Киву, където група метежници убиват местни жители, военни и миротворци от ООН, но заедно с това позволяват на вируса ебола да се разпространява из страната.  Бъдещето Демократична република Конго е огромна и прекрасна страна, чиято история я тегли към дъното, а корупцията я парализира. Колониалното управление е било жестоко и репресивно, а в годините на независимост ръководството на страната си е пълнило джобовете за сметка на обикновените граждани. След падането на Мобуту през 1997 г. страната е разкъсвана от война. Продължаващата политическа нестабилност всеки момент може да се превърне в конфликт, който ще прогони милиони хора от обитаемите им места. Военизираните  формирования и местните командири използват етническите противоречия за политически цели. Конго е много бедна държава: по оценки на ООН, от 85 млн. жители най-малко 13 млн. разчитат на чуждестранната помощ за оцеляването си. Мнозина живеят в абсолютна нищета. Но в тази млада и пълна с ентусиазъм държава две трети от населението е под 25 години. Те имат своите надежди, амбиции и чакат своите възможности.  Задават се промени. Демократична република Конго има своите шансове отново да се превърне в \"сърцето на Африка\".", "date": "2019.06.18", "title": "Конго е много богата страна с много бедни хора"}
{"url": "https://duma.bg/goreshtite-konflikti-v-nashiya-region-preminaha-v-tleeshti-n194061", "text": "Балканско-Черноморският регион се оказа  пресечна точка на противопоставянето между основните геополитически играчи.  За Русия разширяването на НАТО извън формата на досегашните държави членки се разглежда като преминаване на \"червена линия\" и с действията си в Крим, с подкрепата на Донецк и Луганск тя даде ясен знак, че ще се придържа към очертанията от Мюнхенската реч на Путин през 2007 г. на своето виждане за региона.  През последното десетилетие все по-осезателно от Балтийско до Черно море се чувства и присъствието на Китай. Това бе затвърдено чрез стратегията \"Един път - един пояс\" и нейната регионална инициатива \"17 плюс 1\".  Отговорът на САЩ бе задействането на т.нар. стратегия \"Интермариум\" или \"Три морета\", която президентът Тръмп подкрепи във Варшава при първото си посещение в Европа и преди да отиде в Берлин, Париж или Лондон.  Пресичането в един регион на три големи стратегически инициативи  на основните геополитически играчи показва вниманието, което му се отделя в техните стратегически замисли. А в подобно противопоставяне на глобалните субекти  регионалните конфликти са важен инструмент за постигане на техните цели. Ако вземем косовския и украинския конфликт, можем да намерим сходни характеристики, но различни интерпретации на техния генезис и оттук на евентуалните подходи, на които залагат геополитическите субекти за тяхното решение. В нашия пример и двата избрани конфликта са междуобщностни, етнически конфликти. Този вид конфликти много често проявяват тенденция към ескалация.  Често пъти икономически и властови конфликти нарочно се етнизират след проявлението им, което прикрива основната им същност. И това се използва както от глобалните, така и от местните политически играчи. В този процес преследването на конкретни интереси на индивиди и организации се представя като защита на общностната идентичност и като борба за утвърждаване на ценности. По принцип на местно ниво най-заинтересовани от изостряне на латентните етнически конфликти са кандидатите за лидери в съответните общности, а от глобалните играчи - тези, които губят конкуренцията в региона с основните си съперници. Поради това глобалните играчи имат интерес да запазват в \"замразено състояние\" редица конфликти и да ги разширяват при необходимост.  Трябва да се подчертае, че политическата злоупотреба с етнически конфликти е характерна за слабо развитите и разделени общества със слаба гражданска култура и демократична традиция. А значителна част от държавите в района от Източното Средиземноморие, през Черноморския ареал до Балтийско море могат да бъдат охарактеризирани по този начин. Очевидно е, че различните съществуващи регионални структури на Балканите и в останалата част от Черноморския ареал  не са развили достатъчно способности да се справят  с местните конфликти и да гарантират безопасното развитие на района. Така или иначе опитът при уреждането на етнополитическите конфликти на Балканите разкрива няколко важни различия при сравнението им с конфликтите в черноморските страни. Първо, намесата на международни структури на Балканите започва във фазата на \"горещия конфликт\" и обикновено взема страната на губещите в този момент. На второ място, разрешаването на конфликта на международно ниво чрез ООН и ЕС се предхожда или чрез осъществяването на мащабна военна намеса на НАТО, както беше в Босна и Херцеговина  (БиХ) и в Косово, или чрез пряка политическа намеса на съюза в зоните на конфликта - примерът тук е Македония.  В постсъветското пространство досега това не се наблюдава, защото Русия не желае международна организация да заеме нейното място и да ограничи нейните интереси в Кавказ. Русия често пренебрегва усилията на ЕС и ОССЕ, като провежда паралелно едностранно посредничество, без да ги информира. Всъщност Руската федерация като многонационална държава не желае разширяването на етнически конфликт в своята периферия, защото такъв конфликт означава пряка вътрешнополитическа заплаха за националната й сигурност. На трето място, документите, регулиращи отношенията между балканските страни в конфликта, се разработват от международните посредници, а не от участниците в конфликта. Характерен пример в това отношение е Дейтънското споразумение.  Докато в конфликтите в постсъветското пространство самите участници в конфликта под една или друга форма вземат участие в този процес. Тук можем да отбележим, че в азерско-арменския конфликт ролята на посредник играе т.нар. Минска група. Първоначално членове на Минската група бяха Беларус, Германия, Италия, Швеция, Финландия, Турция, Армения, Азербайджан, Франция, САЩ и Русия. В самото начало тази група беше доминирана от по-малки и незаинтересовани страни, което имаше както позитивна, така и негативна страна. Позитивното се свързва с доверието спрямо посредническите действия, доколкото държави като Швеция, Италия или Финландия нямат особени интереси в Южен Кавказ. Но оттук произтича и негативното, защото те могат да бъдат единствено и само посредници, но нямат механизми, с които да подтикнат воюващите страни да заемат по-компромисна позиция. Това обстоятелство доведе по-късно до редуцирането на посредника до т.нар. \"тройка\" от съпредседатели, включваща САЩ, Русия и Франция. Когато през 1993 г. карабахските арменци достигнаха до иранската граница и така възникваше опасност от интернационализация на конфликта, в който директно можеха да се намесят Техеран и Анкара, Турция заедно със САЩ и Русия оказваха натиск върху воюващите страни да приемат тяхното посредничество чрез тогавашното Съвещание за сътрудничество и сигурност в Европа (СССЕ).  С други думи, за разлика от балканските конфликти влиянието на военни и политически организации е сведено до минимум, а  посредничеството се осъществява от глобалните и регионалните суперсили Това обаче води и до сблъсък на техните интереси в региона и затруднява решаването на дадения конфликт.  На четвърто място, предложените модели за решение на конфликтите на Балканите не отчитат равнопоставено интересите на участниците в конфликта, павирайки и защитавайки само позициите на онези, които (по някаква причина) са патронизирани от Запада. Тази констатация, ако не елиминира напълно, то поне значително затруднява прилагането на сходни модели в постсъветското пространство. Пето, реализацията на предложените модели на Балканите изисква постоянно международно военно и политическо присъствие и строг контрол. И тези мерки са включени в съответните документи от международните структури. Това обаче от руска гледна точка е недопустимо в непосредствена близост до нейните граници, а част от черноморските конфликти са именно в такива райони. В крайна сметка по мое скромно мнение двата модела, прилагани в Западните Балкани - в Косово и БиХ, -  не доведоха до стабилизиране на положението в конфликтните зони, а само увековечиха разделението между враждуващите страни, трансформирайки го от активна в спяща фаза. Няма ефективна комуникация и продуктивна интеграция в рамките на прилаганите модели за регулиране на конфликтите нито в БиХ, нито в Косово. В резултат на това моделите за уреждане на конфликти на Балканите наподобяват модел, разширяващ външното присъствие в региона, особено това на НАТО и други структури, представляващи западните (особено американските) стратегически интереси. И Русия охотно или неохотно прие този подход на Балканите. Но ситуацията в Черноморския регион е различна, защото руската позиция е различна. Ето защо балканският опит за справяне със замразените конфликти не е приложим най-малко в краткосрочен план за конфликтите в Черноморския регион. За тях международната общност трябва да търси нови подходи за преодоляване на констатираните недостатъци.", "date": "2019.06.18", "title": "Горещите конфликти в нашия регион преминаха в тлеещи"}
{"url": "https://duma.bg/plavat-li-amerikanski-korabcheta-v-gruzinskite-ochi-n194060", "text": "С построяването на пристанището в Анаклия, което ще има дълбочина от 20 м, ще бъде \"премахнат проблемът с приемането на каквито и да е кораби - самолетоносачи, всякакви подводници\"... \"като риби във вода ще се чувстват крайцерите\". Това са редове от наскоро публикувана статия в тбилиския вестник \"Квирис палитра\", цитиран от \"Взгляд\", която разказва за реалното според автора предназначение на съвместния грузинско-американски проект. Той датира от 2013 г., като целта му е да осигури дълбоководен порт на Грузия (пристанищата в Поти и Батуми са дълбоки по 10 м), който да пренасочи търговските потоци в тази част на Черно море към задкавказката държава - планира се през Анаклия да преминават до 100 млн. т стоки годишно. Планира се - с германска помощ, построяването и на голямо подземно газохранилище.  \"Квирис палитра\" без стеснение пише обаче за военния характер на замисляното пристанище, за разлика от американските и грузинските политици, които поне публично говорят само за търговската страна на бъдещия порт, но която също се представя, че с антируска насоченост. Например преди дни държавният секретар на САЩ Майк Помпео заяви пред грузинския премиер Мамука Бахтадзе, че построяването на порта в Анаклия ще \"защити Грузия от икономическото влияние на Русия и Китай\". Интересът на САЩ към този обект е повече от очевиден и вероятно тбилиският вестник е прав, като изтъква на първо място милитаристката му насоченост, която се вписва в струпването на американски войски, техника по руските граници. Още повече че в началото на юни грузинското правителство представи законопроект, който ще опрости дипломатическите процедури по посещаването на местните пристанища от кораби на НАТО.  Страната от години тропа на вратата на НАТО, а от 2008 г. Алиансът дори тържествено обеща на Грузия да бъде приета за негов член. Чакането продължава вече 11 години и краят му не се вижда въпреки оптимистичните заявления на различни политици. Генералният секретар на пакта Йенс Столтенберг отново потвърди през март т.г. в Тбилиси, че Грузия ще бъде приета и Русия не може да попречи на това, но за пореден път не посочи конкретна дата. В същия уклончив дух бяха и думите на Помпео пред министър-председателя Бахтадзе във Вашингтон: \"Вие ще продължите да получавате подкрепата на САЩ в стремежа си да станете член на НАТО.\" Всъщност, както казва пред \"Спутник\" грузинският политолог и публицист Арно Хидирбегишвили, тези действия и заявления се вписват в тренда на задълбочаване на сътрудничеството между НАТО и Грузия. \"Ясно е, че в алианса няма да ни приемат, открито ни го казаха и генсекът на НАТО, и американският президент. Но Грузия прие НАТО и този формат ще се разширява\", казва Хидирбегишвили, който определя страната си като основната опора на НАТО в Черно море. При това в Грузия обаче няма да има класическа военна база на САЩ. Пред радио \"Гласът на Америка\" новият президент Саломе Зурабишвили заяви, че Грузия няма нужда да прави подобна крачка, която ще бъде оценена като провокация от страна на Русия. \"Не мисля, че и САЩ са готови да разположат тук военна база\", каза още тя. Но това не е и необходимо. Има и други индиректни начини за засилване на ролята на Грузия като плацдарм на НАТО до руските (и не само до тях) граници.  Трябва да сме наясно, че когато говорим НАТО, всъщност казваме САЩ. Американците са тези, които възстановяват военните възможности на Грузия, силно пострадали след поражението в Петдневната война от 2008 г. От декември м.г. американците вече открито използват за учения и тренировки военната инфраструктура на страната. При това става дума за изцяло американски части, в случая рота пехотинци, а не за тренировки на грузински военни от щатски инструктори, както бе допреди това. Предвижда се още американците да помогнат на Тбилиси за реконструкцията на авиобазата \"Визиани\", която да стане способна да приема всички видове бойни и транспортни самолети на западните държави.  Нито тази реконструкция, нито създаването на пристанището с двойна употреба в Анаклия се връзва с реалните отбранителни потребности на Грузия. Създаването на тази инфраструктура, формално грузинска, а реално американска, обаче отговоря на военните цели на американците по \"сдържането\" на Русия или която и да е друга страна в региона, нарочена от тях за враг на повсеместните им интереси. При това американските аспирации изобщо не са продукт на посткримската ера или дори на войната между Русия и Грузия. Още през 1997 г. в доклада \"Преустройство на отбраната на Америка\" на вече закритата организация \"Проект за новия американски век\" се посочваше, че американското военно присъствие в Черно море ще се увеличи. Това по въпроса за \"яйцето и кокошката\" През март в Тбилиси Столтенберг призова за възстановяването на грузинските ВМС, тежко повредени от руската армия в пристанището на Поти през август 2008 г., и то колкото се може по-бързо, за да участвали в ученията на НАТО \"Аджайл Спирит\" тази есен. В същото време месец по-късно, през април, след двудневни преговори, страните членки решиха да не разполагат нови военни сили в Черно море, срещу което Русия бе твърдо против, а България и Турция имаха своите резерви. Да си спомним как преди три години примерът Бойко Борисов искаше да вижда в Черно море платноходки и яхти, а не \"да се разхождат фрегати\". Няма спор, че милитаризацията на Черно море за сметка на външни за региона сили ще се отрази негативно на приходите от туризъм и търговия на всички държави, включително и на България. Всички тези решения обаче всъщност са логически свързани. Защо да се създават нови флотилии, които само пораждат напрежение, включително и вътре в пакта, когато любезната Грузия е готова да действа като скрит член на НАТО и да предостави всичко нужно за целта, включително и възсъздадените си ВМС. Американците имат проблеми с базирането си в Черно море поради клаузите на конвенцията от Монтрьо, която ограничава до 21 дена присъствието на военни кораби на нечерноморски държави, има и ограничения по тонажа. Ако обаче, каквито подозрения има, те решат да не спазват конвенцията от Монтрьо, а цялата им политика в момента е насочена към излизането им от международните споразумения, то тогава бъдещото пристанище в Анаклия би им добре дошло при създаването на военноморска групировка непосредствено до спорните абхазки брегове, които американците смятат за грузински. Възможностите за провокации и взаимно неразбиране рязко ще нараснат. В историята на войните в Черно море вече има един случай, когато чужди кораби разпалват бойни действия между държави от региона. През Първата световна война германските крайцери \"Гьобен\" и \"Бреслау\", в съзаклятие с турски генерали, под турски флаг и имена, обстрелват Одеса и Севастопол и правят неизбежно влизането на Османската империя във война с Русия.  Разбира се, Грузия има право като суверенна държава сама да определя отбранителната си политика и нуждите си, но в случая е прекалено очевидно, че водена от исторически обиди, ревизионизъм и желание за мъст, тя се предлага в угода на чужди военни и политически планове. Това никога не е свършвало добре за държавите, които доброволно са се поставяли в ролята на инструмент на чужди замисли. При това в положението, в което сега се намираме - на голямо струпване на войски в Европа, на военна истерия от страна на някои държави, на провокативно поведение, рискът, че искрата на пожара може да пламне, е много голям. Отговорността на държавите също трябва да е висока - залогът не е удовлетворяване на тясно националните им интереси, както ги разбират в момента, а мирът на континента.", "date": "2019.06.18", "title": "Плават ли американски корабчета в грузинските очи"}
{"url": "https://duma.bg/igra-na-tronove-se-prenese-v-es-n194062", "text": "Три седмици след изборите за Европейски парламент големият пазарлък (сполучливо сравнен от кандидата на ПЕС Франс Тимерманс с \"Игра на тронове\") кой ще заеме четирите водещи позиции в ЕС навлиза в решаваща фаза тази седмица. Затишието, което наблюдавахме до момента, не може да продължи още дълго, защото сроковете започват да притискат европейските лидери.  И ако предишните срещи на върха бяха доминирани от темата за напускането на Великобритания, сега Европейският съвет ще трябва да определи бъдещето на съюза за следващите 5 години и няма време да се занимава с британската мелодрама. Председател на Европейската комисия (на мястото на Жан-Клод Юнкер) се избира съвместно с Европейския парламент, но останалите три позиции са единствено в ръцете на съвета. Така в четвъртък може да очакваме нов председател на Европейския съвет (на мястото на Доналд Туск), нов върховен представител на ЕС по външните въпроси и сигурността (досега Федерика Могерини) и нов председател на Европейската централна банка (досега Марио Драги).  Такава точка присъства в дневния ред за срещата, но дали това ще се случи, не е съвсем ясно. Основният проблем са търканията между двете големи сили - Франция и Германия. Еманюел Макрон е твърдо против подкрепяната от Ангела Меркел кандидатура на Манфред Вебер (ЕНП) за шеф на ЕК. Германският канцлер от своя страна даде да се разбере, че ако Франция бламира избора му, Берлин ще \"отмъсти\", като блокира евентуални френски кандидатури за останалите постове. Затова в европейската преса се предполага, че такава патова ситуация може да доведе до невъзможност да се вземат решения тази седмица.  При този сценарий е възможно да се насрочи нова спешна среща още в началото на юли, а през това време зад кулисите да вървят тежки преговори за постигане на консенсус. Откритата война е най-малко вероятна заради негативното публично послание, което би изпратила. Друг вариант - предложен от Доналд Туск - е да се вземат решения за останалите три поста, където съветът не трябва да се съобразява с ЕП и партийните фракции в него. Това обаче ще ограничи възможностите за маневри по отношение на ЕК - а от този пост зависи посоката, в която ще се движи Европа в следващите 5 години. Има също вероятност европейските лидери да продължат играта на котка и мишка до юли, като изчакат евродепутатите да се съберат, да си изберат председател на ЕП (това трябва да се случи на 2 юли) и след това да реагират според развитието на ситуацията.  И докато \"играта\" на Меркел е ясна - тя е част от ЕНП и няма мърдане, Макрон има различни опции пред себе си. Все още не е ясно с кого ще се коалират либералите (АЛДЕ), към чиято група се присъедини партията на френския президент. За пръв път ЕНП и ПЕС няма да могат да направят \"голяма коалиция\" от германски тип, а за да се осигури мнозинство, ще са необходими гласовете на поне 3 партийни групи - което при сегашната фрагментация изглежда много, много сложно. За нас остава да се надяваме, че посланието на европейските избиратели - които в голямата си част се дистанцираха от досегашния модел, доминиран от ЕНП - ще бъде чуто и ПЕС ще има възможност да оглави ЕК, а оттам и европейската политика. Един обновен, по-социален ЕС е жизненоважен за бъдещето на континента.", "date": "2019.06.18", "title": "\"Игра на тронове\" се пренесе в ЕС"}
{"url": "https://duma.bg/tramp-izostava-ot-demokratite-n194063", "text": "Президентът на САЩ Доналд Тръмп изостава след петима демократи, единият от които е Джо Байдън. Това показва национална анкета за намеренията за гласуване на изборите догодина, оповестена от телевизия Фокс нюз, предаде Франс прес. Байдън, който е бившият вицепрезидент на Барак Обама, би получил 49 на сто от гласовете, а Тръмп - 39 на сто. В анкетата са участвали граждани, регистрирани в избирателните списъци на САЩ из цялата страна. Независимият сенатор Бърни Сандърс, който участва в надпреварата между претендентите от Демократическата партия, също получава 49 на сто във виртуалния дуел с милиардера републиканец, но в тази комбинация Тръмп има 40 процента от гласовете. Статистическата грешка е 3 на сто. Сенаторките Елизабет Уорън и Камала Харис и кметът на Саут Бенд в щата Индиана Пийт Бутиджидж също изпреварват Тръмп с един-два пункта. Анкетата, извършена от 9 до 12 юни, бе оповестена от консервативната и предпочитана от Тръмп телевизия 500 дни преди изборите на 3 ноември 2020 г. Тръмп се готви днес да обяви официално кандидатурата си за втори президентски мандат на митинг в Орландо, в щата Флорида, добавя АФП.", "date": "2019.06.18", "title": "Тръмп изостава от демократите"}
