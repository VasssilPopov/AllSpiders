{"url": "http://www.duma.bg/node/168508", "text": "Историята на Боб Марли - музиканта от Ямайка, който успя да донесе световна популярност на регето за краткия си живот, ще се превърне скоро в холивудска продукция. Представители на \"Paramount Pictures\" потвърдиха, че студиото в момента работи по филм за живота на звездата, угаснала през 1981 г. От меката на киното обаче не разкриха повече подробности. Знае се само, че легендата на регето - Зиги Марли, който също е успешен музикант, ръководи продукцията.\n   \n \t\n", "date": "2018.06.08", "title": " Холивуд работи над филм за Боб Марли"}
{"url": "http://www.duma.bg/node/168511", "text": "Производителите на ирландско уиски обявиха, че е възможно в скоро време да не успяват да покриват търсенето на малцовата напитка в световен мащаб, съобщи \"The Irish Times\". \nДестилаторите нямат достатъчно малц, а уискито, което сега отлежава в бъчви, не може да бъде продавано през следващите 7 години, уточни собственик на завод за уиски. \nСпоред последни данни продажбите на ирландско уиски нарастват ежегодно с 10% в над 75 страни. По тази причина ирландска асоциация съобщи, че планува да удвои производството на алкохолната напитка до 2030 г., заради което са инвестирани над 240 млн. евро в производствен капацитет.   \n \t\n", "date": "2018.06.08", "title": " Запасите от ирландско уиски са на изчерпване"}
{"url": "http://www.duma.bg/node/168538", "text": "Ръстът на производителността на труда в България се забавя на годишна база, показват предварителните данни на НСИ. През първото тримесечие на 2018 г. брутният вътрешен продукт (БВП) на един зает се увеличава с 2,3% в сравнение със същото тримесечие на предходната година, когато брутният вътрешен продукт на един зает се увеличи с 2,6% на годишна база. \nДанните на статистиката сочат, че за януари - март 2018 г. равнището на производителността на труда в индустриалния сектор е 6182,4 лв. брутна добавена стойност (БДС) средно на един зает и 14,5 лв. за един отработен час. \nВ сектора на услугите всеки зает произвежда средно 5509,2 лв. БДС, като за един отработен час се създават средно 13 лв. от текущия обем на показателя. Най-ниска е производителността на труда в аграрния сектор - 708 лв. БДС на един зает и 2,3 лв. за един отработен човекочас.  \nПрез първото тримесечие заетите лица в икономиката са 3,439 милиона, а общият брой отработени часове е 1393,4 милиона, отчита националната статистика. На годишна база се регистрира увеличение на относителния дял на секторите индустрия и услуги. \nНа едно заето лице се падат 6245,7 лв. от текущия обем на брутния вътрешен продукт, като всеки зает създава средно 15,4 лв. БВП за един отработен час. \nБрутната добавена стойност средно на един зает през първите три месеца се увеличава реално с 3,5%, докато БДС за един отработен човекочас се увеличава реално с 3,4% на годишна база.     \n \t\n", "date": "2018.06.08", "title": "Производителността в икономиката губи темпове"}
{"url": "http://www.duma.bg/node/168537", "text": "Българският износ за Китай през последните десет години се увеличи седем пъти и Китай се превърна в наш втори по големина експортен партньор сред страните извън ЕС. Това каза министърът на икономиката Емил Караниколов по време на Третата министерска конференция за насърчаване на търговско-икономическото сътрудничество между Китай и държавите от Централна и Източна Европа в гр. Нинбо, Китай, съобщиха от пресцентъра на министерството. \nИкономическият министър поясни, че има възможност за по-нататъшно разширяване на българския износ за Китай и по-конкретно на продукти, с които нашата страна е известна в Азия. Пример за това са селскостопанските и хранителните продукти, етеричните масла и козметичните продукти от тях, вино и минерална вода. Той допълни, че шестнайсет български компании, опериращи в тези сектори, ще представят своите висококачествени продукти в рамките на Четвъртото Експо за търговия и инвестиции Китай - Централна и Източна Европа. \n Караниколов подчерта, че България отдава важно значение на инициативата 16+1, която ще имаме честта да домакинстваме в София през 2018 г. Той изтъкна, че това е платформа за нови възможности в посока засилване на инвестиционното и търговското сътрудничество с Китай. По думите му инициативата вече е допринесла за нова динамика в двустранните отношения: налице е осезаем подем в политическия диалог, икономическите връзки, човешкия обмен, контактите между местните власти, както и засилен интерес на китайски компании към нашата страна.   \n \t\n", "date": "2018.06.08", "title": "Китай е вторият ни търговски партньор извън ЕС  "}
{"url": "http://www.duma.bg/node/168540", "text": "С подписване на съвместна декларация за нелегалния, недеклариран и нерегламентиран риболов завърши Конференцията на високо равнище за риболова и аквакултурите в Черно море, която се състоя в София.Във форума участваха комисарят, отговарящ за околната среда, морското дело и рибарството Кармену Вела, генералният секретар на Организацията за черноморско икономическо сътрудничество Майкъл Христидис, министърът на земеделието, храните и горите Румен Порожанов. \nДве от общо шестте държави с излаз към Черно море, а именно Русия и Украйна, не са подписали документа, каза министър Порожанов на брифинг след подписването. \"Знаете, че има политически разногласия между тези две страни и поради това първо руската, а впоследствие и украинската делегация обявиха, че нямат готовност за подписването\", коментира министърът. Комисар Вела уточни, че всички представители от региона в своите изказвания са изразили желание за силна ангажираност за решаване на проблемите с опазване на морските биологични ресурси в Черно море. \"След срещата ни в Букурещ и декларацията напредъкът по отношение на общото управление на ресурсите и екосистемите в Черно море, засилването на научните изследвания и събирането на данни как те да се управляват по най-добрия начин, е вече в пълен ход, коментира министърът. \nТой уточни, че над 62 хиляди души в региона са пряко или косвено свързани с процеса на риболова, преработката, аквакултурите и фермерите, които са близо 8700, и това го прави изключително социално значим. По думите на комисар Вела От всеки пет риби четири или всеки 4 хиляди от 5 хиляди тона са незаконен улов. Според него фактът, че две държави не са подписали документа, не е проблем, защото те са съгласни с по-голямата част от него, така че сътрудничеството ще продължи, \"защото всички преследваме едни и същи цели\". \n    \n \t\n", "date": "2018.06.08", "title": "В Черно море от 5 риби, четири са уловени незаконно"}
{"url": "http://www.duma.bg/node/168539", "text": "Окончателното решение на КЕВР се очаква на 1 юли \nЦените на парното и топлата вода, които ще влязат в сила от началото на следващия месец, може да се повишат повече от вече прогнозираното. Това стана ясно след поредното обществено обсъждане в КЕВР вчера.  \nСлед 11 юни \"Булгаргаз\" трябва да внесе крайното искане за поскъпването на природния газ, от което в крайна сметка ще зависят цените на парното и топлата вода. Преди около месец - на 11 май, газовото дружество внесе в КЕВР искане за повишение на прогнозната цена на природния газ за третото тримесечие на 2018 г. с 15,69%. Тази цена обаче отчита влиянието на ценообразуващите фактори към 10.05.2018 г. и е неокончателна, подчертаха тогава от дружеството.  \nЗасега според проекторешението на КЕВР, но без да се отчита искането на \"Булгаргаз\", най-драстично парното и топлата вода от 1 юли ще поскъпнат в Бургас - с близо 9%; в Плевен - с 6,12%; в Перник - с 4,16%; в Русе - с 3,33%; в Сливен - с 3,19%. За София прогнозното увеличение е с 1,44%. Сметките на пловдивчани засега е предвидено да намалеят с 4,22%. Посочените цени обаче може коренно да се променят, ако \"Булгаргаз\" действително поиска сериозно повишение на цената на природния газ. Тогава цените на парното и топлата вода ще бъдат още по-високи от сега прогнозираните. Всички тези цифри тепърва ще се обсъждат в енергийния регулатор след 11 юни.  \nРазчетите на КЕВР показват, че  електроенергията за абонатите на ЧЕЗ ще повиши цената си с около 1,7%, за абонатите на EVN - с 1,81%, а за тези на Енерго Про - с 2,6%.  \nПредседателят на КЕВР Иван Иванов каза, че окончателното решение за цените на природния газ, топлинната и електрическата енергия ще бъде взето на 1 юли. Той допълни, че очаква повишение на цената на природния газ, която от своя страна ще се отрази на цената на парното и топлата вода. \"При всички положения ние ще се постараем да вземем едно справедливо решение, но не можем да променим цени, по които природният газ достига до територията на страната и са от външен доставчик\", добави Иванов и посочи, че на международните пазари цените на суровия петрол и на природния газ поддържат твърде високи нива.   \n \t\n", "date": "2018.06.08", "title": "Парното поскъпва повече от очакваното"}
{"url": "http://www.duma.bg/node/168542", "text": "Китайската държавна ядрена корпорация (CNNC) имат две оферти към българското правителство за АЕЦ \"Белене\" - да инсталират купените от България реактори в Китай, а у нас да използват свои технологии. Второто предложение е да достроят сегашния руски проект и да инсталират два китайски реактора на площадката край Белене, гласи неофициална информация. Това при всички положения означава тежки лицензионни процедури на национално и европейско равнище, коментира председателят на Агенцията за ядрено регулиране Лъчезар Костов. \n\"Росатом\", която е изпълнител на спрения все още строеж на АЕЦ \"Белене\", е готова да започне незабавни преговори с българската държава за реализацията на проекта и евентуалното му финансиране, заяви Вадим Титов, който отговаря за проектите на руската компания в Централна и Югоизточна Европа по време на 15-ото издание на Българския атомен форум, провеждащ се традиционно край Варна. \nТой не пожела да каже дали руският държавен ядрен концерн е готов да стане стратегически партньор на \"Националната електрическа компания\" или акционер в планираната от правителството проектна компания с активите и пасивите на АЕЦ \"Белене\", но потвърди вариант за отпускането на заем по финансовия модел на унгарската АЕЦ \"Пакш 2\". Унгарското правителство взе такъв заем за финансиране на 80% от стойността на разширението на ядрената централа. Той е с фиксирана лихва, под пазарните нива, по думите на Титов, и ще се връща от дейността на мощностите. \nВчера в пленарната зала ГЕРБ, Обединените патриоти и \"Воля\" подкрепиха приетото ден по-рано в парламентарната енергийна комисия проекторешение с препоръка правителството да отмени своето решение за спиране на проекта и възложи на енергийния министър Теменужка Петкова да започне подготовката на процедура за избор на стратегически инвеститор. По думите на депутата от ГЕРБ и зам.-шеф на комисията Валентин Николов това означава до 31 октомври 2018 г, да се обяви процедура за партньор в строежа. В нея обаче не се предвиждат никакви държавни гаранции и изкупуване на тока от бъдещата централа. В същото време обаче в сряда представител на Китайската държавна ядрена корпорация, която е смятана за сериозен кандидат-инвеститор, каза, че предстои дискусия с правителството по въпроса за държавна гаранция. \nДосега се говореше, че интерес официално са обявили от Китайската държавна ядрена корпорация (CNNC), от \"Росатом\" и от френската \"Фраматом\". Вчера обаче представител на френската компания обяви, че нейният интерес е да участва като доставчик на оборудване, но не и като инвеститор. \nЗа интереса на \"Фраматом\" като инвеститор в ядрения проект, който е на път да бъде възобновен от правителството, бе съобщено от пресцентъра на Министерството на енергетиката след участие на министър Теменужка Петкова в международния ядрен форум, организиран от руската \"Росатом\", който тази година се проведе в Сочи в средата на май.\"Арева\", която в момента е акционер във \"Фраматом\", беше подизпълнител на руския изпълнител на ядрения строеж \"Атомстройекспорт\".  \nЩо се отнася до четвъртия инвеститор в АЕЦ \"Белене\", обявен преди дни от вицепремиера Томислав Дончев, без да се каже името му, от ядрения бранш твърдят, че става въпрос за американската \"Дженерал Електрик\", която обаче не искала да отделя пари за проекта, а да стане доставчик и да вземе свой дял от ядрените разходи. Според Тим Йео, председател на базирания в Лондон Нов ядрен институт, в който членуват световни ядрени оператори, цената от обявяваните 10 млрд. евро няма как да бъде променена. Изцяло частна инвестиция търси възможно най-високата възвращаемост на капитала, което означава по-високи цени на електроенергията, за да се изплатят разходите по построяването и да се покрие инвестиционният риск, коментира Йео.  Десните партии много бързо забравиха, че през 1999 г., когато те управляваха, приеха стратегия, според която България се нуждае от АЕЦ \"Белене\", каза бившият енергиен министър Румен Овчаров по Нова телевизия по повод протестите на десни извънпарламентарни партии. \nТова, което предлага правителството, е връщане към \"Белене\" от 2006 г. - 49% германски инвеститор и проектно финансиране, обясни Овчаров. Трайчо Трайков поръча анализ на английската банка HSBC, според който в региона са задължителни нови мощности. Но този анализ беше скрит, защото когато бе готов, вече трябваше да няма \"Белене\", допълни още бившият министър. НЕК има над 3 млрд. лв. задължения. Те дойдоха от американските централи, от фотоволтаичните централи, НЕК е в неспасяемо положение, ако тези активи не бъдат реализирани, заяви още Овчаров. \n    \n \t\n", "date": "2018.06.08", "title": "Китайците с две оферти за \"Белене\""}
{"url": "http://www.duma.bg/node/168541", "text": "Само за март българите, които работят и живеят зад граница, са изпратили на семействата си в страната близо 108 млн. евро. За сравнение, през третия месец нa 2017 г. постъпленията са били 106,2 млн. евро. Това показват данни на БНБ.Общо за първите три месеца от 2018 г. сънародниците ни зад граница са изпратили в родината си 287 млн. евро, което е с 3,9 млн. евро повече, отколкото за същия период на миналата година.В същото време преките чуждестранни инвестиции в страната по предварителни данни намаляват със 125,4 млн. евро за март 2018 г. при намаление с 80,1 млн. евро за март 2017 г. Макар и данните да са предварителни и впоследствие често да биват ревизирани в положителна посока, тенденцията остава тревожна и показателна за състоянието на българската икономика и доколко страната ни е привлекателна дестинация за инвестиции. \nВ доклада към Бюджет 2018 е заложено, че притокът на преки чуждестранни инвестиции ще продължи постепенно да се възстановява, като размерът им ще възлиза на около 4,3% от БВП средногодишно за прогнозния период до 2020 г.В периода 2018-2020 г. БВП се очаква да нараства номинално с по около 4,5 млрд. лв., докато реалният растеж се движи в границите на 3,1-3,2%. На фона на прогнозата за растежа на Европейската икономика от 1,8-1,9% за същия период икономиката на България има значително по-добри перспективи. Прогнозираното ускоряване на растежа на инвестициите в икономиката ще повиши приноса на капиталовите запаси за потенциалния растеж, твърдят от МФ. \nТекущите данни обаче не са толкова розови, а отново показват, че не само инвестициите, а и паричните преводи от емигрантите дърпат икономиката напред. Основните трансфери на българите продължават да идват от САЩ, Испания, Италия и Гърция. И именно тези средства влизат директно в обращение.      \n \t\n", "date": "2018.06.08", "title": "Гурбетчиите са внесли  близо 108 млн. евро през март"}
{"url": "http://www.duma.bg/node/168510", "text": "Изявата на Анастейша (Anastacia) в столичната зала 1 на НДК, планирана за 1 юли, се отменя. Дългоочакваното събитие няма да се състои поради форсмажорни здравословни проблеми на организатора на проявата. Нова дата засега не се предвижда. \nВсички закупени билети за концерта може да бъдат върнати от понеделник, 11 юни, чрез партньорската мрежа на \"Ивентим\". Сумата ще се възстановява в конкретния обект, от който е взет пропускът. Пасовете, закупени онлайн и платени с карта, трябва да се изпратят или занесат лично в централния офис, намиращ се на ул. \"6-и септември\" 58 в София, като в рамките на 7 работни дни всеки клиент ще получи обратно пълната стойност на билета.   \n \t\n", "date": "2018.06.08", "title": "Концертът на Анастейша у нас няма да се състои"}
{"url": "http://www.duma.bg/node/168512", "text": "Денонощията на Земята се удължават, защото Луната се отдалечава от нас и това се отразява върху скоростта на въртене на планетата ни, съобщи \"Индипендънт\". Естественият спътник на планетата ни се оттегля с по 3,82 см годишно. Това много леко забавя въртенето на Земята. Обаче преди да се наложи да преизчисляваме продължителността на денонощието, ще изминат стотици милиони години. \nУчени от университета на Уисконсин-Медисън установиха, че преди 1,4 млрд. години орбитата на Луната е била много по-близо до нас и тогава въртенето на планетата ни около оста й е било съвсем различно, а денонощието е продължавало само 18 часа. \n\"Отдалечаването на Луната въздейства на Земята както протягането на ръцете на въртящ се фигурист\", обясни ефекта на разстоянието проф. Стивън Майърс. \nСпециалистите са направили изчисленията за въртенето на планетата ни по седиментите в скала на 90 млн. години и информацията, която са получили за климатичните цикли.   \n \t\n", "date": "2018.06.08", "title": "Денонощията на Земята стават все по-дълги"}
{"url": "http://www.duma.bg/node/168513", "text": "Чаровната Имани (Imany) планира почивка от сцената след края на турнето й, което ще завърши с концертите на сцената на Античния театър в Пловдив на 10 юни и в зала 1 на НДК на 12 юни. Френската звезда започна мащабната обиколка през 2016 г. От излизането на втория й албум до момента, тя не е прекъсвала пътуванията си по целия свят, включващи страни от цяла Европа, САЩ, Русия. След изявите си в Измир и Истанбул, Имани идва в България в компанията на седем музиканти. \nВероятно това ще са последните концерти на звездата в чужбина, преди да се отдаде на заслужена отдих. Известно време Имани предприемаше пътувания в компанията на новородения си син Изая, а след това се отделяше от него за дълги периоди заради изяви. Самата певица споделя, че е много развълнувана от факта, че ще затвори страницата на дългото турне именно в България, тъй като срещите с публиката у нас са изключително вълнуващи и оставят незабравим спомен. \nВ дните на концертите вратите ще отворят точно в 19 ч. Началото е в 20 ч. За максимален комфорт на феновете е желателно пристигането да не се случва в последния момент, призовават организаторите от Keen Acts. \nИмани каца у нас ден преди да се качи на сцената на Античния театър заедно с невероятния си бенд. Желанието й е отново да опита хубави български вина и да разгледа повече от София и Пловдив.   \n \t\n", "date": "2018.06.08", "title": "Имани планира почивка след изявите в България"}
{"url": "http://www.duma.bg/node/168514", "text": "Малки и големи кучета ще превземат столичния Южен парк в неделя, 10 юни, от 11 до 18 ч., в пространството зад музея \"Земята и хората\", на централната поляна, срещу детската площадка. Сред поканените ВИП гости на \"Sofia Puppy Parade\" са поп звездата Михаела Филева и нейният йоркширски териер Айра, поетите Августин Господинов и Константин Трендафилов, \"Мис България 2017\" Галина Михайлова, Алисия, Тони Стораро, както и тийн сензацията Ева. Известните личности и техните опашати любимци ще имат възможност да дефилират в шоуто заедно с други горди собственици на четириноги питомци, както и да наблюдават или да спечелят награда в конкурсите. \nСред най-атрактивните състезания ще са за най-красиво и най-талантливо куче, като участниците в тях ще бъдат разделени в две категории - на възраст под 12 месеца и над 1 година. Предвидени са и много призове и подаръци, а целта на организаторите е да има много забавление не само за домашните любимци и стопаните им, но и за всички зрители. \nНа кучешкото шоу ще може да бъдат осиновени и симпатични бездомни кученца от приюта в с. Горни Богров (Animal Rescue Sofia), а всички желаещи ще оставят дарение. По време на събитието ще се даде пример за адекватна грижа за домашните любимци. Ще има и специален кът за игра на децата, както и място за храна на малки кученца. \nЗа участие в парада четириногите питомци трябва да бъдат ваксинирани поне с 3 ваксини, да са на възраст над 3 месеца и да са водени на каишка. На място със специалисти ще се обсъждат много теми: кои действия на притежателите на домашен любимец допринасят за хармоничното им интегриране в обществото: събиране на биологичните отпадъци в плик, третиране на кученцето като част от семейството, изграждане на затворени общински паркове, предназначени единствено и само за четириноги, контрол, обучение, кастриране, редовно обезпаразитяване и ваксиниране. \nВсички желаещи са поканени да участват или да наблюдават интересните надпревари. За целта може да се запишат предварително или на място на страницата на парада. \nНа последното издание на проявата присъстваха около 1500 души и 300 кучета, превръщайки го в най-посетеното социално събитие за домашни любимци в историята на България. Видео презентации:   \n \t\n", "date": "2018.06.08", "title": "Кучета превземат Южния парк в София  "}
{"url": "http://www.duma.bg/node/168516", "text": "Съвременно полско изкуство ще бъде представено в Софийски арсенал - Музей за съвременно изкуство, бул. \"Черни връх\" 2, от 14 юни до 22 юли. Директорката на полската галерия \"Арсенал\" Моника Шевчик ще открие официално експозицията на 14 юни от 18 ч. Организатори са Полският институт в София и САМСИ, а поводът е 100-годишнината от възстановяването на независимостта на Полша. Изложбата представя Koлекция II на галерия \"Арсенал\" - Бялисток, създадена през 1990 г. В периода 2005-2016 г. тя е попълвана със съвместните усилия на галерията и Подлаското сдружение за изящни изкуства в рамките на програмата \"Знаци на времето\". Тя представя най-важните явления в полското изкуство и отразява промените в културата след периода на трансформация. Включва творби и видеа на най-известните съвременни творци.   \n \t\n", "date": "2018.06.08", "title": "Изложба на съвременно полско изкуство"}
{"url": "http://www.duma.bg/node/168515", "text": "За девета поредна година \"София филм фест\" гостува в Габрово със селекция от най-добрите заглавия на международния фестивал, съобщава БНР. Зала \"Възраждане\" отново е дом на киноманите в продължение на четири дни. Девет продукции са включени в програмата на филмовия маратон, който започна снощи с \"Проектът Флорида\" на Шон Бейкър, режисьор емблема на независимото кино в Америка. Габровските киномани ще видят заглавия със световни номинации и награди, както и новия филм на Стефан Командарев \"Посоки\".   \n \t\n", "date": "2018.06.08", "title": "\"София филм фест\" гостува в Габрово"}
{"url": "http://www.duma.bg/node/168518", "text": "Тази поетеса, която неведнъж е седяла на капрата на Файтона, най-неусетно се превърна в моя слабост. Защото си спомням как се израдвах на дебюта й преди много години и сега правя същото - радвам се на талантливото българско чедо Светлана Йонкова, родената поетеса, чиято нова стихосбирка \"Жива вода\" е илач за душата... Нейното говорене в мерена реч напълно съвпада с моето разбиране за поезия - кратко, ясно, напрегнато. \nОколо седемдесет осемстишия има в новата й книга и на което да спреш погледа си, усещаш сродна душа. Не мога да не я цитирам: Зарязах младостта зад оня хребет. \nКато мушица покрай свещ горях... \nИзбягах, Господи, дори от тебе - \nот себе си обаче не можах... Сега посрещам своя кротък заник, \nкъдето няма зима, няма зной... \nПристигнах тук на борда на \"Титаник\", \nа тръгвам с вечния ковчег на Ной. В това осемстишие е заключена историята на цивилизацията ни, макар да знам, че е рано да ми говори за заник, в писателското тефтерче е регистрирана рождената й дата, тя още не е стигнала и най-ранния си юбилей. Но аз разбирам неспокойната й поетична душа, така са хората с повечко и по-изострени сетива-антени... И, слава Богу, че са така. Ето, затова ще си позволя да цитирам думите на поетесата Марина Матеева, които са на корицата отзад, а с нея са от едно поколение: \"Стиховете й са толкова топли и човечни, толкова искрени и истински, толкова непресторени и неизмислени, толкова изстрадани, озарени от бездънна любов към живота...\" Изпитвам нужда да направя колаж от цитати... Вижте какво \"Прозрение\", каква светлина има в словото на Светлана. А беше тихо... без прашинка страх. \nИ беше мъдро... мъдро като в притча. \nВ просъница живота си видях, \nно се събудих - и изчезна всичко. \nОтломките от оня кротък свят \nсега разчитам, сякаш са на книга: \nза плод не мисли пролетният цвят. \nНо мисли коренът - и го постига. А поетесата е постигнала себе си. Тя е бард, китарата й е в ръцете и най-добре да я изслушаме в поетичния моноспектакъл. \n    \n \t\n", "date": "2018.06.08", "title": "Светлините в словото на поетесата Светлана Йонкова"}
{"url": "http://www.duma.bg/node/168519", "text": "Богомил Спиров ще пее Карамело в оперетата \"Една нощ във Венеция\" на 9 юни в Музикалния театър. Така той ще отбележи на сцената 50-годишнината си с празничната оперета на Щраус. По време на антракта ще почерпи зрителите с чаша вино по повод юбилея си, който официално отбеляза на 5 юни.   \nМакар да пее в Музикалния театър от 25-годишен, за първи път Богомил Спиров се качва на професионална сцена, когато е едва на 4 години и половина. През 1973 г. играе заедно с баща си - известния актьор Йордан Спиров, в спектакъла на Любен Гройс \"Веселите уиндзорки\" в Благоевградския театър. Ролята била написана от режисьора специално за малкия Богомил, който имал и реплики на латински. \nКато солист на Музикалния театър Богомил Спиров е изиграл всички главни роли, за които е мечтал. Въплъщава се не само в образите на герои, но и на субретни персонажи. На 26 и 27 юни почитателите на оперетата ще имат възможност да гледат \"Цигански барон\" и \"Българи от старо време\" в парка на Военната академия. Актьорът признава, че няма любими роли. И допълва, че на сцената на Музикалния театър се чувства на мястото си. Там среща и съпругата си - примабалерината и хореографка Йоанна Стоянова. 11-годишният им син Илиан върви по стъпките на своите родители - в момента той учи в Школа за млади таланти.   \n \t\n", "date": "2018.06.08", "title": "Богомил Спиров празнува юбилей в Музикалния театър  "}
{"url": "http://www.duma.bg/node/168517", "text": "Камелия Тодорова ще води своя първи майсторски клас в НБУ през юни. Всички желаещи могат да се регистрират за участие до 15 юни на е-мейл  . Прослушването на кандидатите ще се проведе на 20 юни от 11 ч. в галерия \"УниАрт\" на университета. След това избраните участници ще продължат работата си с Камелия Тодорова всеки вторник, сряда и четвъртък в НБУ до 31 август. \"Музиката е универсален език\" е заглавието, което изпълнителката е избрала за своя първи майсторски клас за усъвършенстване на вокалното майсторство в джаза. Камелия Тодорова ще работи с участниците върху вокална техника, солфеж, артистично присъствие, работа с корепетитор, работа върху репертоар, работа с микрофон и подготовка за концерт. Класът ще завърши със заключителен концерт в края на лятото.   \n \t\n", "date": "2018.06.08", "title": "Камелия Тодорова с майсторски клас по джаз пеене"}
{"url": "http://www.duma.bg/node/168536", "text": "Недостигът на работна ръка в селскостопанския сектор в Шотландия е толкова голям, че предприемачите от бранша са принудени да пътуват до Източна Европа, за да търсят потенциални служители, разказват местните медии. Липсата на достатъчно берачи на плодове е сериозна причина за притеснение сред бизнеса, като фермерите смятат, че част от реколтата няма да бъде използвана, а в същото време цените за крайните потребители ще се повишат, пише \"Куриер\". \nПроизводителите предупреждават, че ако не успеят да намерят достатъчно работна ръка, съществуват сериозни рискове за растежа на изчислявания на 100 милиона паунда годишно селскостопански сектор, допълва в. \"Скотсман\". \nНесигурността около \"Брекзит\" и по-добрите възможности за работа в Източна Европа са двете основни причини, довели до отлив на работници от страните от региона, казват фермерите. \nТим Стокуел, който е собственик на ферма, разказва, че е пътувал до България, за да си търси служители за лятото. \n\"Ходих до България с цел да наема работници оттам, като представих нашето производство пред евентуалните кандидати\", споделя той пред \"Скотсман\". \"Отзивите бяха добри, но все пак смятам, че няма да намерим достатъчно хора за този сезон. Бях за първи път в страната, но знам, че и други хора от бранша предприемат подобни пътувания\", разказва още Стокуел. \nПрактиката е работодателят да плати билетите до Шотландия на работниците. \"Понякога дори местните предприемачи заемат пари на работниците си в отчаянието си да осигурят достатъчно работна ръка, вместо да губят от бизнеса си\", казва фермерът. \nОт бранша в Шотландия посочват, че \"Брекзит\" може да е основателна причина за отлива на хора, но също така по тяхната оценка българите и румънците са склонни да пътуват по-малко, отколкото преди години, на фона на алтернативата за работа в родните им страни. \n\"Поляци също не идват вече, много малко работят при нас. Принудени сме да търсим друг източник на работници\", смята Стоуел. \nПо думите на депутата от Шотландската консервативна партия Кристин Хейр недостигът на служители е достигнал критична точка за тази \"емблематична индустрия във Великобритания\". \nГоворителят на британското правителство от своя страна посочва, че се работи усилено за гарантирането на достатъчно работна ръка за селскостопанския сектор след излизането на Острова от Европейския съюз. \n\"Бяхме ясни, че до декември 2020 г. работодателите в селското стопанство и хранителния сектор ще могат свободно да наемат европейски граждани, за да запълват свободните работни места. И тези, пристигащи във Великобритания да работят, ще могат да останат в страната\", уверява той.   \n \t\n", "date": "2018.06.08", "title": "Шотландци търсят наши работници  "}
{"url": "http://www.duma.bg/node/168530", "text": "Командването на военноморските сили в Турция издаде заповед за бойна готовност на частите си в Егейско море заради очаквана провокация от страна на Гърция, съобщават турски медии. \nСъщевременно гръцкият съд пусна на свобода избягалите след опита за преврат 8 турски пилоти и отказва да ги предаде на Анкара, което втвърди тона между двете правителства. Неотдавна Турция увеличи превантивните си мерки спрямо Гърция, тъй като Атина се стремяла да повиши напрежението в Източното Средиземноморие и Егейско море. Фрегати и катери патрулират в непрекъснат режим в Егейско море, заповед за бойна готовност е спусната и до подводните военни екипи, безпилотни летателни апарати контролират денонощно зоната, наречена \"синя родина\". \nНачалникът на Генералния щаб ген. Хулуси Акар и после министърът на отбраната Нуретин Джаникли инспектираха фрегатите в Източното Средиземноморие и Егейско море и отчетоха високо ниво на готовност за действия. Някои страни се опитват да наложат византийска игра с нова версия в териториалните води на Турция и периодично правят опити за нахлуване и натиск върху турските национални интереси, но ние няма да допуснем това, коментира министърът.  \nВ основата на напрежението между двете съседни страни са проучванията за природен газ в изключителната икономическа зона на Кипър и това е най-големият енергиен и геополитически конфликт в Източното Средиземноморие, отбелязва в. \"Cyprus Today\".   \n \t\n", "date": "2018.06.08", "title": "Напрежението между Турция и Гърция ескалира"}
{"url": "http://www.duma.bg/node/168520", "text": "\"Пловдив чете\" усилено и в организирания порядък от Божана Апостолова, Манол Пейков и ИК \"Жанет 45\" от 10 юни в продължение на седмица. Всъщност това е 16-о издание на много популярния литературен фестивал в Пловдив. Официалното му откриване с връчване на Орфеевия венец за високи постижения в съвременната поезия и Златна четка за най-добро художествено оформление на книга, в присъствието на министър на културата, кмет и прочее официални лица, е на 12 юни в Античния театър. Ще гостуват Кирил Маричков, Иван Лечев, Дони, Славчо Николов и Венко Поромански от група \"Фондацията\".  \nОще в неделя обаче на Гребната база, в Младежкия център \"Пловдив\", доброволци на \"Пловдив чете\" ще бъдат в акция с Жюстин Томс. Тази година прави впечатление, че грижливо са обмислени всички локации на събития и са избрани най-модните в последно време места. Естествено средоточие на прояви и срещи с писатели се очертава в Капана, в Дома на киното с бар \"Фарго\" и Би боп кафе, във \"Винтидж хаус\" в Дома на културата \"Борис Христов\". Първа среща с читатели на писателя Георги Господинов след завръщането му от Америка ще се състои в петък в новата база на \"Пловдив 2019\" в Тютюневия склад на улица \"Екзарх Йосиф\". Ще представи новата си книга \"Всичките наши тела\". Във вторник в клуб \"Фарго\" ще има среща с най-успелия български художник аниматор в Холивуд, дясната ръка на Земекис - Владимир Тодоров, и представяне на книгата му \"Архипелаг Ню Йорк\". Водещ ще е Любен Дилов-син.  \nЗапазват се като локации Културният център \"Тракарт\" и Културният център на Радио Пловдив, както и някои къщи в Стария град. Във вторник се открива Алеята на книгата на площад \"Централен\", както и изложбата \"Радост, тъга и надежда - илюстрации за детски книги от български художници\" с куратор Антон Стайков. Той е избрал 16 автори, всеки от които е представен с една илюстрация. Различните техники и стилове показват жизнеността и богатството на българската детска илюстрована книга. 14 шатри с над 40 издателства, в 15-ата, до Сладоледената къща - литературен кът \"Пловдив чете\". Всеки ден от 19.30 до 20 ч. сцената му е отворена с рубриката \"Представи се сам\". Ако желаете да разкажете за ваша кауза, инициатива или да прочетете текст по свой избор, там е мястото. В петък ще бъдат връчени националните литературни награди \"Христо Г. Данов\" в едноименната къща музей в Стария град.   \n \t\n", "date": "2018.06.08", "title": "Интересът към книгата оживява с \"Пловдив чете\"  "}
{"url": "http://www.duma.bg/node/168531", "text": "Част от гръцките медии съобщиха за насрочен нов протест в Атина за днес – 8 юли, зад който стои организация под името \"Комисия за защита на правата на влашките гърци, които живеят в Скопие, и защита на гръцкия характер на Македония\". \n\"Хиляди граждани в цяла Гърция скандираха, че Македония е гръцка\", \"24 града в един глас\", \"Хиляди граждани по улицата протестират за Македония\", \"Македония е гръцка - извикаха хиляди граждани в над 20 града\", \"24 града в един ритъм за скопския въпрос\", са част от заглавията в гръцките медии за протести в страната от сряда за \"защита на гръцкия характер на Македония\". \nМедиите в Гърция оцениха положително протестите както по отношение на масовостта, така и по отношение на посланията, които бяха отправени, а акцентът бе поставен върху факта, че демонстрациите приключиха мирно и без партийни прояви, а гражданите получиха подкрепа от политическата опозиция, от местното самоуправление в градовете, както и от метрополиите и духовенството. \nОрганизаторите от своя страна са доволни от отзивите след протестите в 24 гръцки града. Отон Яковидич от \"Комитета за борба за гръцкия характер на Македония\" заяви по гръцката телевизия \"Скай\", че е станало ясно, че народът е \"координиран, подготвен и изисква да се зачита отношението му\". \n\"Първите големи протести в Солун и Атина показаха големия обем на народа, който не приема използването на името Македония от съседната страна, докато вчерашният втори етап целеше не да се покаже обемът, а да се види, че народът е напълно координиран въз основа на решенията, внесени с резолюциите от първите протести\", каза Яковидис и добави, че хората не само, че не са съгласни \"да се даде името на съседите, но изискват и да се проведе референдум в Гърция\".   \n \t\n", "date": "2018.06.08", "title": "Нов протест за \"Македония\" в Атина днес"}
{"url": "http://www.duma.bg/node/168534", "text": "Новото проевропейско правителство на Испания положи клетва пред крал Фелипе VI . В кабинета на Педро Санчес доминират жените – 11 на брой. На представители на „силния пол“ са оставени само 6 поста. \nЖени ще бъдат начело на ключови ведомства като отбраната и икономиката. Доминираният от жени кабинет контрастира ярко с този на Мариано Рахой, който беше съставен почти изцяло от мъже. \nВероятно най-интересното назначение е на Педро Дуке, който е първият испански астронавт. Той ще заеме длъжността на министър на науката. Дуке е на 55 години и е бил в космоса през 2003 г. като част от мисията на Международната космическа станция. \nСанчес каза, че неговата изпълнителна власт е \"отражение на най-добрите в обществото\" - общество, което той описва като съставен от жени и мъже, стари и млади, вкоренени в Европейския съюз. \nНо това е и правителство на малцинството, тъй като социалистите имат само 84 законодатели в 350-местния парламент. \nПо този начин на правителството ще бъде трудно да управлява Испания, като разчита на гласовете на крайно лявата партия Podemos, както и на баските и каталонските националисти, които подкрепиха предложението му за недоверие.     \n \t\n", "date": "2018.06.08", "title": "Жените доминират в новото испанско правителство"}
{"url": "http://www.duma.bg/node/168533", "text": "Сестрата на кралицата на Холандия намерена обесена \nСестрата на кралицата на Холандия е била открита обесена в апартамента си в аржентинската столица Буенос Айрес, съобщават британските медии. 33-годишната Инес Зорегуйета е работила за правителството в Аржентина като служител в Министерството на социалното развитие. Смята се, че тя е страдала от депресия и психически проблеми. \n6 държави провеждат учения до Южна Корея \nБреговата охрана на Южна Корея, Китай, Русия, САЩ, Япония и Канада провеждат съвместно учение Muti-lateral Muti-mission Exercise (ММЕХ) край бреговете на Пусан, Южна Корея. Тренират се противодействие на тероризъм и масови спасителни операции. North Pacific Coast Guard Forum - NPCGF е организация на шестте държави, които си сътрудничат за предотвратяване на международната престъпност и замърсяването на океаните. САЩ изтеглят дипломати от Китай заради звукови атаки \nДържавният департамент на САЩ евакуира дипломати от Китай поради опасения, че може да са били засегнати от мистериозно заболяване и звукови атаки, които са поразили и други техни колеги в азиатската страна и Куба. \"Няколко лица\" са изпратени в САЩ за по-нататъшна оценка след първоначалните прегледи, съобщава департаментът. Американските представители заявиха, че симптомите на служителите са съвместими с това, което американските дипломати са преживели в Куба миналата година.   \n \t\n", "date": "2018.06.08", "title": "Кратки новини"}
{"url": "http://www.duma.bg/node/168532", "text": "В Европа вече открито говорят за отмяна на антируските санкции, а натискът на Русия ще свърши, когато на Запад разберат, че това е контрапродуктивно. Това заяви президентът Владимир Путин по време на 16-ата си \"пряка линия\" с народа. В Кремъл постъпиха над 2,3 млн. въпроса. Най-често това е ставало по телефона (над 760 000 пъти), с есемеси (над 300 000) и на специалния сайт (около 140 000). Тази година нямаше аудитория и цялото внимание на \"пряката линия\" бе подчинено на зрителските въпроси. Но най-новаторският момент бяха видеоконференциите с губернаторите, вицепремиерите и министрите. Путин се обръщаше към тях да отговарят на зададените въпроси. Според политолози това ще има \"страхотен пиар ефект\" и креслата на някои регионални лидери ще се разклатят, съобщи РИА Новости. \nВ отговор на въпроса за санкциите Путин отбеляза, че в Европа вече открито говорят за необходимостта от отмяната на санкциите срещу Русия, защото сами почувстваха тяхната несправедливост. Той отбеляза, че в кулоарите западните партньори доскоро са говорили \"на ухо\" за отмяната на ограниченията. Но сега вече го правят открито, особено на фона на търговската война, започната от САЩ. По същество Америка въведе санкции срещу своите партньори, констатира Путин и иронично попита: \"Да не би европейските партньори на Вашингтон да са \"анексирали\" нещо?\". Той припомни своята реч на на мюнхенската конференция от 2007 г., когато говореше, че САЩ искат еднополюсен свят. Тогава Русия не бе чута, но сега това стана очевидно за всички, подчерта той. \nНа въпрос за трета световна война Путин припомни цитата на Айнщайн: \"Не знам с какво оръжие ще се води третата световна война, но четвъртата - с палки и камъни\". \nРусия трябва да защитава интересите си във всички сфери, заяви той. По думите му натискът върху Русия ще свърши, когато на Запад разберат, че това е контрапродуктивно. \"Ще трябва да се съобразяват\", наблегна държавният глава. На въпроса защо в света не желаят да чуят гласа на Москва, той отвърна: \"Това е начин за сдържането на Русия. Защо се прави това? Виждат, че Русия става конкурент.\" Според Путин тази политика на Запада е погрешна. Сътрудничеството би довело да растеж на икономиката в целия свят. И западните партньори започват да разбират това, отбеляза президентът. \nВ отговор на друг въпрос руският лидер заяви, че украинската държавност ще бъде изправена пред заплаха при евентуалното изостряне в Донбас. Той подчерта, че при рязка ескалация на конфликта последствията за Киев ще бъдат по-скоро най-сериозни, защото жителите на ДНР и ЛНР няма да търпят това. Според него в този случай може да възникне заплаха за украинската държавност. Владимир Путин обясни също защо продължава войната в Донбас. На властите в Украйна не им трябват избиратели от самопровъзгласилите се републики, защото те за нищо на света няма да гласуват за онези, които подпалиха конфликта. Действащото украинско ръководство не е способно да реши проблемите на ДНР и ЛНР. Ще направим всичко, за да се разреши по мирен път положението в Източна Украйна. Трябва да се следват Минските договорености. Путин не пропусна да отбележи, че руският и украинският народ по същество са братя, те имат общо минало и бъдеще. \nЗа Сирия руският президент призна, че руски граждани са воювали на страната на джихадистите. Затова е и толкова важна военната мисия на Русия - за да се победи тероризмът на сирийска територия, преди екстремистите да се върнат в страната си с оръжие в ръка. \nВ отговор на въпроси за вътрешната политика руският лидер изтъкна, че страната има нисък дълг, но и по-висок растеж на златно-валутните резерви. Тя навлезе в траекторията на устойчив растеж на икономиката, увеличава се промишлеността и селското стопанство. Освен това е налице исторически минимум на инфлацията на фона на инвестиционен ръст. \nУвеличава се продължителността на живота, на заплатите и реалните доходи. \"Нашата задача е да намалим бедността два пъти\", увери той и добави, че преразпределението в данъчната система е насочено към намаляване броя на бедните хора. Ресурсите трябва да се разпределят справедливо, помощта за гражданите трябва да бъде адресирана, подчерта той.   \n    \n \t\n", "date": "2018.06.08", "title": "Путин: В Европа открито говорят срещу санкциите  "}
{"url": "http://www.duma.bg/node/168529", "text": "Украинският парламент прие предложението за освобождаването на Олександър Данилюк от поста му на финансов министър на страната. Предложението премина с одобрението на 254 депутати от общо 450, предаде агенция Франс прес. \nВчера украинският премиер Володимир Гройсман каза, че е внесъл в парламента предложение за освобождаване на своя международно признат финансов министър. В публикация във фейсбук Гройсман обвини Данилюк, че разпространява \"изкривена информация сред нашите международни партньори\". \nУволнението на 42-годишния финансов министър се очаква да предизвика загриженост сред чуждестранните донори на страната. \nСамият Данилюк заяви, че уволнението му е заради това, че хвърля светлина върху неудобни въпроси. \"Няма човек - няма проблем, но в ХХІ в. тези принципи за решаване на проблемите не работят\", допълни Данилюк. По неговите думи той е защитавал \"с чест и достойнство\" интересите на страната.   \n \t\n", "date": "2018.06.08", "title": "Уволниха украинския финансов министър"}
{"url": "http://www.duma.bg/node/168535", "text": "Германският канцлер Ангела Меркел в сряда предупреди, че лидерите са изправени пред трудни дискусии по време на предстоящата среща на Г-7 в Канада и призова всички страни да не смекчават вече обявените си позиции по въпроси като търговията. \"Не трябва да се прави компромис заради самия компромис\", заяви тя пред депутатите и добави, че \"е безсмислено да се прикрива разделението\". Европа, добави Меркел, трябва да се научи да защитава \"собствените си интереси\" във външната политика с постоянство. \n Франция се присъедини към Германия и предупреди американския президент Доналд Тръмп, че няма да подпише съвместната декларация на Групата на седемте на срещата на върха в Квебек, без САЩ да направят значителни отстъпки, съобщи неназован служител от френското президентство пред Bloomberg. \nПрезидентът на Франция Еманюел Макрон е сигнализирал, че трябва да бъде направен прогрес по въпросите за митата, ядрената сделка с Иран и Парижкото споразумение за климата, за да подпише съвместната декларация, заяви официалното лице пред журналистите в Отава. Позицията на френския президент до голяма степен се припокрива с тази на Меркел. \nПозициите на Франция и Германия потвърждават съмненията на президента на ЕС Доналд Туск, който в статия за в. \"Ню йорк таймс\" се усъмни в \"първи симпотим за разпад на западното политическо общество\".   \n \t\n", "date": "2018.06.08", "title": "Германия и Франция няма да правят отстъпки на САЩ на Г-7"}
{"url": "http://www.duma.bg/node/168560", "text": "Само 14 народни представители бяха против, а двама се въздържаха срещу идеята строителството на АЕЦ \"Белене\" да продължи. Размразяването на проекта обедини управляващи и опозиция, единствените, които не одобряват идеята, бяха депутатите от ДПС. \nТри часа продължи дебатът по падането на мораториума за строителство, но още в началото бе ясно, че съгласие има. Две проекторешения бяха внесени за разглеждане - едно от ГЕРБ и \"Обединени патриоти\" и друго от БСП. Документите обаче си приличаха по желанието в Белене да има нова атомна централа, а техниката, която България вече е закупила, да влезе в употреба.  \nСоциалистите обаче настояха парламентът категорично да гласува отмяна на решението си от 2012 г., с което де факто се налага мораториум. ГЕРБ обаче не видяха проблем в разпоредбата и предложиха Народното събрание само да \"препоръча на Министерския съвет да отмени решението си за спиране на АЕЦ \"Белене\" от 2012 г.\". В крайна сметка бе приет вторият вариант, след като срещу идеята на БСП гласуваха 40 депутати, а 81 се въздържаха. В крайна сметка кабинетът има 5 месеца, за да търси инвеститор. \nВ проекта си опозицията даваше и повече свобода за условия, при които правителството да търси потенциален инвеститор. По този повод Жельо Бойчев заподозря, че ГЕРБ нямат доверие към собствения си премиер и министъра на икономиката Теменужка Петкова, а съпартиецът му Красимир Янков директно прогнозира оставката й. \"Пак се тръгва с фанфарите, но проектът на ГЕРБ се чете само по един начин - липса на доверие към министъра на енергетиката и правителството. Поставя се пред невъзможност проектът \"Белене\" да бъде реализиран\", предупреди Бойчев. Той припомни, че в решението от 2012 г. НС твърди, че Белене е под сеизмичен риск, и препоръчва тогавашният кабинет да изгради там парогазова централа и да задвижи изграждането на нова ядрена мощност в Козлодуй. \nБившият директор на АЕЦ \"Козлодуй\" и депутат от БСП Иван Генов подчерта, че след закриването на въглищните централи и предстоящите забрани за двигатели с вътрешно горене атомната енергия е бъдещето. \"Предложението на управляващите не е добро за страната. Има потенциални инвеститори, но ако приемем това решение, ние им даваме знак да не идват да инвестират у нас\", заяви Васил Антонов. По думите му така показваме, че те няма да имат сигурност на инвестициите си. \"Белене се изгражда 38 г., като за първи път е спрян през 1990 г. по политически причини, които много приличат на настоящата ситуация. Сега имаме две възможности да се приеме предложението на БСП, да извадим АЕЦ \"Белене\" от гьола и да го поставим на масата за инвестиции или тотално да се обрече централата, да спре нейното изпълнение и да продадем двата реактора на скрап, ако се приеме това на управляващите\", обобщи социалистът. \nПроф. Румен Гечев настоя, че проектът \"Белене\" е икономически изгоден, а в света няма губеща атомна централа. Според него, освен да покрива енергийните си нужди, България ще може да продава ток. Слугувайки на голяма чужда държава, досега спирахме нашите проекти с цената на стотици милиони загуби и няма да е далече денят, в който някои хора ще носят отговорност за това, ядоса се той. \nВсички изказвания на социалистите бяха в подкрепа на Таско Ерменков, който пръв от името на БСП заяви, че партията винаги е била за изграждане на проекта, защото той е част от националната сигурност. Освен това страната има традиция на износител на електрическа енергия. \"За 37 г. \"Белене\" имаше три първи копки, две спирания и два рестарта. Реализацията му е гаранция за силна икономика на страната в областта на енергетиката и заемането от нея на заслужено място на Балканите като износител на електроенергия\", заяви Ерменков. Той припомни и силната подкрепа за АЕЦ \"Белене\" на националния референдум през 2013 г. Изненадващата теза, че за строителството на АЕЦ \"Белене\" никога не е имало мораториум, разви енергийният министър Теменужка Петкова. \"Мораториум върху проекта няма и никога не е имало. Това решение, което е взело Народното събрание през 2012 г., е решение, подкрепящо действията на правителството тогава. С решението, което се взима днес, това е новата воля на парламента. Искам това да стане ясно - никога не е имало мораториум над този проект\", настоя гербаджийката. Затова и не стана ясно защо с подкрепата на парламентаристите от вчера ръцете на правителството вече са развързани, а работата по реализирането на АЕЦ едва сега може да започне. \nЕнергийният министър заяви, че АЕЦ \"Белене\" може да бъде готова в следващите 7-8 години, ако строителството й започне бързо.  \n\"НЕК трябва да направи пазарна оценка на активите, които притежаваме с този проект, и да вървим напред. Много е важно процедурата да бъде добре конструирана, да бъде публична и прозрачна, с обективни критерии\", заяви Петкова и изрази надежда, че инвеститорският интерес ще бъде препотвърден. \nПеткова смята, че ситуацията от 2012 г. и сега е коренно различна. Според нея тогава не е имало яснота за структурата на проекта, нито как ще приключи арбитражното дело. Политиката на ЕС в областта на енергетиката беше различна, обясни Петкова. Никой от нас няма интерес да се връщаме назад, да търсим вина, заяви тя и призова да се гледа напред и да се направи нещо добро за България, което ще гарантира и енергийната сигурност.  \nС предлагания от нас проект нищо не рестартираме, просто даваме мандат за проучване на възможностите на правителството за изграждането на АЕЦ \"Белене\". Така депутатът от ГЕРБ Александър Ненков опита да извърти поредната смяна на позиция на управляващите. \"Има инвеститорски интерес от няколко държави и предлагаме проект на решение, при който сме подходили максимално рационално и предпазливо. Ако бъдещите инвеститори виждат сериозен интерес в проекта, те биха поели по-големия риск при изграждането. Трябва да се съобразим с обективните обстоятелства и да вземем най-правилното решение, което да гарантира, че изграждането или неизграждането на тази централа няма да доведе до тежест и загробване на бъдещите потребители\", заобяснява Ненков. Той все пак призна, че от всички варианти най-негативният е нищо да не правим и да \"зачеркнем\" близо 3 млрд. лв., платени по проекта.  \nСпоред Цветан Цветанов предложението им за \"Белене\" гарантирало, че няма да има договори в ущърб на българските граждани. Нека всичко да бъде на пазарен принцип, защото комунизмът си замина, заяви той. \nОт \"Атака\" припомниха, че през 2013 г. са подкрепили референдума за АЕЦ \"Белене\", а Веселин Марешки опита да надскочи БСП и ГЕРБ и заяви, че \"Воля\" били \"най-искрени\".   \n \t\n", "date": "2018.06.08", "title": "Парламентът се обедини за АЕЦ \"Белене\" "}
{"url": "http://www.duma.bg/node/168552", "text": "Двама мъже са задържани след масово сбиване между две фамилии в ромския квартал \"Изток\" в Кюстендил. При скандала дори са възпроизведени изстрели, съобщиха от областната дирекция на полицията. \nМелето, с участието на хора от известните родове Гольовци и Ропотамци, станало в сряда вечерта. Пострадали са 14-годишен велосипедист, който е бил близо до мястото на разразилото се сбиване, както и 65-годишна жена, която се прибирала към дома си. С порезни наранявания е и участник в сбиването. Тримата пострадали са настанени в болницата в Кюстендил, без опасност за живота. Пристигналите на място полицейски екипи са задържали двама от участниците в боя - на 21 и 24 години. Образувано е досъдебно производство, уведомен е дежурен прокурор.     \n \t\n", "date": "2018.06.08", "title": "Две ромски фамилии се биха в Кюстендил"}
{"url": "http://www.duma.bg/node/168553", "text": "Задържан е водач в нетрезво състояние, опитал да осуети полицейска проверка в столицата. Мъжът е нанесъл и материални щети по два патрулни автомобила, а при ареста двама полицейски служители са получили леки наранявания. Инцидентът е станал в сряда вечерта, когато екип на СДВР подал знак за спиране на лек автомобил. Водачът не се подчинил на полицейските разпореждания и продължил движението си. След предприето  преследване по южната дъга на Околовръстния път на столицата нарушителят бил спрян. \nОт извършената справка е установено, че 36-годишният мъж няма шофьорска книжка и кара колата  с концентрация на алкохол 1,4 промила, отчетено с техническо средство. Извършителят многократно е регистриран в полицията. Задържан е за 24 часа.   \n \t\n", "date": "2018.06.08", "title": " Пиян шофьор без книжка потроши патрулки и рани двама полицаи"}
{"url": "http://www.duma.bg/node/168554", "text": "Специализираната прокуратура предаде на съд трима граничари от аерогара София. Двама от тях са началници на смяна. Според обвинението граничарите, заедно с двама легално пребиваващи в България граждани на Бангладеш, са участвали в организирана престъпна група за незаконно пропускане в страната на мигранти през ГКПП \"Аерогара София\" към Западна Европа. \nПрипомняме, че граничарите бяха заловени в края на февруари 2017 г. При разследването е установено, че обвинените са осигурявали през летището нелегално да преминават граждани от Бангладеш, Индия, Непал и Пакистан. Мигрантите пристигали от Кипър, а крайната им дестинация били страни от Западна Европа. Групата действала от септември 2016 г. \nСпоред прокуратурата двамата чужденци от Бангладеш имали сериозни контакти сред кипърската емигрантската общност. Така те набирали кандидати от островната държава и инструктирали мигрантите на кое гише на \"Гранична полиция\" трябва да се явят, за да не бъдат подложени на подробна проверка и върнати обратно. Схемата била обсъдена с инспектор от граничния пункт на летището, който уговорил в нея да се включат и двамата началници на смени. \nПредстои Специализираният наказателен съд да насрочи дата за разпоредително заседание по делото. \n    \n \t\n", "date": "2018.06.08", "title": " Обвиниха трима граничари от летище София за трафик на хора"}
{"url": "http://www.duma.bg/node/168555", "text": "Конфедерацията на независимите синдикати в България (КНСБ) подготвя предложение до управляващите за въвеждането на система от ваучери за предоставяне на различни услуги по домовете на хората. Става въпрос за дребни ремонтни дейности в жилищата, ремонти от водопроводчици, елтехници и други. \nИдеята на КНСБ е тези услуги да се извършват от безработни граждани и хора от останалите уязвими групи на пазара на труда, каквито са младежите и хората на 55-годишна възраст. \nВъв връзка с предложението президентът на КНСБ Пламен Димитров заяви, че тази идея съществува и се прилага много успешно в други държави. \"Тя работи успешно в последните 6-7 години в Белгия, в Холандия и във Франция, а и когато има потенциал да създаде десетки хиляди работни места, при това в светлата част, и да я изсветли още толкова поне\", коментира председателят на КНСБ.   \n \t\n", "date": "2018.06.08", "title": "КНСБ предлага ваучери за ремонти по домовете"}
{"url": "http://www.duma.bg/node/168556", "text": "Омбудсманът Мая Манолова ще предложи мерки, с които да бъдат подкрепени миньорите от рудник \"Бобов дол\", които ще останат без работа. Припомняме, че преди два дни работниците предупредиха, че ще излязат на протест заради планираното съкращаване на 400 души от рудника. \nМанолова бе категорична, че трябва да се търсят възможности за пренасочване към друг рудник или ангажиране на Агенцията по заетостта, за да може хората да бъдат преквалифицирани. Това ще бъде тежка драма за Бобов дол, готова съм да прекарам колкото време е необходимо, за да помогнем на тези хора да вземат живота си в ръце. Ще има огромен проблем с тяхното пенсиониране през следващата година, каза омбудсманът пред БНТ. \nМанолова коментира и поредния протест на хората с увреждания. Тези хора са герои, те се грижат за децата си с минимална подкрепа от институциите в България и въпреки това - не се отказват, заяви омбудсманът и припомни, че от две години нейният екип работи заедно с тях за приемане на Закон за личната помощ. Целта на документа е да регламентира по справедлив начин асистентската грижа. \"Изработили сме законопроект. Основните положения са свързани с необходимостта на един човек с увреждания от лична помощ да се преценява след индивидуална оценка\", обясни тя. Според нея в момента парите се раздават \"на калпак\". \"Да се прекрати проектният принцип в асистентската грижа, защото няма устойчивост. Човекът с увреждане сам трябва да може да избере своя асистент, както и да посочи от какво точно съдействие има нужда\", призова тя.   \n \t\n", "date": "2018.06.08", "title": " Мая Манолова помага на миньорите от \"Бобов дол\""}
{"url": "http://www.duma.bg/node/168557", "text": "Бившият ректор на Медицинския университет в София проф. Ваньо Митев да бъде признат за виновен по 3 обвинения и осъден на наказание 6 години затвор. Това поиска прокурор от Софийската градска прокуратура от съда на финала на делото за злоупотреби срещу Митев и бившия главен секретар на вуза Алексей Алексеев. Двамата са обвинени, че са ощетили МУ-София с над 1 млн. лв. Митев е подсъдим за сключване на неизгодна сделка, допустителство и безстопанственост. Според прокуратурата най-общо зад обвиненията се крият сключване на неизгодни договори за покупка на коли и контракти с юрисконсулти и адвокати. Харчили се пари за международни конференции във връзка с прием на чуждестранни студенти в разрез със Закона за висшето образование. Освен това се приемали и студенти без изпити по биология и химия, които броели високи такси за следването си. Държавното обвинение настоява също на двамата да им бъде наложена забрана да заемат отговорно служебно положение в системата на образованието. Според прокуратурата престъпленията, които е извършил Митев, го правят обществено опасен.  \nАко бъде признат за виновен, Ваньо Митев може да получи наказание от 3 до 10 г. затвор. В пледоарията си прокуратурата поиска около средния размер - около 6 г. ефективно наказание. За Алексеев прокурорът поиска условна присъда от 3 години с 5-годишен изпитателен срок.  \nНа последното заседание по делото вчера защитата пледира, че няма престъпление, понеже за действията на двамата е знаел Академичният съвет на вуза и те са изпълнявали негови решения. Според адвоката, Митев е търсил начин да осъществи свои благородни замисли за подпомагане на българското образование, а не е целял да извърши престъпление. Адвокатите заявиха, че е изнасял не филиал, а център за предклинично обучение, чието обучение е двегодишно. Митев се е оттеглил от поста първи зам.-ректор. \nОще през януари прокурор заяви, че приемането на студенти от арабски произход без изпити срещу пари застрашава националната сигурност, понеже по този канал може да се осигури постоянно пребиваване в страната на терористи. Както ДУМА писа, миналата година Митев и Алексеев организираха свалянето на избрания ректор проф. Вихра Миланова и замяната й с проф. Виктор Златков чрез свикване на Общо събрание с множество нарушения. Документите от събранието бяха укрити дори от МОН. Още през 2016 г. тогавашният министър на МОН Меглена Кунева сезира прокуратурата, че Митев нарушава закона с т.нар. изнесено обучение извън страната и раздаване на дипломи за медици без приемни изпити и за две години обучение, но МОН не заведе дело.      \n \t\n", "date": "2018.06.08", "title": "Прокуратурата поиска 6 г. затвор за бившия ректор на МУ-София проф. Ваньо Митев  "}
{"url": "http://www.duma.bg/node/168558", "text": "Днес в 18 часа лидерът на БСП в София Калоян Паргов ще се срещне с членове и симпатизанти от район \"Красна поляна\". Събитието е по случай обновяването на районния клуб на партията, който се намира в блок 34 на бул. \"Вардар\". \nУчастие в срещата ще вземат народните представители Петър Витанов и Николай Цонков.   \n \t\n", "date": "2018.06.08", "title": "ПРЕДСТОЯЩО"}
{"url": "http://www.duma.bg/node/168524", "text": "Нашият премиер Бойко Борисов по време на своите мисии в чужбина, с които толкова се гордее, е пословично несръчен, послушно обещаващ, нелепо сговорчив, удобно примитивен, с чувство за махленски хумор, идещ непосредствено от здравия му горнобански родов корен. В крайна сметка колоритният ни министър-председател се отличава с толкова ценни за голямата политика качества, че с тях така мачка достойнството на българския народ, че то заприличва на зелева леха, обгрижвана методично и добросъвестно от някой от валяците, които трамбоват асфалта на неговите прословути магистрали. \nВерен на своя дебелашки манталитет, Борисов приема с простодушна изпълнителност например промазаните западноевропейски лидери безпрекословно като \"началство\". Няма спор, че в стълбицата на това единоначалие, затъкната в неговия службашки поглед, федералният канцлер Ангела Меркел е баш началството. За генерал Борисов всичко това си е повоенному просто - колкото по-мощна икономически страна оглавява даден политик, толкова по-горно началство е въпросната политическа особа според стълбицата в очите на нашия роден премиер. \nВ речника на международния правов ред, пък и в дипломатическата лексика, употребявана от суверенните страни, разбира се, липсва названието \"началство\". Тази особеност обаче не се отнася за речниковото богатство на нашия пръв служител. \nНеизменно предан на своята езикова логика, Борисов посети Владимир Путин в Москва. Там се скумросва до известно време, пък току го удари направо през просото, както си знае, заплитайки се като измъчен двойкаджия на изпит, хващайки се малодушно за изрази като \"по-големият брат винаги прощава...\". Така срещата, от която се очакваше да има знаков, едва ли не исторически смисъл, се определи от политически наблюдатели като неловка, проведена несръчно и конфузно профанирана от българска страна. \nМъжкар си е нашият Бойко, ама за местна консумация. Навън куражът и самочувствието му конфузно дават фира. С други думи, манталитет на пораженец, който е от полза за отсрещната страна, но не и за народа ни, нито пък за суверенитета на България.      \n      \n \t\n", "date": "2018.06.08", "title": "Началството"}
{"url": "http://www.duma.bg/node/168521", "text": "СВЕТОВЕН ДЕН НА ОКЕАНИТЕ. Датата е определена на срещата на високо равнище по проблемите на Земята през 1992 г. в Рио де Жанейро, Бразилия. От 2009 г. започва официалното отбелязване на деня. Вниманието се насочва към състоянието и проблемите на Световния океан - общото название на непрекъснатата водна обвивка на Земята, включваща всички океани и морета. 1876 - УМИРА ЖОРЖ САНД, ФРЕНСКА ПИСАТЕЛКА (Р. 1804 Г.). Рожденото й име е Амандин Орор Люсил Дюпен. Авторка на многобройни романи, разкази, повести, пиеси и журналистически текстове. Първият й роман е публикуван през 1831 г. Не само приема мъжки псевдоним, но и се появява в обществото с мъжки дрехи. Това заедно с развода и свободното й поведение допринасят за нейния, донякъде скандален за епохата, облик. 1895 - В САМОКОВ СЕ РАЖДА ВАСИЛ ЗАХАРИЕВ СТОЯНОВ, ГРАФИК, ИЗКУСТВОВЕД И ПЕДАГОГ (УМИРА 1971 Г.). Смятан за основоположник на българската графика. Работи в областта на приложната графика - илюстрации на книги, пощенски марки, банкноти. Първият български художник, чиито творби са изложени на международна изложба на библиотечния знак (1929 г., Загреб). 1949 - В ЛОНДОН Е ПУБЛИКУВАН ПОЛИТИЧЕСКИЯТ РОМАН \"1984\" НА ДЖОРДЖ ОРУЕЛ (1903-1950). Книгата описва антиутопия, установена в далечната тогава 1984 г., в която държавата провежда всеобхватно проследяване, пропаганда, страх и безжалостни наказания. Истината за настоящето и за миналото е тотално потисната. В \"1984\" има следната мисъл: \"Който владее миналото, той владее и бъдещето. Който владее настоящето, владее миналото.\" 2007 - УМИРА БОГОМИЛ РАЙНОВ, ПИСАТЕЛ И ПРОФЕСОР ПО ЕСТЕТИКА (Р. 1919 Г.). Автор на многобройни монографии за изобразителното изкуство, история на теософията, криминални и шпионски романи, чийто главен герой е Емил Боев. Сред най-популярните му творби са \"Инспекторът и нощта\", \"Умирай само в краен случай\", \"Няма нищо по-хубаво от лошото време\", \"Тайфуни с нежни имена\", които са и екранизирани. 2010 - УМИРА ПЛАМЕН МАСЛАРОВ, РЕЖИСЬОР (Р. 1950 Г.). Актьор, сценарист и продуцент. В периода 2001-2003 г. е директор на Народния театър \"Иван Вазов\", а от 2004 г. - на националната филмотека. Автор на около 50 документални филма, на телевизионната поредица \"Българският ХХ век\", както и на над 10 игрални филма. Режисьор на \"Кмете, кмете\", \"Забранено за възрастни\" и др., сценарист на \"Скъпа моя, скъпи мой\", \"14 целувки\" и др., продуцент на \"Граница\". 2016 - УМИРА ЕВТИМ ЕВТИМОВ, ПОЕТ (Р. 1933 Г.). Един от популярните съвременни български поети, познат най-вече с любовната си лирика. Автор е на повече от 40 книги, както и на текстове за песни. Носител на орден \"Стара планина\". Удостоен е с националната литературна награда за поезия \"Никола Фурнаджиев\".   \n \t\n", "date": "2018.06.08", "title": "Датата"}
{"url": "http://www.duma.bg/node/168522", "text": "На 9 май се навършиха 125 години от рождението на този известен български военачалник, извървял славен и героичен път като безстрашен борец за нов живот, блестящ военен, човек с открито и честно сърце. \nМинали са толкова много години от неговото раждане, а той не е забравен. Появил се е на белия свят на 8 май 1893 г. в борческото врачанско село Люти брод. Природата тук е раздиплила цялата си хубост и красота. Сред този дивен пейзаж расте и възмъжава един от най-изтъкнатите и популярни за драматичното ни време човек - генерал-полковник професор Иван Кинов. Плеяда българи живеят със спомена за този легендарен човек и военен деец. \nОт малък Иван Кинов е принуден да работи в заводите в Елисейна и Мездра. Когато назначават баща му за прислужник във Врачанската мъжка гимназия \"Христо Ботев\", той тръгва с него. По-късно продължава образованието си в Юридическия факултет на СУ \"Климент Охридски\". Като редник участва в Балканската война. В Скопие се дипломира като военен в Школата за запасни офицери през 1916 г. Заради комунистическите си идеи и пропаганда сред населението е арестуван не един път. Той върви обаче смело напред, без да се страхува от властта и фашистките злосторници. Завърнал се от участията във войните в родния си край, активно се включва в подготовката на Септемврийското въстание през 1923 г.  \nБащата Атанас Кинов прикрива сина си и му дава възможност да расте и се развива като борец и революционер. По най-жесток начин го убиват в дома му, а Иван Кинов се спасява, като емигрира в Сърбия. Майка му духовно го подкрепя. Властниците няколко пъти го осъждат на смърт. \nВ онова сложно, драматично и конфликтно време от 1925 до 1944 г. той живее като политемигрант в Русия. Приема името Иван Афанасиевич Черкезов. Във великата съветска страна завършва академията \"Фрунзе\". През 1938 г. се дипломира в Генерал-щабната академия. Заема редица командни длъжности и се проявява като талантлив военачалник. Участвал е в отбраната на Москва като доброволец и на различни военни участъци през Втората световна война.  \nСлед 19-годишно изгнание през 1944 г. се завръща в България и е издиган на високи отговорни постове в Министерството на отбраната. Кинов е назначен за началник на Генералния щаб и остава на този пост по време на войната срещу Германия (1944–1945) и до 1949 г. Той е част от българската делегация на Парада на победата на СССР над Третия райх в Москва, проведен на 24 юни 1945 г. \nИван Кинов е отстранен от ръководните си постове по време на кампанията срещу Трайчо Костов в края на 1949 и началото на 1950 г. В периода 1949–1951 г. е председател на ДОСО. Началник на Военна академия \"Георги Раковски\" е от 1951 до 1954 г. След това до 1960 г. е първи заместник-министър на народната отбрана, а от май същата година до 1963 г. е посланик на България в Румъния. Бил е член на ЦК на БКП. \nГенерал Кинов се проявява и като словотворец, в продължение на много години е военен наблюдател на в. \"Работническо дело\". Написал е десетки интересни статии и брошури. Автор е на книгата \"Кратка история на военното изкуство\", която е отпечатана в два тома. Забележителни са и книгите му \"Коалиционни войни\", \"Въоръжената борба на българския народ за разгрома на фашистка Германия\" и др. Бе емоционален оратор и често се срещаше с почитатели на оригиналното му слово в София, Мездра, Враца, Люти брод, Белоградчик и на други места. Избиран бе за депутат във Второто, Третото и Четвъртото Народно събрание. Имаше увлекателен и хубав стил в писането, беше забележителен военачалник и голям военен учен. \nЗа него и за героичното му и високоблагородно и хуманно дело са изказани великолепни мисли. Оставил е незабравими спомени у хората, с които се е срещал. Никога не казваше \"Да\", когато трябваше и се налагаше да каже \"Не\". Славеха голямото му човеколюбие. Навсякъде, където е работил или пребивавал, е ценен и уважаван от хората. Знаменитият генерал Захари Захариев казва за него: \"Генерал Кинов е човек с открито и честно сърце. Убеди ли се, че даден човек е добър и честен, застава зад него.\" \nИмето му вечно ще сияе на небосклона на България! \n   \n \t\n", "date": "2018.06.08", "title": "Военният наблюдател на \"Работническо дело\"  "}
{"url": "http://www.duma.bg/node/168559", "text": "Корнелия Нинова отказа да се включи в тазгодишния София прайд. По-рано стана ясно, че организаторите на гей парада са изпратили покани до партийните лидери и техните екипи да се включат в шествието, планирано за утре. Лидерът на БСП изпрати писмо до координаторката на събитието Лилия Драгоева, в което благодари за поканата, но уточнява, че партията уважава различията. \n\"Конституцията и законите на Република България гарантират правата на ЛГБТИ хората и ги защитават от дискриминация. Очаквате всички членове на моя екип да се включат в събитието. Те са информирани за поканата и всеки ще реши сам дали да участва\", заявява Нинова. \nЛидерът на БСП отбелязва, че уважава общността, но мнението й съвпада с това на 75% от българите и е против еднополовите бракове и възможността хора от един пол да осиновяват деца. Разбира се, това е лична позиция, която не ангажира никого другиго, подчертава тя. \n\"Ние сме против насилието и дискриминацията срещу всеки, включително и ЛГБТИ хората. Те са свободни да избират как да живеят живота си. Но опитите да се натрапват различията на едно общество, което не ги приема, ще има обратния ефект на очаквания от вас\", гласи писмото до Драгоева. \nНинова съветва организаторите на парада да се обърнат към премиера Бойко Борисов за политическата позиция на България по поставените въпроси.   \n \t\n", "date": "2018.06.08", "title": " Нинова отказа да участва в гей парада"}
{"url": "http://www.duma.bg/node/168527", "text": "\nВсъщност тази година резултатите от изпита след VII клас показват доста шарена картина. Средните и добрите оценки като цяло са повече и по БЕЛ, и по математика, но има доста големи различия в максималните и минималните резултати. \nНовото през 2018 г. е, че седмокласниците са се справили по-добре на изпита по математика, отколкото по български език спрямо миналата година. Докато по БЕЛ средният брой изкарани точки е спаднал от 34 на 32 за първия модул, то по математика точките са 30 при 28 през миналата година. Все пак математиката остава по-голям проблем за бъдещите гимназисти.  \nВ същото време не толкова положителни изглеждат данните с крайните оценки. Те сочат, че има тотален срив сред отличниците по БЕЛ. От 3304 оценки над 5,50 през миналата година тази година бройката пада на 1559. Двоен спад има и при пълните отличници с максимален брой точки по предмета в първия модул. С 50% повече пък са учениците, които не са изкарали нито една точка на оценяването по български. Тоест това са напълно неограмотени деца които нямат никаква основа, за да продължат гимназиалното си образование.  \nТочно обратна е тенденцията при отличниците по математика - те са двойно повече от миналата година - 3857 (2017 г.) и 6285 (2018 г.). Като цяло резултатите по предмета изглеждат положително тази година, тъй като и слабите оценки намаляват. Явно обаче вторият модул силно е затруднил учениците и високите оценки са малко. Все пак е трудно да се прави съпоставка на данни, когато от МОН все още не са дали точната бройка на учениците, явили се на изпитите тази година, за да се пресметнат процентно крайните оценки и да се направи сравнение с предходни изпити.   \nРазборът на експертите на всяка отделна задача по двата предмета показва, че учениците определено имат повече умения да определят вида на изреченията по състав, което е пряко свързано с пунктуацията в сложни изречения. Децата правят и по-малко грешки при преобразуване на пряка в непряка реч. Все пак си остават като проблемни възможностите им за извличане и обработване на информация от текстове или таблици, както и умението да разсъждават и да структурират логически издържани твърдения. Същото, което показват международните изпити PISA - че децата ни не разбират това, което четат. Анализът на резултатите сочи още, че и тази година седмокласниците нямат точен и ясен изказ, правят правописни и пунктуационни грешки, имат лексикални неточности. Масово учениците не могат да съвместяват глаголни времена или да разпознават съставното сказуемо в сложно изречение, показват още анализите. \nПо математика по традиция  алгебричните задачи са по-силната страна на седмокласниците \nно тази година за първи път се усеща реален ръст на знанията им по геометрия. Така например за първи път задача по геометрия е с най-висок процент на успеваемост сред всички останали задачи. Остава въпросът дали не е била просто по-лесна. \nНикаква промяна не се забелязва спрямо миналата година в средния брой точки на учениците по региони. С най-висок успех по БЕЛ продължават да са децата в София-град, Смолян, Бургас, Пловдив и Габрово. В Сливен, Ямбол, Силистра, Ловеч отново са на опашката по средни оценки. Подобна е картината и при резултатите по математика. Интересен е фактът, че само в три области учениците са изкарали по-високи средни оценки по математика, отколкото по БЕЛ - Кърджали, Търговище и Ямбол.  \nВ същото време само три столични училища присъстват в първата десетка на класацията за среден брой точки от двата изпита. Подреждането показва тревожния факт, че има огромна разлика в качеството на образованието в различните училища. Продължава тенденцията математическите гимназии у нас да предоставят най-качественото образование. При това не само по математика, но и по БЕЛ. \nВ класацията на трето, четвърто и пето място са поставени съответно Софийската математическа гимназия, Първа частна математическа гимназия и частното основно училище \"Света София\". Абсолютен лидер в подреждането за цялата страна е пловдивската математическа гимназия \"Акад. Кирил Попов\", следвана от варненската \"Д-р П. Берон\". Във втората петица са ППМГ \"Акад. Н. Обрешков\" в Бургас и математическите гимназии в Димитровград, Стара Загора, Русе и Плевен. От МОН уточниха, че в класацията са включени само училища с повече от 20 явили се на оценяването ученици. Така че не е ясно дали няма и малки частни училища сред лидерите, както всяка година.   \n Заради новите учебни програми обаче  форматът на изпитите ще се промени от следващата година Вероятно пак ще има два модула, но в тях ще влиза учебният материал от трите прогимназиални класа. Така, докато през последните години все пак имаше основа за съпоставка на случващото се през годините, след промяната във външното оценяване ще стане невъзможно сравнението с предходните години. Така удобно няма да има на какво да се стъпи, за да се види към добро ли са течащите реформи.   \n  Четвъртокласниците вървят нагоре Тази година от МОН не разкриха много подробности около резултатите на по-малките - четвъртокласниците, които се явиха на външно оценяване по четири предмета - Математика, БЕЛ, Човек и природа и Човек и общество. Между 93 и 93,3 на сто от всички четвъртокласници са се явили на четирите изпита. От ведомството изказаха задоволство, че продължават да нарастват средните резултати и в четирите области през последните три години. Най-голям е ръстът в оценките по Човек и общество - със 7 на сто до 81,33% средна успеваемост. С по 2 на сто са се увеличили средните резултати по Човек и природа и по Математика, която обаче продължава да е най-трудният предмет за децата. Положителна е тенденцията по БЕЛ, където средният резултат се затвърждава над 75%.  \nУспехите на четвъртокласниците растат особено в отговорите на отворени въпроси, което е добър напредък. При диктовката най-големи дефицити при малките има при правописа на гласната буква в неударена сричка. Децата имат проблеми и с правописа на съществителните имена и на думи без ударение. Най-малко проблеми са имали те при правописа на звучните съгласни и на думите с \"я\".  \nЗа четвъртокласниците математиката си остава сред любимите предмети и те с лекота се справят с алгебричните пресмятания. Успеваемостта им при въпросите с избираем отговор по този предмет е между 70 и 98%, като само една задача е затруднила повече от 38 на сто от изпитваните.  \nЧовек и природа и Човек и общество по традиция са по-лесни предмети за малките, затова и тази година оценките са сравнително по-високи от тези по математика и БЕЛ. Четвъртокласните не се затрудняват да покажат знания за велики личности и събития от българската история. Показват също, че добре усвояват безопасността на движението по пътищата и знаят какви трябва да са реакциите при бедствия. Най-силно затруднени са били учениците да отговорят на въпроса за  столицата на България по времето на Асеневци \nвсе още не се справят добре с географските въпроси, изискващи пространствено мислене. В същото време по Човек и природа личният опит се оказва най-важен за децата и опирайки се на него, те уверено отговарят на много от въпросите. Също така умеят да разчитат карта и да извличат информация от нея.  \nИ тук, както и при седмокласниците, за поредна година лидери в демонстрираните знания са учениците от Смолян. Следват София-град, Варна Русе и Благоевград. Отново Сливен и Шумен показват най-ниски резултати в препитванията, като тук за разлика от седмокласниците на опашката са децата и от София-област.  \nЗа съжаление от МОН не предоставиха данни за броя на оценките и точките по четирите предмета, нито подреждане на училищата, в които са постигнати най-добри резултати.   \n \t\n", "date": "2018.06.08", "title": " С 50 на сто повече са напълно неграмотните деца  "}
{"url": "http://www.duma.bg/node/168525", "text": "Виена ще бъде ефективен посредник между ЕС и Русия, като официално се ангажира да работи за укрепване на диалога между Брюксел и Москва. Това е записано в програмата на австрийското председателство на Съвета на ЕС, което започва от 1 юли. Излишно е да подчертаваме, че с тази си позиция малката алпийска държава удря истински джакпот. В ЕС нарастват гласовете за размразяване на тези взаимоотношения и за отпадане на санкциите, които вредят на всички. Което пък е предпоставка процесът да продължи и по-нататък при румънското председателство от 1 януари 2019 г. При това, забележете, с какви финес и достойнство Себастиян Курц успя да представи деликатния проблем пред самия Путин, който преди дни бе на посещение във Виена, и да спечели доверието и уважението му. Като лоялен член на ЕС Австрия \"ще подкрепя общите решения, включително санкциите\" срещу Русия, но тъй като всички са наясно, че те вредят, ще работи \"стъпка по стъпка\" за тяхната отмяна, каза Курц. Което ще рече, че Виена си дава сметка какво може и какво не може да постигне сама, но че е важно да се започне дебатът.  \nМожем само да им завиждаме на австрийците - като страна между Изтока и Запада знаят много добре как да балансират. При това с висш пилотаж - да знаеш кога и как да ходиш по тънкия граничен лед. Няма чувства, няма емоции има само национални интереси... Излишно е да подчертаваме и друго - че България като европредседател проспа златния си шанс да бъде на мястото на Виена. Проспа, сниши се и загърби исторически предопределената й роля, залегнала в традициите, православните ни общи корени и връзки, да бъде същият този мост, който би възвърнал достойнството на държавата ни.  \nА можем ли с нещо да се похвалим? Какво се опитахме да направим и докъде я докарахме през последните 6 месеца \"начело на ЕС\"? Опитът на София да пробута на Европа един де факто американски проект за форсирана интеграция и бази на НАТО в Западните Балкани претърпя фиаско. Независимо от дежурната куртоазия, помпозните обещания и грандиозни намерения евролидерите дадоха да се разбере, че това им е последна грижа. Няма смисъл ЕС да се разширява още, ако не се е справил с досегашните си проблеми - това послание отправи френският президент Еманюел Макрон на срещата на върха в София. И посочи недвусмислено, че е трудно да се постигне съгласие и да се действа бързо при кризи дори сега, когато съюзът има 28 членки.  \nБългария се провали с гръм и трясък и с плана си за мигрантите - първоначално отхвърлен от отделни държави, а вчера и на ниво вътрешни министри на ЕС. Явно опитът ни да надскочим собствените си възможности и капацитет трябва да ни бъде за урок.         \nНе успяхме да убедим \"партньорите\" и за отстъпки по пакета \"Макрон\" за превозвачите, независимо от среднощните седенки на Борисов с Меркел и Макрон. Неотстъпчивостта им е показателна за отношението към страната ни, а целувките и прегръдките пет пари не струват, защото интересите на големите са над всичко.  \nКато капак българското европредседателство показа пълна липса на синхрон и единодействие между институциите. Заради патологичната ревност на управляващите от високия рейтинг на президента Радев те го изолираха от всякакви събития в София, а самият той научи в Москва, че се готви посещение и на Борисов. Не се постъпва така, господа от ГЕРБ - вижте какво правят Курц и Александър ван Белен, нищо, че са от различни партии. Няма как да заслужим уважение, след като ни липсва самоуважение. А с гьонсуратлък не ни искат ни на Запад, ни на Изток.   \n \t\n", "date": "2018.06.08", "title": "България изпусна златния си шанс, който Австрия подхваща"}
{"url": "http://www.duma.bg/node/168523", "text": "Световното първенство вече чука на вратата. От 14 юни светът ще е футбол и отново ще изпитаме незабравими емоции. Този път най-голямата страна в света - Русия, ще бъде домакин на най-популярния спортен форум. 32 отбора ще се опитат да изпишат имената си със \"златни\" букви в историята, а накрая ще остане само един. Общият брой на мачовете е 65, като БНТ ще излъчи всички. Дом на битките ще бъдат 12 стадиона в 11 града. Само за инфраструктурни проекти Русия отдели 100 млрд. щ.д. Общо за 12-те съоръжения са отишли над 3,5 млрд. щ.д. Според неофициална информация стойността на някои от стадионите е занижена. Инвестициите са израз на държавната политика към спорта, след като преди 4 г. в Сочи се проведе и Зимна олимпиадата. \nВ Русия строят стадионите от 2011 г., като месеци преди това страната спечели домакинството. И това Световно първенство не се размина със скандалите. Представители на Англия и САЩ твърдяха, че тогавашният президент на ФИФА Сеп Блатер е получил пари, за да даде шампионата именно на Русия. Изборът тогава беше двоен, защото на 2 декември Катар спечели домакинството на световното през 2022 г. До отнемане обаче не се стигна и сега се очаква в Москва за откриването и финала да дойдат стотици хиляди гости. Във всеки градски парк, евентуално и на Червения площад, ще има фензони, където на огромни екрани ще се транслират всички мачове. А ето ги и стадионите. \nТова ще е основната арена на Мондиала. Намира се в Москва. Капацитетът е 81 000 места. Това е най-популярният стадион в Русия. На него ще се играят първият мач и финалът. Комплексът е открит през 1956 г. и е бил домакин на Лятната олимпиада през 1980-а. Сега основно беше ремонтиран. Тук се игра финалът на Шампионската лига през 2008 г. Арената е била домакин на световни първенства по лека атлетика, както и на много музикални събития - концерти на Металика, Ролинг Стоунс, Red hot chili peppers, U2, Майкъл Джексън, Мадона и др. Очаква се церемонията да бъде на познатото за руснаците ниво - пищност и блясък. Другите срещи от груповата фаза на \"Лужники\" ще бъдат: Германия - Мексико (17 юни), Португалия - Мароко (20 юни), и Дания - Франция (26 юни). Тук ще се играе и по един сблъсък от осминафиналната и полуфиналната фаза (1 юли и 11 юли). Есенцията на футболното лято ще бъде на 15 юли, когато един срещу друг в Москва ще премерят сили най-добрите два отбора. \nТака ще се нарича стадионът в едноименния град. Дом е на местния гранд \"Зенит\", а извън Мондиала се казва ст. \"Крестовски\". Капацитетът му е 67 000 места. Строежът му е струвал неофициално 930 млн. евро, като по непотвърдена информация това е най-скъпият футболен стадион в света. Ще посрещне мачове от груповата фаза: Мароко - Иран (15 юни), Русия - Египет (19 юни), Бразилия - Коста Рика (22 юни), Нигерия - Аржентина (26 юни). Тук ще се играят и срещи от фазата на осминафиналите (3 юли), полуфиналите (10 юли) и сблъсъкът за третото място (14 юли). Отвън стадионът прилича на НЛО. Дизайнът му е дело на японски архитекти, а може да се похвали и с подвижен покрив и система за регулиране на температурата, което позволява на него да се играе футбол по всяко време на годината. Стадионът трябваше да бъде открит преди около 10 години. Забавянето увеличи размера на инвестицията. \nОлимпийският стадион в Сочи бе изграден за Зимните игри през 2014 г. Капацитетът му е 48 000 места. Ще посрещне мачове от груповата фаза: Португалия - Испания (15 юни), Белгия - Панама (18 юни), Германия - Швеция (23 юни), Австралия - Перу (26 юни) и др. Тук ще се играят осминафинали. \"Фищ\" е името на връх близо до Сочи. Това е вдъхновило архитектите, защото покривът на съоръжението прилича на заснежен планински връх. Тъй като едно от изискванията на ФИФА е стадионите, на които се играят мачове от световното, да имат отворени покриви, една част от покривната конструкция е била отстранена. \nТова ще е най-коментираният стадион. Капацитетът му е 35 000 души, но не това е причината. Разполага с две подвижни трибуни с 12 000 седалки, монтирани специално за Мондиала. Изглеждат неестествено, защото реално трибуните са извън стадиона. Това обаче не пречи на ФИФА. Конструкцията е сплав от модерни и соц елементи. Тук срещите си играе \"Урал\", а името на арената извън световното е \"Централен стадион\". Построен е в периода 1953-1957 г., а за нуждите на световното беше реконструиран. Стадионът ще посрещне само мачове от груповата фаза. След Мондиала подвижните трибуни ще бъдат премахнати. \nДомът на \"Рубин\" разполага с 45 000 места. Архитектите му са същите, които са проектирали митичния \"Уембли\" и \"Емирейтс Стейдиъм\" на \"Арсенал\", а първата копка е направена лично от Владимир Путин. Външната фасада разполага с вграден екран с висока резолюция на обща площ от близо 3700 кв. м, което е прецедент за спортно съоръжение. В света няма видео стена на футболен стадион с подобни мащаби. Ще посрещне мачове главно от груповата фаза. Тук ще се проведат осминафинал (30 юни) и четвъртфинал (6 юли). \nТози стадион няма отбор. Тук домакинските си срещи трябваше да играе \"Волга\", но тимът фалира през лятото на 2016 г. Клубът имаше милиони дългове. Арената е с капацитет от 45 000 места, а 902 от тях са специално предназначени за хора с двигателни проблеми. Стадионът е един от деветте, построени специално за шампионата. В близост до арената бе изградена метро спирка за улеснение на феновете през лятото. Ще посрещне мачове от груповата фаза, осминафинал (1 юли) и четвъртфинал (6 юли). \n \nСтадионът се намира на метри от р. Дон. На него домакинства ФК \"Ростов\". Тимът е приел максимата \"Моят дом - моята крепост\" отдавна, защото именно тук гостуващите отбори успяват да отбележат веднъж на високосна година. Отборът се представя солидно през последните 2 сезона. Феновете ще се надяват през лятото броят на попаденията тук да нарасне. Стадионът разполага с 45 000 места. Трибуните са на 2 етажа. Интересният дизайн е дело на фирма \"Популоус\". Ще приеме мачове от груповата фаза, както и среща от фазата на осминафиналите (2 юли). \nТова ще бъде името на стадиона по време на Мондиала. През останалото време се нарича \"Космос Арена\" и посреща домакинските мачове на \"Криля Советов\". Съоръжението е с капацитет от 45 000 места. Куполът му е изцяло от стъкло и свети през нощта, постигайки ефектна и модерна визия. Първоначалната идея е била той да бъде изграден на един от островите на р. Волга. Но тъй като не съществува мост, който да го свързва със сушата, е избрано друго място. Ще посрещне мачове от груповата фаза. Тук ще се играят осминафинал (2 юли) и четвъртфинал (7 юли). \n \nСъоръжението се намира в гр. Саранск, който е с население около 300 000 души и е най-малкият домакин това лято. В строителството са инвестирани 300 млн. щ.д. Това е домът на ФК \"Мордовия\", който сега спечели промоция във втория ешелон. Тимът се състезава в третото ниво на руския футбол. Вероятно този стадион никога няма да се напълни след световното. След края на първенството капацитетът му ще бъде намален до 28 000 места, каквато е била първоначалната идея. От ФИФА обаче имат изискване за минимум 35 000. По време на Мондиала ще приеме само мачове от груповата фаза. Предвид съперниците, голяма е вероятността и сега капацитетът му да не се изпълни.  \nНа него играе домакинските си мачове друг тим от третия ешелон - \"Ротор\". Разполага с капацитет от 45 000 места. Намира се в близост до р. Волга, на мястото на стария \"Централен стадион\". Поради липса на средства не бяха изградени планираните плувни басейни и училище за конна езда. Все пак, разполага с модерен спортен комплекс - над 10 зали. Близо до стадиона се намира известната статуя \"Родината майка\". Тя напомня за победата на Червената армия във Великата отечествена война. Арената ще посрещне само мачове от груповата фаза. \nСнимка Официален сайт на световното \nТака ще се нарича по време на Мондиала. Името му е \"Откритие Арена\" и е собственост на \"Спартак\" Москва, където играе капитанът на националния ни отбор Ивелин Попов. На световното ще е с капацитет от 42 000 места. Фасадата на съоръжението е много красива. По време на клубните мачове свети в червено, а когато \"Сборная\" се състезава, цветовете се променят, подобно на \"Алианц Арена\" в Мюнхен. Ще приеме мачове от груповата фаза. Тук ще се проведе и осминафинал (3 юли). \nСъоръжението e с най-малък капацитет на Мондиала - 35 212 места. Намира се в отделената руска територия между Полша и Литва. След Световното първенство капацитетът му ще бъде намален на 25 000, което е предостатъчно за \"Балтика\". А причината е, че тимът се подвизава ту във втория, ту в третия ешелон на руския футбол. Арената ще посрещне само мачове от групите.   \n \t\n", "date": "2018.06.08", "title": "Стадионите за световното в Русия  "}
{"url": "http://www.duma.bg/node/168570", "text": "Властта подготвя топлинен удар за хората, като има намерение да увеличи цената на парното и топлата вода от началото на юли. Поскъпването е неизбежно заради цената на природния газ, призна шефът на КЕВР Иван Иванов. В момента обаче не може да се каже точно с колко ще  .  \"Булгаргаз\" ще внесе окончателното си искане за промяна на цената на синьото гориво след 11 юни. Крайно решение за цените на природния газ, топлинната и електрическата енергия ще бъде взето на 1 юли. На 11 май \"Булгаргаз\" поиска повишение на цената на синьото гориво с 15,69%, но заради поскъпването на енергоносителите на световните пазари то вече не е актуално. Най-драстично се очаква парното и топлата вода да поскъпнат в Бургас – с 9%. Увеличение ще има още в Плевен - с 6,12%, в Перник - с 4,16%, в Русе - с 3,33%, в Сливен - с 3,19%, и в София - с 1,44%. От 1 юли поскъпва и токът - за абонатите на ЧЕЗ с около 1,7%, за абонатите на ЕВН - с 1,81%, а за клиентите на \"Енерго Про\" - с 2,6%. \n    \n \t\n", "date": "2018.06.08", "title": "Задава се топлинен шок от 1 юли "}
{"url": "http://www.duma.bg/node/168562", "text": "Първи за т.г. случай на Крим-Конго хеморагична треска е установен в България, научи ДУМА от главния държавен здравен инспектор д-р Ангел Кунчев. Става въпрос за гръцки гражданин, който участва в изграждането на магистрала \"Струма\" и работи за българска фирма. Пациентът е потърсил лекарска помощ в родината си и в момента е хоспитализиран там. Не е бил с много характерни симптоми, но след изследвания гръцките лекари установили, че е с Крим-Конго хеморагична треска в резултат на ухапване от кърлеж. Ръководителката на гръцкия център за контрол на болестите потърсила контакт с българските здравни власти, за да предостави на останалите гръцки работници информационни материали за ухапванията от кърлежи на гръцки език. \nЗаразата на Крим-Конго хеморагичната треска не се предава от човек на човек, освен ако болен бъде в досег с кръв или други биологични течности, но ще поставим под едноседмично наблюдение останалите работници, в случай, че има други ухапани от кърлежи, обясни д-р Кунчев. Ако до седмица няма нови случаи на хора с температура, значи опасността е овладяна. Той уточни, че въпреки огромния напредък на медицината, смъртността от Крим-Конго хеморагична треска е при 50% от случаите. В България рядко се появяват изолирани случаи - 3 до 5-6-годишно, но през т.г. ухапванията от кърлежи се увеличиха, коментира д-р Кунчев. Ако се хване навреме и се лекува, има шанс за пациента. Лекарите разпознават заболяването, когато пациентът започне да кърви от носа, от полови или от вътрешни органи. \n    \n \t\n", "date": "2018.06.08", "title": "Първи за годината случай на Крим-Конго хеморагична треска"}
{"url": "http://www.duma.bg/node/168561", "text": "Природозащитници внасят 140 хил. подписа за спасяването на Кресненското дефиле до Европейската комисия, съобщават от едноименното гражданско сдружение. Документът ще бъде изпратен директно до ЕК, до комисаря по околна среда, морско дело и рибарството Кармену Вела и до колегата му, отговарящ за регионалната политика Корина Крецу. \nОт природозащитната коалиция призовават Брюксел да спази европейското законодателство за опазване на околната среда. Те искат да бъде прекратен строежът на автомагистрала \"Струма\", за да бъде предотвратено унищожаването на Кресненския пролом. Според \"Да спасим Кресненското дефиле\" вариантът, който е избран за строежа на магистрала \"Струма\", ще бъде опасен за хората и ще унищожи хабитатите на стотици от най-редките видове растения и животни в Европа.   \n \t\n", "date": "2018.06.08", "title": " Внасят 140 хил. подписа в ЕК, за да запазят Кресна"}
{"url": "http://www.duma.bg/node/168563", "text": "Главният прокурор Сотир Цацаров е наредил проверка как са изхарчени над 53 млн. лева за строеж на пловдивската зала \"Колодрума\".  В сигнал до обвинител номер кметът от ГЕРБ Иван Тотев е обвинен в злоупотреби. Върховната касационна прокуратура обяви, че започва пълно разследване. ВКП е отменила актовете на окръжната и апелативната прокуратура в Пловдив, които по подобие на казуса със зоологическата градина не откриха нарушения при изграждането и оборудването на \"Колодрума\". \nЦацаров е разпоредил на окръжната прокуратура отново да се запознае детайлно с материалите и с констатациите от ревизията на Агенцията за държавна финансова инспекция. При извършения преди време одит тя е открила 22 нарушения за 7,7 млн. лв. До този момент пловдивските окръжна и апелативна прокуратура не са се произнасяли по акта на АДФИ. \nВ специализирания наказателен съд върви дело срещу Тотев, заместника му Димитър Кацарски и кмета на район \"Западен\" Димитър Колев за пловдивския зоопарк. Те отговарят за ощетяване на общинския бюджет с близо 700 000 лв. Поредното дело ще е на 15 юни. \n    \n \t\n", "date": "2018.06.08", "title": " Цацаров разпореди проверка на строежа на \"Колодрума\" в Пловдив"}
{"url": "http://www.duma.bg/node/168528", "text": "На 8 срещу 9 юни 1923 г., Военната лига, включваща действащи и запасни офицери, прави преврат срещу законното правителство на Александър Стамболийски и предлага на проф. Александър Цанков поста министър-председател. Убийството на законно избрания министър-председател Александър Стамболийски е истинското начало на гражданската война в България и тя, с известни паузи и отслабвания, тече десетилетия.  Фактите са известни. Те са чудовищни. Важни неща обаче остават в сянка.  Цанков - старейшина на македонизма? През 1906 г. младият Александър Цанков, в онези години \"широк социалист\",  пише брошура: \"Македонският въпрос и Балканският съюз\". Книгата е неумна и определено непробългарска. Вярно, писана е наскоро след потушаването на Илинденското въстание, когато десетки хиляди българи бягат от Османските владения в свободна България. Да вметна - прецизното име на въстанието следва да е \"Илинденско-Преображенско-Кръстовденско\" - организаторите са го планирали не като единен акт, а на тласъци, по църковния календар, за да се обърка османската власт. Но, да дадем думата на проф. Цанков: \n\"Македонските революционери, собствено ВМРО, знаеха, че войната е неизбежна и при невъзможност както големите, така и малките балкански държави да се споразумеят помежду си, ще бъдат принудени всички да приемат едно решение, което, ако и да не задоволява претенциите им да получат дял от общото турско наследство, все пак една автономна Македония ще е най-доброто решение. И тогава Македония няма да бъде ябълката на раздора, а звено, което може да ги обедини или в една федерация, или в един съюз на балканските държави. \n...Имаше три решения - и трите балкански държави: България, Сърбия и Гърция, претендираха за турското наследство.  \n...Политически България се люшкаше от единия полюс към другия, от една крайност към друга. Това разделение беше съдбоносно и пакостно и в него голям дял имаше и самият цар Фердинанд. Само една партия - Социалистическата - остана неизменно на своето становище: автономна Македония или Македония, равноправна в балканска федеративна република. Социалистите мислеха, че Македония може да бъде звеното, свързващо балканските държави в една социалистическа република. \nВ 1904 година, на годишния конгрес на Българската социалистическа партия, към която се числях и аз, тогава току-що завършил правни науки в Софийския университет, мен бе възложено от партията да докладвам македонския въпрос. В моя доклад застанах и аз на базата \"Автономна Македония\" в балканската федеративна република. В това време социалната революция беше още много далече; у нас социализмът беше много далеч от каквито и да е политически и социални завоевания, така че подобно гледище беше най-безобидното и най-невероятното. Социалистическите идеи на Балканите бяха новост и малцина въобще разбираха нещо от социализма освен водачите, млади хора със западноевропейско образование и влияние. Никому не беше ясно, и на мен също, как ще се създаде балканската федеративна република, каква форма и какво съдържание ще й се даде и как ще се примирят толкова противоречивите интереси; как ще се притъпят страстите и омразата, насаждани със столетия между народностите на Балканите.\" \nС една дума,  нищо не разбирам, но предлагам За българския патриот националното обединение не е въпрос за \"турското наследство\".  \nПреди няколко години книгата на Александър Цанков шумно бе \"преоткрита\" от скопските историци. Странно някак се получава - от една страна, продължават да се заклеймяват \"българските фашистки окупатори на Македония\" (1941-1944 г.), от друга, отдава се почит на един от най-големите фашисти на Балканите, именно заради македонизма му... \nЗа днешните българи кървавият проф. Александър Цанков е не само символ на фашизацията, но едновременно с това е и един от старейшините на македонизма, схванат като антибългаризъм. Сред причините не мога да игнорирам и патологичното му тщеславие. Книгата му за македонския въпрос е искрен апел към обществото да обърне внимание на този, наскоро завършил, свръхамбициозен младеж.  \nНе знам колко от членовете на наскоро назначената междудържавна  \"историческа комисия\" по българско-македонската история са наясно с тези неща, но който е запознат с брошурата от 1906 г., не може да не отхвърли легендата за патриотизма на Кръволока професор. Отбелязвам това виждане не по конюнктурни причини. През последната година няколко наши патриотично самоопределящи се общественици, доволни от смекчаването на враждебността към България във Вардарската република, извадиха на вътрешно българското бойно поле темата за \"Коминтерна и македонския въпрос\". Малкият въпрос е, че Коминтернът е създаден 12-13 години след излизането на \"македонската брошура\" на Александър Цанков. Коминтерновският апаратчик Влахов в днешния ден трябва да получи строга научна и обществена присъда. Но много по-важно е днес проблемите около македонския въпрос да се коментират в реалните им проявления и същност, а не комиксово. Приглушават се фундаментални факти като този, че македонският въпрос е преди всичко продукт на имперския Берлински договор и че македонизмът става държавно налагана доктрина от други балкански държави. \nДве десетилетия Александър Цанков бленува да бъде припознат като вожд на българския фашизъм. През първите дни на януари 1924 г. правителството на Цанков прокарва репресивния Закон за защита на държавата. На 2 декември 1936 г. проф. Цанков е поканен да се представи пред Фюрера в берлинската райхсканцелария. В края на войната създава свое \"правителство\". В двете мемоарни книги на Александър Цанков, писани в Аржентина, той наистина се изживява, да речем, като \"изпълнителен директор на историята\". Психологико-политическата формула \"авторитаризъм + милитаризъм + патологично тщеславие\" не е българско изобретение. Между Първата и Втората световна война Европа се покрива от диктатори и кандидат-диктатори. \"Водачът\" отговаря \"пред бога и и историята\" - по една по-късна формула.  \nВъпросът за фашизма не е \"собственост\" на историците. Той ще тече десетилетия.   \nПериодично в българското общество се събуждат спорове за фашизма. Преди повече от двадесет години, някак под егидата на президента Желев, се разви обществена дискусия \"за фашизма\". Поръчана от десницата, проведена от десницата и съответно - обобщена от нея. Та изводът бе, че \"в България не е имало фашизъм\". Следователно антифашизмът е блъф - нещо такова. Пита се тогава защо ли силите на антихитлеристката коалиция бомбардираха София? И защо бяха драмите около мирния договор? Защо България (както всички останали страни - сателити на Хитлер) бе \"отложена\" с десет години за членство в ООН?  \nАнтифашистките сили в България звучат много тихо в тези спорове. В почти цяла посткомунистическа Европа се направиха опити за морално-политическо преобръщане - да се оправдае фашизмът, да се заклеймят антифашистите. Ясно е как стои въпросът с политическите наследници на Александър Цанков. Той обаче има и многобройни политически \"племенници\". Интересен е паралелът с португалския фашизъм.  \n  Португалският неолиберализъм на проф. Салазар \n  \nПроф. Антониу ди Оливейра Салазар е икономист и министър-председател на Португалия в течение на десетилетия. Идва на власт през 1926 г. и управлява като диктатор. И той, както и Мусолини, и Цанков, е привърженик на корпоративната държава. В днешна България вече се утвърди разбирането, че чудовищният възход на неолиберализма трябва да се свързва с Нобеловата награда на Милтън Фридман и с идването на власт на Маргарет Татчър след 1979 г. във Великобритания и на Роналд Рейгън през следващата 1980 г. в САЩ. Така се раждат персонализиращите, но всъщност достатъчно концептуални понятия \"татчъризъм\" и \"рейгънизъм\". Само че проф. Салазар, водач на португалската диктатура, е и прачичо на днешната европейска политика на \"остернитета\". Салазар налага нулев бюджетен дефицит. Т.е,  налага това абсурдно виждане, че бюджетният дефицит е най-тежкият смъртен грях. Ако хиляди хора мрат от мизерия и безизходица, това не е проблем. Неолибералите, като някога Салазар и да речем доскоро управлявалия България Симеон Дянков, мислят, че държавата някак съществува заради бюджета. Само че тя съществува заради хората. Португалският народ търпя тази диктатурата на Салазар и Каетану десетилетия наред по няколко прости причини. Португалия - безспорно фашизирана, не участва във Втората световна война. Това й позволи да бъде остров на икономическо спокойствие. Португалия се оказа практически монополен износител на волфрам, жизнено нужен на електротехниката. И не на последно място, по площ португалските колонии бяха 20 пъти по-големи от самата метрополия. По природни богатства - десетки пъти. Приемливият стандарт на португалското мнозинството, който тези фактори осигуряваха, е причината за дълголетието на португалския фашизъм. През 1974 г., \"революцията на карамфилите\" отхвърли Салазаровите наследници.  \nВ двата края на Южна Европа - там, на Иберийския полуостров Салазар и Франко, взаимоподкрепящи се; тук - Цанков, после Филов и Антонеску, доминиращ се оказа фашизмът. Отдавна трябваше не само да заговорим за националните модели на фашизма, но да си дадем сметка, че фашизмът е по-скоро тенденция в нашия свят, в т.ч в нашата Европа. Спорът за фашизма не е само исторически спор. Той все повече става спор за днешния ни свят. Властващите в мира сего, често припознават като \"силни лидери\" брутални автократи. Формулата \"това е нашият човек\", мотивирана от конюнктурни тълкувания на геополитическите интереси, мотивира западния свят да подкрепя откровено асоциални, антихуманни и откровено тиранични диктатури.   \nПреди броени часове излезе на български език книгата на Мадлин Олбрайт \"Фашизъм - предупреждение\". Сигурно по много въпроси мислим различно, но със заглавието призив съм съгласен. Както текат процеси на демократизация в нашия свят, така редом с тях текат и процеси на фашизация - естествено, не в кафявите униформи на Райха. Много по-коварно е.  \n    \n \t\n", "date": "2018.06.08", "title": "9 юни и племенниците на кръволока Александър Цанков"}
{"url": "http://www.duma.bg/node/168564", "text": "От третия път Специализираният апелативен съд даде ход по същество на делото за окончателно отстраняване от кметския пост. Десислава Иванчева и заместничката й Биляна Петрова влязоха в залата този път с белезници и липсваха обичайните послания написани на хартия. Това станало по нареждане на съда, който искал да не им позволи да коментират доказателствата по делото. Те поискаха да не се дава ход и още време да препишат всички СРС-та, защото установили, че е започнала подмяна на страници. Диалози между другия обвиняем Петко Дюлгеров и бизнесмена Александър Ваклин, които вече чели, няколко дни по-късно били редактирани в полза на Ваклин, твърдят двете. Биляна Петрова освен това поиска отвод на всички съдии от Специализирания апелативен съд, защото били предубедени. Тричленният съдебен състав отказа да си даде отвод. На няколко пъти двете влязоха в спор със съдебния състав и бяха предупредени, че ще бъдат санкционирани. Накрая заради неспазване на реда в залата Иванчева бе глобена с 200 лева. \nПреди да вземе решение за Иванчева, съдът прекрати делото за отстраняването от длъжност на заместник-кмета Биляна Петрова, защото се оказа, че тя вече е уволнена. Старшият юрисконсулт на общината Йоан Андреев донесе в съда заповед от временния кмет Румен Русев, с която той прекратява служебните правоотношения на Петрова. Заповедта е с дата 4 юни и бе връчена на обвиняемата в залата вчера. Тя възрази, че заповедта няма как да й бъде връчена, защото е в отпуск, като добави също, че не може да се връчва в извънработното за общината време. Съдът обаче не прие нейните възражения. Петрова може да обжалва заповедта в отделно дело пред Административния съд.  \nДо редакционното приключване на броя съдът не бе взел решение за отстраняването на Десислава Иванчева.   \n \t\n", "date": "2018.06.08", "title": " Подменяли СРС-та по делото срещу районния кмет на \"Младост\""}
{"url": "http://www.duma.bg/node/168565", "text": "Въпреки критиките си към двата проекта за модернизация на армията ПГ \"БСП за България\" ще ги подкрепи на днешното гласуване в Народното събрание. Това стана ясно при дебата по правителствените проекти за инвестиции в модернизацията на Сухопътните войски и Военновъздушните сили за 3,5 млрд. лв. При гласуването им в комисията по отбрана в сряда депутатите от левицата се въздържаха. \nГен. Кольо Милев от БСП изрази съмнение, че модернизацията на армията ще бъде доведена докрай заради твърде дългия времеви период - съответно до 2026 и 2028 г. Дай боже, всеки, който вземе властта, да завърши този план, пожела си той и прикани всички партии в НС да подкрепят проектите. Милев разкритикува вносителите от МО, че не са предвидили допълнителни средства за боеприпаси, и констатира, че Военноморските сили са били излъгани заради други приоритети. \"Проектите имат много слабости, но е важно да се вземе решение за модернизация на Българската армия. Това не е правено от 28 г.\", подчерта социалистът. За м.г. разходите за отбрана са били 1,23% от БВП, което се равнява на над 100 млрд. лв., а годишната вноска на двата военни проекта и още един ще е около 400 млн. лв. \nПетър Витанов от БСП обвини правителството, че в последната година не е решило нито един проблем на армията. Ще гласуваме и за двата проекта на МС въпреки многото забележки, но това е форма на подкрепа за философията на предложенията, а не толкова за съдържанието им, заяви той. Витанов разкритикува телеграфния стил, с който се описват параметрите на бойните машини, и посочи, че в спецификацията на изтребителя не е записано въоръжението. Според него отсъствието на конкретни параметри в проекта за ВСС създава усещане за предопределеност. \nС изключение на \"Воля\" се очерта консенсус за модернизацията на армията, стига да е прозрачно и при ясни правила. \"Атака\" също ще подкрепи проектите, но при условие, че преговори за нови бомбардировачи се водят и с държави извън НАТО, като Русия, Израел, Швеция, обяви Десислав Чуколов. \nПредседателят на комисията по отбрана ген. Константин Попов от ГЕРБ подчерта, че отбраната осигурява сигурност, инвестиции и работни места и че българските граждани имат задължения към армията, която ги пази. \"От 30 години не е купувана основна бойна техника. Няма друга такава сфера в България. Как ще искаме тогава армията да изпълнява задълженията си?\", попита той. \"Всички, гласували със зеленото бутонче, са достойни! Останалите два бутона ги забравете!\", изкомандва генералът депутатите. \nВоенният министър отсъства от парламента по време на дебата заради командировка в Брюксел, заради което бе атакуван от \"Воля\". Припомняме, че лидерът на партията Веселин Марешки направи предложение за мораториум върху парите за отбрана, за да има за социалните сфери.   \n \t\n", "date": "2018.06.08", "title": " БСП ще подкрепи проектите за модернизация на армията  "}
{"url": "http://www.duma.bg/node/168551", "text": "Новият директор на Националната специализирана болница за физикална терапия и рехабилитация Антон Живков е намалил капитала й, с което де факто прехвърля на Столичната община бившата балнеолечебница в кв. \"Овча купел\" и 40 декара парк около нея. С това решение се пресичат всички възможности дейността на минералната баня да се възстанови като балнеолечебница към болницата. Още преди собствеността да бъде прехвърлена, сградата бе включена в европроект по програмата на МОН \"Наука и образование за интелигентен растеж\", в който водещ е Софийският университет, а участва и общината. Според проекта сградата ще стане научен център, който ще се занимава с културно наследство и с нови технологии в креативните и рекреативните индустрии. Както ДУМА писа, общината не намери други пари за ремонт на банята и за целта бяха нарочени парите за наука. \nНовият директор, който заема поста от по-малко от два месеца, бе назначен именно за да направи това прехвърляне, след като предшественикът му д-р Йордан Иванчев отказа да изпълни решението на МС от януари миналата година за прехвърляне на собствеността. С него се задължаваше здравният министър да намали капитала на болницата, като извади от собствеността й старата сграда и парка. След това те стават частна държавна собственост и се прехвърлят безвъзмездно на Столичната община. Тя от своя страна чрез Регионалния исторически музей - София, участва в европроекта. Според д-р Иванчев обаче, за да изпълни решението на МС, болницата не трябва да има дългове, тъй като кредиторите могат да поискат да им се издължи. Освен това докторът бе на мнение, че с намаляването на капитала от 543 000 на 89 130 лв. уникалната болница на практика се унищожава. \nМеждувременно обаче Иванчев бе отстранен при странни обстоятелства от здравния министър Кирил Ананиев, без да бъде уведомен по надлежен ред, и така болницата се оказа едновременно с двама шефове. Сега новият директор д-р Живков направи прехвърлянето, вписано в Търговския регистър на 28 май т. г. Оказва се обаче, че на 17 май тази година, както сочи справка в АПИС, той е подписал декларация, че на всички несъгласни с намаляването на капитала кредитори са им предоставени обезпечения или е изплатен дългът. Оказа се, че това не е вярно, тъй като има жалби от кредитори, заяви за ДУМА д-р Йордан Иванчев. Според него една от тези жалби е била отхвърлена буквално за два дни от съда и се обжалва на по-горна инстанция. По информация на БГНЕС става дума за управителя на фирмата \"БП Интех\" ЕООД Борислав Величков, който е сигнализирал Софийската районна прокуратура, че не е получил дължимата му сума за доставка на термопомпи към болницата от 29 950 лв. Той разбрал за намаляването на капитала от справка в партидата на дружеството в Агенцията по вписванията и депозирал възражение в деловодството на болницата с искане дългът да му бъде изплатен. Това обаче не е направено. По непотвърдена информация жалби от други кредитори има и в Министерството на здравеопазването. \nМеждувременно общинската съветничка от БСП Милка Христова, която е и юрист, коментира за ДУМА, че след решението на д-р Живков предстоят няколко стъпки от страна на областния управител, СОС и кмета Йорданка Фандъкова за деактуване на имотите и прехвърлянето им на общината.  \nСпоред ректора на СУ проф. Анастас Герджиков само част от сградата на банята ще се използва по проекта за музейна дейност и научни ИТ лаборатории. На долния етаж най-вероятно общината ще възстанови банята, смята той. Минералната вода тук обаче не е за къпане, може да се ползва само за лечение и не е ясно как ще стане това, щом е отстранена болницата. Не е ясно и с каква цел 40 дка от парка на балноеолечебницата се дават на общината.      \n    \n \t\n", "date": "2018.06.08", "title": "Отнеха банята и 40 дка от болницата в \"Овча купел\""}
{"url": "http://www.duma.bg/node/168543", "text": "\n- Браво на нашата полицяа!.. Колко не разкрити престъпления само в този разказ! Убийства , грабежи, сводничество, незаконно притежаване на оръжие... Може би трябва полицията да остави свободно престъпниците да се контролират по между си за да са по-малко... \n- Това е кратка история на провалената ни държава, в частност провала наречен МВР, следствие, прокуратура и съд. Колко народ избити, колко престъпления извършени и всеки път - няма доказателства, освободен с с подписка, освободен е да си лекува глаукома, не е намерен ... Чудя се тези хора, които работят в цялата система на правораздаването, спят ли спокойно, достатъчно пропаднали ли са, че да си вярват, че вършат някаква работа, не осъзнават ли, че са национални предатели, благодарение на които България обезлюдява и е на път да изчезне. Виновни са всички тези корумпирани некадърници, които вместо да се борят с такива боклуци като тея по-горе и с мафията като цяло, са част от нея. Виновни сме и ние, че ги търпим \n- История за провала на българското правосъдие.Това не е некадърност и безхаберие, това е съзнателно и дирижирано унищожаване на една държава и един народ. \n- От цялата тая дивотия става ясно, че по улиците на тая държава ъ пълно с човешки боклуци и утайки и нито на полиция, нито на съд им дреме от тази работа. Иначе как ще си оправдават милиардните бюджети? \n- Невероятно. Супер. Боко се \"скарал\"на полицайте. И сега ще вземат да хващат престъпници наред. Най-после се уредихме и ние. А дали сега нашата родна и добре вършеща работата си полиция ще се захване да лови както дредните така и едрите риби? А дали ще се поинтересува от най-едрата риба? Дало Боко ще иска да го хванат и него след като ги нахока? Надали.  \n- Що да си рискуват живота момчетата? За да могат след това адвокат Х и съдия Z да гушнат паричките .. Докато не се реформира съдебната система така ще е  \n- Тая работа с каране няма да стане, ти им се караш, те се смеят зад гърба ти. Трябват нови, свестни хора само не знам от къде ще ги намерите, трябват кадърни министри, а не физкултурници и \"калинки\" и накрая трябва желание да се направи нещо за държавата, а не за собствения джоб. \n- Карал им се на полицаите?! Да не им е родител, щото рибата се вмирисва от към главата и всички помним по негово време колко от задържаните получиха осъдителни присъди заради калпаво разследване. \n- Браво на бат Бойко, има стратегия как да се справи с мутрите в България. Пуска ги от затовра, за да се самоизбият.. гениален е нашия вожд.. \n- Като чета изказването на гл.секретаря на МВР се чуда и се мая как може човек на този пост да говори такива простотии. Няма никаква логика в това което казва, освен едно \"предполага се\" всичо останало е вятър и мъгла в главата на този човек. Каква година и половина в обтегнати отношения с простреляния като Пелов в това време е бил затворник. От къде са се обтегнали тези отношения, по въздуха ли. Другото незнам какво и как, но не отива на хора на ръководни длъжности да говорят неподготвени.  \n- Явно пускането на брада и закупуването на сучър с качулка може да направи всеки човек невидим за структура, която ще похарчи 1.3 милиарда лева (най-малко) само през тази година. С две думи този специалист ни казва, че си харчим парите залудо - сменя си човек тениската и вече всички имат солидно оправдание защо не е бил заловен в центъра на собствения си град, където се е разхождал добре въоръжен - всичко това въпреки \"специалните\" и добре заплатени \"умения\" на родната полиция, която уж ни пази. Жалка история. \n- МВР приключва случаите, като открива труповете след поръчкови самоубийства... Трябва да им сменят сините лампи с кръстове и колите да станат катафалки....    \n \t\n", "date": "2018.06.08", "title": "Наз@ем от мреж@та"}
{"url": "http://www.duma.bg/node/168544", "text": "Витомир Саръиванов е новият шеф на спортната редакция на БНТ, след като преди дни генералният директор на медията Константин Каменаров уволни шестима началници, сред които и досегашният началник на спорта Методи Манченко. \nСаръиванов поема поста броени дни преди световното по футбол, което ще се предава от БНТ и започва на 14 юни. Новият началник на спорта се завръща в телевизията, от която някога тръгна кариерата му. Той има опит на аналогична позиция в конкурентната БТВ. През пролетта коментираше и мачове от Шампионската лига. \nВитомир Саръиванов е бивш хокеист. Освен в БНТ и БТВ, е работил в Нова телевизия, TВ7 и в българския филиал на \"Евроспорт\". Има опит като коментатор, водещ и тв продуцент, припомнят от медията. \nКолегите от бургаската програма на БНР гостуваха в ОУ \"Петко Рачов Славейков\" в Бургас. Визитата е част от инициативата \"Журналисти в училище\", а акцентът на срещата бе как се разпознават фалшивите новини и защо са опасни за обществото. Учениците чуха интересни истории за професията от Мариян Иванов от радио Бургас \nВодещият на \"Панорама\" Бойко Василев е носителят на голямото отличие на Осмите награди за телевизионна журналистика \"Свети Влас\".  Призът за високи професионални стандарти бе връчен от Иван Гарелов. Специална награда взе предаването на БНТ \"Денят започва с култура\" за задълбоченото отразяване на културния живот в страната, както и за оригинални идеи и индивидуално присъствие. Сред отличените бяха още Мария Савкова от БТВ и Кузман Илиев от \"България он ер\". За пръв път тази година бе връчена и индивидуална награда на Eмил Чолаков, който представя времето по БТВ   \n \t\n", "date": "2018.06.08", "title": " Витомир Саръиванов поема спорта в националната телевизия"}
{"url": "http://www.duma.bg/node/168545", "text": "Пациенти с кожното заболяване псориазис изпратиха отворено писмо до здравните власти и омбудсмана Мая Манолова и заплашиха с протест заради затруднен достъп до лечение. Причината е, че за да получат биологична терапия, от която се нуждаят около 7000 души у нас, болните трябва да вземат разрешение от една-единствена комисия в София. Ива Димова, председател на Асоциацията на хората с псориазис и псориатични усложнения, разказа, че досега комисиите са били няколко, но с ново решение на здравното министерство функциите са им били иззети от столичната комисия. \n\"Поведението на Надзорния съвет на касата спрямо пациентите с псориазис е абсолютно обидно. Ние искаме лечението, което ни се полага, когато сме в тежката форма, защото години наред ние сме си заплащали сами лечението. Това е много важно да се знае\", обясни Ива Димова. Тя припомня, че до момента не е имало никакво лечение освен локални кортикостероиди и е нормално всички пациенти, които са в тежката форма, да желаят да получат новото лечение. \n    \n \t\n", "date": "2018.06.08", "title": "Пациенти с кожно заболязане заплашват с протест"}
{"url": "http://www.duma.bg/node/168546", "text": "Българската национална телевизия обяви конкурс за създаването на основен графичен знак на обществената медия и на четирите й програми. Новите лога трябва да бъдат оригинални и разпознаваеми, с възможност за разнообразни приложения, без ограничение в използваните шрифтове или цветови решения, уточняват от БНТ. \nМедията иска лого, което да символизира обществената й функция, нейните традиции и цели като национална институция и обективен източник на информация. Логата на четирите канала трябва да бъдат производни на основния графичен знак и да отразяват техните особености, подчертават от \"Сан Стефано\" 29. \nНяма възрастови ограничения, нито такива по пол и социален статус. Няма лимит и за броя предложения, представени от един участник. \nИдеите трябва да бъдат изпратени в PDF формат на   или на адрес: Българска национална телевизия, ул. \"Сан Стефано\" 29, София 1504, заедно с две имена на участника и адрес за обратна връзка. \nКрайният срок за изпращане на предложенията е 5 юли 2018 година. \n    \n \t\n", "date": "2018.06.08", "title": " БНТ си търси ново лого"}
{"url": "http://www.duma.bg/node/168547", "text": "Университетската телевизия \"Алма Матер\", която СУ \"Св. Климент Охридски\" стимулира от години, вече има нов директор. Стана ясно, че с ръководен пост се е сдобил актьорът Башар Рахал. Медията на Факултета по журналистика и масова комуникация (ФЖМК) досега се управляваше от доц. д-р Светлана Божилова, която е и преподавател в университета. \nРокадата е факт от 1 юни. За ДУМА ректорът на университета проф. Анастас Герджиков потвърди решението си. Г-н Бахар не е просто някакъв актьор, а е и продуцент на два игрални филма и няколко сериала, уточни той. Проф. Герджиков благодари на Божилова, че 10 години се е борила за съществуването на телевизията и я е поддържала почти без никакви пари. Той обаче смята, че е време за промени, още повече, че обещанието й да я превърне в 24-часова медия така и не е реализирано, а предаванията й вече се излъчват само по час седмично. \"Не може да продължаваме така, особено в навечерието на 130-годишнината на университета. Ще се опитаме да намерим повече средства и финансиране, търсим дори и външни продуценти\", обясни проф. Герджиков. Той е получил и подкрепата на Управителния съвет на СУ. Благодарни сме на доц. Божилова, че от нищо направи нещо и дори го докара до ефира на БНТ2, отбеляза ректорът. \nПрипомняме, че \"Алма Матер\" е студентска телевизия към ФЖМК на СУ за култура, образование и младежки политики със статут на \"национална обществена телевизия\" в България. Тя има лиценз за национално покритие, съществува и като интернет базирана платформа. \nТази седмица ФЖМК бе домакин на премиерата на \"Погледи към книгоиздаването\". Книгата е подготвена от второкурсниците по книгоиздаване в СУ \"Св. Климент Охридски\". Тя е посветена на 20-годишнината от създаването на специалността. \n\"Всички издателски процеси като редактиране, коригиране, дизайн и предпечатна подготовка са извършени в рамките на дисциплината \"Учебно издателство - майсторски клас\" с преподавател Георги Александров през академичната 2017/2018 година. Всеки от студентите участва със свой авторски текст\", разказва СБЖ. Сборникът представя книгоиздаването и като академично образование, и като професионална практика. Тематиката му е разнообразна Ц обучение и реализация, минало и настояще на книгоиздаването у нас, съвременни явления на световния книжен пазар. \n    \n \t\n", "date": "2018.06.08", "title": "Башар Рахал оглави телевизията на СУ  "}
{"url": "http://www.duma.bg/node/168549", "text": "Шестима космонавти пристигат у нас за честването на 30-годишнината от втория руско-български космически полет. Гостите са два международни космически екипажа, които ще разкажат как са работили заедно в Космоса и на Земята. Това са българите Георги Иванов и Александър Александров, руските им колеги Виктор Савиних и Сергей Авдеев и румънецът Думитру Прунариу. Домакин на събитието е Авиокосмическият център с Планетариум в комплекса с ръководител космонавтът Красимир Стоянов. \nВъв втория руско-български полет през 1988 г. заедно са летели Александър Александров и бординженерът Виктор Савиних, като за полета се е подготвял и Красимир Стоянов. В руско-румънския екипаж от 1981 г. на борда на \"Союз 40\" са първият и единствен румънски космонавт Думитру Прунариу и Леонид Попов, а след скачването им с орбиталната станция \"Салют-6\" те се присъединяват към основната експедиция, в която е Виктор Савиних. \nНа 8 юни космонавтите ще се срещнат с децата, участващи в детските лагерни смени в \"Камчия\", с ученици, учители и родители от Частното средно училище \"Юрий Гагарин\", с Националната астрономическа обсерватория \"Николай Коперник\", ветерани летци и авиатори от Варна, Балчик и Добрич, курсанти от ВВМУ \"Никола Вапцаров\" и др.  \nЩе бъде представен вторият руско-български пилотируем космически полет, който продължава от 7 до 17 юни 1988 г. с командир Анатолий Соловьов, бординженер Виктор Савиних и Александър Александров - космонавт-изследовател. По време на мисията вторият български космонавт извършва над 50 успешни научни експеримента, разработени от Института за космически изследвания при БАН.   \n \t\n", "date": "2018.06.08", "title": " Отбелязваме 30-годишнината от втория руско-български космически полет"}
{"url": "http://www.duma.bg/node/168550", "text": "Ученик от Пазарджишко заделя всеки месец част от личните си джобни пари в подкрепа на деца и възрастни хора с увреждания. Решението на 17-годишния Кирил Балдев е повлияно от инициативата на Корнелия Нинова, която обяви, че всеки месец ще дарява 600 лева от депутатската си заплата на нуждаещи се. \nПрипомняме, че миналата седмица председателят на БСП дари сумата на деца сираци, за които се грижи баба им. Кирил, който учи в Математическата гимназия в Пазарджик, отдели първите 20 лева от своите спестявания за дарителска сметка в подкрепа на деца с церебрална парализа. \n\"От 1 юни 2018 следвам примера на Корнелия Нинова и всеки месец ще дарявам по 20 лв. за хора с увреждане. Бих искал да накарам младите хора, а и политиците да се замислят върху проблемите на хората с увреждания\", разказа пред ДУМА Кирил Балдев. \nТова не е първата благотворителна кауза на младежа. Преди три години той започна кампания \"Да спасим книга\", с която събира и дарява книги на домове за възрастни хора, библиотеки и други институции. \nКирил е роден в Звъничево и е прекарал детството си в Дом за деца, лишени от родителска грижа. Пише стихотворения и разкази, участвал е в редица конкурси. Искам просто да покажа, че за България има надежда, защото добри хора съществуват, обяснява вдъхновението си момчето. \n    \n \t\n", "date": "2018.06.08", "title": "Ученик дарява част от джобните си за хора в нужда всеки месец"}
{"url": "http://www.duma.bg/node/168548", "text": "Общинският съветник от Политическа група 5 в СОС Венци Мицов е изпратил питане до кмета на София Йорданка Фандъкова за \"Бронзовата къща\". Той сигнализира, че през последните дни инсталацията на Пламен Деянофф е предизвикала множество въпроси, които изискват отговори от общината. Мицов припомня решението на СОС от 9 ноември миналата година за поставянето на съоръжението на мястото на мавзолея в центъра на София. Бронзова къща обаче все още няма, а няколкото положени сегмента бяха разглобени и прибрани, пише в питането си Венци Мицов. Той дава за пример видео от интернет, в което Деянофф споделя мисли, които водят към идея за \"задкулисно решение\", а именно, че временната инсталация ще стане постоянна.  \nМицов се обръща към Фандъкова с молба тя да отговори дали това е така и СОС е бил подведен, че инсталацията ще бъде поставена само за европредседателството ни. Той иска да разбере колко пари са похарчени до момента за площадката на пл.\"Княз Александър I\" и защо не е спазен срокът за монтиране на съоръжението.    \n \t\n", "date": "2018.06.08", "title": "Венци Мицов пита Фандъкова за \"Бронзовата къща\""}
