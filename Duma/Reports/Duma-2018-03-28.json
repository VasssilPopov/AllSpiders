{"url": "http://www.duma.bg/node/163663", "text": "Тези, които не плащат за вода или откажат да им бъде монтиран водомер, ще бъдат изключвани от водопреносната мрежа. Те ще могат да ползват вода от обществени водоизточници. Това е предвидено в бъдещия Закон за ВиК, съобщи министърът на регионалното развитие и благоустройството Николай Нанков пред телевизия \"Европа\". По думите на министъра законът трябва да бъде готов до два месеца. \nВ момента на места част от потребителите са се присъединили към мрежата незаконно или не плащат за получаваната услуга, обърна внимание регионалният министър. Затова се предлага петкратно увеличаване на санкциите за некоректните потребители, съобщи регионалният министър. За тези, които не плащат и откажат да бъде монтиран водомер, ще се предвиди възможността услугата да не бъде предоставяна и те да бъдат изключвани от водопреносната мрежа, каза още Нанков. По думите му, за да се обезпечи достъпът им до вода, ще бъдат осигурени алтернативни възможности - чрез обществени водоизточници. \nСоциално най-уязвимите групи ще имат право на безплатна вода от 50 литра дневно, или 1,5 куб. м на месец, предвижда законопроектът. Безплатната вода за бедните ще се плаща от останалите абонати, през държавния бюджет на водните оператори. Всичко над 50 литра ще се заплаща и от бедните. Нанков посочи, че е определен праг на социална поносимост цената на услугата по водоснабдяване от 2,5% от средните доходи на потребителите. \nЦената на ВиК услугата се определя от КЕВР по предложение на водните оператори. В момента тя е различна за всичките 51 ВиК дружества в страната, които трябва да станат 28 в бъдеще. Засега обаче само 16 области до този момент са предприели окрупняване на сектора. \nЗаконопроектът предвижда четири групи социално уязвими потребители. В едната група попадат тези, които взимат социални помощи по Закона за социално подпомагане. В другата - хората без доходи или с доходи до размера на линията на бедност, на които са им отказани социални помощи. В третата са тези, които получават помощи за отопление през последната зима. В четвъртата група - хората без доходи или с доходи до размера на линията на бедност, но с отказана помощ за отопление. Част от тях ще имат право на безплатна вода от 50 литра дневно. Освен това те ще имат право и на безплатен монтаж на водомер от ВиК оператора, както и на безплатен периодичен метрологичен контрол на измервателните уреди.     \n", "date": "2018.03.28", "title": "Потребителите без водомер ще бъдат изключени от ВиК мрежата"}
{"url": "http://www.duma.bg/node/163662", "text": "Всяка година трафикът се увеличава с 10-15%, увеличава се и броят на товарните автомобили, което носи много проблеми, а финансирането продължава да недостига, призна вчера председателят на Агенция „Пътна инфраструктура” инж. Дончо Атанасов, който участва в конференция за пътна безопасност. \nБългария е готова с проекти за пътна безопасност за над 3 млрд. лева, които да предложи за еврофинансиране след 2020 г., съобщи министърът на регионалното развитие Николай Нанков. От тях 2,6 млрд. лева са за съществуващите пътища. Около 730 млн. лева са за бъдещите магистрали и скоростни пътища, които ще бъдат изградени до 2030 г. \nНанков декларира, че ще се премине към цялостна и дълготрайна рехабилитация на пътните участъци, вместо само да се кърпят дупки, както в последните 30 г. Около 8 хил. километра републикански пътища и 12 хил. километра общински се нуждаят от спешна цялостна рехабилитация. За недофинансирането в пътния сектор той каза, че тол системата няма да е панацея, но ще даде почти три пъти по-голям ресурс от съществуващия и немалка част от него ще бъде насочена за пътната безопасност. За целта ще се използват и бюджетни и общински средства. \nМежувременно вчера започна строителството на дългата 9,3 км нова отсечка от магистрала \"Хемус\" от Ябланица до пътен възел \"Боаза\". Строителният министър издаде разрешението за строеж на този участък от магистралата през миналата седмица. 55 млн. лева ще бъдат вложени в строителството.    \n", "date": "2018.03.28", "title": "С 15% се увеличава трафикът на автомобилите всяка година"}
{"url": "http://www.duma.bg/node/163665", "text": "Общините не увеличават данъците през тази година. Това показват данни на Националното сдружение на общините в Република България (НСОРБ). 91% от общините запазват размера на данъка върху недвижимите имоти през 2018 г. При 93% от общините пък данъкът върху сделките и туристическият данък остават същите, съобщиха на заседание на УС на НСОРБ. Направеното проучване сред общините сочи, че при данъка върху превозните средства 89% от общините запазват нивата от 2017 г. \nНамаленията на ставките за отделни категории облагаеми обекти са предвидени при данъците с диференцирана основа за облагане, като данъка върху преводните средства и туристическия данък. \nРезултатите от допитването показват, че се увеличава делът на общините, които предоставят възможност за плащане на таксата за битови отпадъци на база количество или на основа, различна от данъчната - 77%. Запазва се тенденцията за липса на значителни промени в подхода за определяне размерите на таксите за детски градини и домашен социален патронаж. \nОбщо 126 общини, което е 48% от броя на анкетираните, отчитат нарастване на събираемостта на данък недвижими имоти. От тях 6 бележат ръст с над 10 пункта. \nВ проучването участват 193 общини, което представлява 73% от общия им брой. При извеждането на тенденциите, спрямо ставките за 2017 г., изследването е направено за 159 общини, подали съпоставими данни и за двете години, или резултатите са изведени за 60% от общините.     \n", "date": "2018.03.28", "title": "Няма увеличение на местните данъци, отчетоха от общините"}
{"url": "http://www.duma.bg/node/163664", "text": "Физическите лица вече могат да проверят в сайта на НАП дали за тях има подадени данни от предприятия и от самоосигуряващи се лица за изплащани доходи, различни от тези по трудов договор, като например хонорари. Така гражданите ще могат да проверят и попълнят коректно годишните си декларации за облагане на доходите. Електронната услуга за справка за изплатените доходи, различни от трудовите, е достъпна чрез ПИК или електронен подпис на портала на НАП. Чрез услугата може да се получи информация също за вида и размера на изплатения доход, както и за удържания данък. \nОт НАП напомнят, че срокът за подаването на декларациите за облагане на доходите от 2017 г. изтича на 30 април 2018 г., като дотогава трябва да се плати и посоченият в тях данък за довнасяне. Най-бързо и лесно декларациите се подават онлайн с ПИК или електронен подпис. Статистиката от подадените до този момент подоходни декларации на физическите лица сочи, че всяка втора е подадена по електронен път.      \n", "date": "2018.03.28", "title": "Проверяваме онлайн хонорарите си на страницата на НАП"}
{"url": "http://www.duma.bg/node/163666", "text": "За последните десет години, по данни на БНБ, в страната ни са инвестирани над 29 млрд. евро, като устойчиво растат вложенията в сектори на икономиката с висока добавена стойност. Това обяви  заместник-министърът на икономиката Александър Манолев по време на Международната конференция \"IT Hub Connect 2018\", която се организира от Американската търговска камара в България и Индийско-българската бизнес камара. По думите на Манолев на първо място сред чуждестранните инвестиции за периода се нарежда Холандия (с над 6 млрд. евро), следвана от Австрия (с близо 3 млрд. евро), Германия (с над 2 млрд. евро) и Гърция (с 1,9 млрд. евро). Това обаче, което трябва да фокусира вниманието ни, е каква е структурата на тези инвестиции и в кои сектори на икономиката ни се съсредоточават те, е допълнил икономическият заместник-министър и е пояснил, че през последните години устойчиво се увеличава делът на вложенията в сектори на икономиката с висока добавена стойност. През 2017 г. инвестициите в преработващата промишленост са с дял от 33 на сто от общия обем на преките чуждестранни инвестиции, следвани от секторите \"Търговия и ремонт на автомобили и мотоциклети\" с дял от 32 на сто, е станало известно от неговото изказване. През 2017 г. са издадени 31 сертификата по Закона за насърчаване на инвестициите, като 15 от проектите се осъществяват във високотехнологични производства и услуги. От началото на 2018 г. са издадени общо 10 сертификата, като 6 от тях са в такива сектори.     \n", "date": "2018.03.28", "title": "  29 млрд. евро са чуждите инвестиции за 10 години "}
{"url": "http://www.duma.bg/node/163661", "text": "Ръководителката на Международния валутен фонд (МВФ) Кристин Лагард призова в понеделник лидерите на еврозоната да създадат фонд за черни дни, който да подпомага закъсали членове на валутния съюз при бъдещи икономически сътресения, съобщава Ройтерс. Лагард изчислява, че страните членки на валутния съюз ще трябва да внасят 0,35% от БВП. За Германия например това ще означава годишна инвестиция от 11,4 млрд. евро. Според нея това е малка инвестиция, която обаче ще намали с 50% вероятността от неконтролирана турбуленция, която може да засегне икономиката. \nСпоред Лагард първоначалното решение за разработване на фонд за черни дни може да дойде бързо. \"През следващите около шест месеца могат да се обсъдят общите принципи и времевата рамка\", посочи тя. \"Дори ако изработването на конкретните детайли отнеме пет години, подобно решение би дало ясен сигнал на обществеността, че членовете на валутния съюз се държат заедно\", допълни шефът на МВФ. От миналата година европейските официални власти обсъждат възможността за такъв фонд, като една от опциите е създаването на отделен бюджет в рамките на еврозоната или на допълнителен фискален капацитет.   \n", "date": "2018.03.28", "title": "МВФ призова еврозоната да създаде фонд за черни дни"}
{"url": "http://www.duma.bg/node/163668", "text": "В стикерите за годишен технически преглед ще бъде вграден електронен чип с информация за техническото и екологичното състояние на автомобилите. Това ще позволява дистанционен контрол дали колата отговаря на изискванията, за да е в движение. На по-късен етап се предвижда стикерът да показва и дали автомобилът притежава задължителната застраховка  \"Гражданска отговорност\", съобщи зам.-министърът на транспорта Ангел Попов. \nДанните от уредите, които проверяват техническото състояние на колата и излъчваните от нея вредни емисии, се записват в компютъра на сервиза и после се предават в система на транспортното министерство. При препращането на файловете обаче са възможни манипулации и фалшификации. Идеята на транспортното министерство е да получава автоматично данните от уредите за проверка още в момента на провеждането й. Голяма част от съоръженията имат софтуер за това, твърдят от министерството. Снетата при годишния технически преглед информация за еконормите ще се анализира дали отговаря на три нива в рамките на допустимото. \nГраниците на всяко ниво в момента се разработват съвместно с екоминистерството и общините. Така върху стикера за технически преглед ще се поставя зелен, жълт или червен знак. Червеният ще означава, че покриването на еконормите е на критичния минимум. Ако този минимум е прекрачен, колата няма да се пуска в движение. Това разделение ще позволи на общините да  облагат с по-високи данъци на колите с червен знак на стикера или да ограничават движението им в определени дни. \nВъзможно е на следващ етап градовете да се оборудват с уреди за четене на данните от тези стикери и да засичат движението им и евентуално да се налагат трафик такси при влизане в центъра, обясниха от транспортното министерство. Ако пък тази система за контрол се разположи по пътищата на страната, веднага ще се засича дали се движат коли без ГТП, а ако в нея се върже и гаранционният фонд, ще е видно и дали автомобилът има гражданска отговорност. От транспортното министерство не очакват промените да доведат до поскъпване на цената за извършване на годишния технически преглед, тъй като онлайн връзката с централната база данни за МПС-ата у нас и внедряването в стикерите на чиповете с данните е съвсем евтин процес.В началото на май ще бъде готов образецът на новия стикер. \n    \n", "date": "2018.03.28", "title": " Вграждат чип в стикерите за преглед на колите "}
{"url": "http://www.duma.bg/node/163706", "text": "Навръх 30-годишнината от първия филм \"Умирай трудно\" отдаваме заслуженото на една жива легенда - Брус Уилис, припомня Минчо Василев. Първият филм от екшън поредицата се появи през 1988 г., а Брус Уилис влезе в ролята на нюйоркския полицай Джон Маклейн, правейки на пух и прах дузина терористи в Лос Анджелис по зацапан бял потник, за да спаси бъдещата си бивша съпруга. С началото на една от най-популярните поредици в историята на киното, първият филм достига до 4 номинации за \"Оскар\" - за филмов монтаж, за звук, за звуков монтаж и за визуални ефекти. Следват грандиозни успехи за поредицата и актьора, който печели 2 награди \"ЕМИ\", \"Златен глобус\" и още куп отличия. Все по-натрапчиво се носят слухове за участието на Брус и в следващия \"Умирай трудно\". Филмографията на Уилис обхваща повече от 60 заглавия - \"Криминале\", \"Петият елемент\", \"Армагедон\", \"Шесто чувство\"... За разлика от редица свои колеги с провалена кариера и личен живот, Брус Уилис е любящ баща, успешен актьор и истински джентълмен. \n    \n", "date": "2018.03.28", "title": " Брус Уилис - 30 години \"Умирай трудно\""}
{"url": "http://www.duma.bg/node/163707", "text": "Диджеите номер едно - Димитри Вегас (Dimitri Vegas) & Лайк Майк (Like Mike) ще тестват здравината на \"Арена Армеец\" на 23 май с легендарното си шоу \"Smash The House\". Артистите са най-популярните лица на фестивала \"Tomorrowland\". Избраните за най-добри диджеи през 2015 г. ще стъпят за първи път в България. Любимци на EDM публиката по цял свят идват у нас в компанията на добре познатите ни Sunnery James & Ryan Marciano и набиращото голяма популярност напоследък холандско дуо DubVision. \nПрез 2015 г. Димитри Вегас & Лайк Майк  стават първото и единствено до момента дуо, което печели най-престижната награда в света на електронната музика в класацията на \"DJ Mag Top 100 DJs\". Следват множество турнета и рекорди, като най-впечатляващ е поставен в Германия - 45 000 души идват да ги гледат и слушат на стадиона на футболния \"Шалке 04\", което към този момент го прави най-посетеното соло диджей шоу в Европа. Всяко от представленията на двамата белгийци е съчетано с много пироефекти и диалог с публиката. \nБилетите за събитието в София са вече в продажба на цени от 45 до 80 лв. в OMV, клуб \"Ялта\" и Eventim.bg.     \n", "date": "2018.03.28", "title": "Диджеи тестват \"Арена Армеец\""}
{"url": "http://www.duma.bg/node/163708", "text": "\"Основи на грима и тенденции пролет-лято 2018\" е водещата тема в първия самостоятелен мейкъп клас на Джулия Ангелова, който включва и практическо обучение. Събитието се организира специално заради силния интерес към нейната личност, от една страна, а от друга - заради многобройните запитвания на млади и начинаещи гримьори и нуждата от професионална демонстрация. \nСъбитието ще се проведе в София на 21 април. Насочено е към любители, които искат да гримират правилно, да узнаят тънкостите на професионалното изпълнение, подчертавайки качествата на лицето и прикривайки дребните несъвършенства, както и за професионални гримьори, които имат желание да надградят своите знания. Ще бъдат демонстрирани три вида грим, както и магията на червилата Lipmax, отличаващи се с оригиналната си формула и богат избор на цветове и нюанси. Освен професионалните техники за гримиране и тенденциите през следващия сезон, Джулия Ангелова ще обърне внимание на темите, свързани с правилната комуникация, изграждането на трайни взаимоотношения и доверие с клиента. Всички участници ще получат сертификат за завършен курс на обучение при гримьорката Джулия Ангелова. \nСпециален гост и модел за един от видовете грим ще бъде певицата и жури от \"Гласът на България\" - Камелия. Не е тайна, че именно Джулия гримира поп-фолк звездата за хитовото риалити. \n    \n", "date": "2018.03.28", "title": " Топ гримьорката Джулия Ангелова обучава млади таланти"}
{"url": "http://www.duma.bg/node/163667", "text": "Националната асоциация на зърнопроизводителите (НАЗ) ще пристъпи към ефективни протестни действия от 3 април 2018 г., ако земеделските производители не бъдат изключени от подготвения Законопроект за административното регулиране на икономически дейности, свързани с нефт и продукти от нефтен произход. Решението е на УС на браншовата организация.Законопроектът беше внесен в Народното събрание на 7 март от група от 32 депутати от почти всички парламентарни групи. На 22 март текстовете бяха обсъдени от комисията по наблюдение на приходните агенции и борба със сивата икономика и контрабандата. \n \"Въпреки че направихме опит да представим ясни аргументи против включването на  земеделските производители в обхвата на горепосочения законопроект, поради лоша чуваемост и лобистки подход на ръководене на заседанието на комисията, предложенията ни бяха бламирани\", пишат в декларацията си от НАЗ. Оттам обясняват, че браншът е изправен пред реалната опасност от вменяване на неприложими изисквания, извънредно тежък бюрократичен и финансов режим на регистриране, които поставят под безпрецедентен натиск българския земеделски производител. Според зърнопроизводителите е недопустимо борбата срещу нелегалния внос и търговия на горива да води до утежняване на дейността на земеделските стопанства. От НАЗ са готови да дадат конкретни предложения за подобряване на регулацията и контрола. \nОще преди законопроектът да мине на първо четене през парламентарната комисия за наблюдение на приходните агенции и борба със сивата икономика и контрабандата, 29 земеделски организации излязоха с обща декларация, в която поставиха искането земеделските стопани да бъдат изключени от закона. За да стигне до пленарна зала, законопроектът трябва да бъде разгледан от две помощни комисии в Народното събрание - комисия по икономическа политика и туризъм, която ще разглежда законопроекта днес, и комисията по енергетика, която пък ще разглежда документа утре. Преди същинското влизане в пленарната зала трябва да се изготви и доклад от водещата комисия за наблюдение на приходните агенции и борба със сивата икономика и контрабандата. Той също трябва да бъде внесен в Народното събрание.     \n", "date": "2018.03.28", "title": "Зърнопроизводителите започват протести на 3 април срещу Закона за горивата"}
{"url": "http://www.duma.bg/node/163718", "text": "В Европейската година на културното наследство над 200 експерти от континента участваха в Пловдив в конференция \"Културно наследство: за една по-устойчива Европа\" - основни предизвикателства и перспективи. Специалистите обсъждаха как добрите европейски практики да се превърнат в модел на приобщаващо управление. Конференцията е част от Европейската година на културното наследство. \nНа специална церемония в Дома на киното - \"Лъки синема\", бяха връчени 9 знака на европейско наследство. Пловдив е първият град извън Брюксел, където се връчва наградата \"Знак на европейско наследство\", и това несъмнено е свързано с избора му за Европейска столица на културата 2019. Достойнствата на Пловдив като град на кръстопът, с културно наследство, което показва влиянието на различни култури, исторически периоди, религии и народи, които съжителстват мирно в продължение на векове, изтъкна Тибор Наврачич, европейски комисар по образованието, културата, младежта и спорта. Той е и човекът, предложил културното наследство да се изучава в училище. Въвличането на младите в темата за културното наследство е много важно, казва комисар Наврачич. Над 7 милиона работни места в ЕС са свързани с културното наследство, а секторът, който е най-облагодетелстван от това, е туризмът. \nЕдиният от знаците отиде при представителя на Унгария за най-голямата синагога в Европа - синагогата \"Дохани\" в Будапеща. Между наградените със знака са музикалните забележителности в Лайпциг, форт Кадине в Тренто - Южен Тирол, църквата \"Яворца\" (1916) и военно гробище от Първата световна война в Словения и нацистки концентрационен лагер \"Нацвайлер-Щрутхоф\" в Елзас, Сигитският затвор в Румъния, както и въглищната мина \"Боа дьо Казие\" в Белгия. Мината е превърната в музей на трагично събитие. На 8 август 1956 г. там става най-тежкият инцидент в историята на белгийската добивна промишленост. При пожар в мината загиват 262 от намиращите се там 274 души. Около половината от жертвите са италианци. Инцидентът в \"Боа дьо Казие\" предизвиква въвеждането на по-строги регулации на безопасността на труда в Западна Европа и води до намаляване на италианската емиграция в Белгия. \nИзборът на наградените се определя от европейски критерии и стандарти като например заедността. Знак получиха и селото Шенген в Люксембург, което е символ на свободното придвижване в Европа, и Маастрихт в Холандия, там през 1992 г. беше подписан Договорът за ЕС. Български обект сред наградените няма, тъй като архитектурният резерват \"Старинен Пловдив\" е участвал без успех в инициативата. Няма да крия, че сме малко натъжени, че не се наредихме сред тези, които получават знака, каза зам.-министърката Амелия Гешева. Това ни амбицира да работим още по-добре. Европейският съюз присвоява Знак на европейското културно наследство на здания, документи, музеи, архиви, паметници и събития, които се смятат за важни знаци в създаването на съвременна Европа. \n    \n", "date": "2018.03.28", "title": "Връчиха дeвет знака за европейско наследство  "}
{"url": "http://www.duma.bg/node/163710", "text": "Световният ден на водата започна с голям проект, свързан с популяризирането на термалното богатство на София, която е уникална със своите 31 термални находища и 75 минерални извора с 8 вида вода с различна температура, химически състав и лечебни качества, научи ДУМА от Виктория Милчева. \nЖурналистката Антоанета Титянова, ръководителка на проекта \"София - от 7 извора вода\" и авторка на книгата, представи пред медиите двуезичното издание, финансирано по проект на дирекция \"Култура\" от Столичната община. Богато илюстрирана и преведена на английски, книгата дава историческа, хидроложка и туристическа информация за 7-те най-известни столични термални находища - София-център, Горна баня, Княжево, Панчарево, Банкя, Овча купел и Равно поле. Интересът към книгата на Титянова - авторка на 9 книги, носителка на \"Златно перо\", \"Народен будител\", бе голям не само от страна на медиите, но и на различни граждански и държавни институции. Състоянието на термалните води в София и в цяла България е незавидно в последните 29 години, когато пробойни в закона дадоха възможност за реституции, довели до разруха на хиляди почивни балнеостанции и до затваряне на обществени термални бани. \nПоради големия интерес към проекта на \"Яна тур\" и на книгата на Титянова \"София - от 7 извора вода\" предстои ново представяне - този път в Ларгото. А в следващите шест месеца ще има празници на термалната вода, редица инициативи и представяне на книгата в няколко района на столицата.    \n", "date": "2018.03.28", "title": "Книга поставя въпроса за термалното богатство на столицата"}
{"url": "http://www.duma.bg/node/163711", "text": "- Преди да дойда във Варна, изнесох концерт с оркестъра на Винер концертхаус, в който бяха включени латиноамерикански песни и испанска сарсуела. Преди това пях в \"Реквием\" от Моцарт с Оркестъра на Виенските симфоници и участвах в оригинална историческа продукция на \"Бастиен и Бастиена\" на сцената на Театро Бароко. След варненската \"Пепеляшка\" имам ангажименти за \"Дон Жуан\" от Моцарт в Словакия, \"Пигмалион\" от Доницети във Виена, както и за Концерт с творби на Росини в Германия. \n- Как се отнасяте към своя герой Рамиро? \n- Приятел съм с принца и много добре го разбирам. Той иска да бъде обичан не като принц, а заради самия себе си. Той търси истинската любов, независимо откъде ще дойде тя. Да намериш истинската любов и днес не е лесно... Обичам да изпълнявам ролята на Рамиро, той и нежната и добродетелна Пепеляшка ме вдъхновяват на сцената. \n- Изпълнявали сте Рамиро в постановки на различни сцени, което положително е повлияло върху интерпретацията ви. Какво обикновено изискват диригентите и режисьорите от певеца? \n- Хубавото на оперното изкуство се състои в разнообразните възможности за интерпретация на един шедьовър. Всички варианти, макар и различни, могат да бъдат чудесни. Разбира се, основата за моите роли е една и съща, но разказана в различен контекст. Може да се използват и различни темпа, вариации, особено при Росини. Най-същественото е визията на диригента да съвпада с визията на певеца, което винаги води до добър резултат. Предпоставка са, разбира се, доброто сътрудничество и добрата комуникация между диригент, режисьор и останалите участници в спектакъла. \n- Това, че публиката знае какво ще се случи в \"Пепеляшка\", усложнява или улеснява превъплъщението на артиста? \n- Наистина ние порастваме с историята за Пепеляшка. Ето защо с тази опера човек се завръща за малко в детството си и няма как да не се разчувства и да не изпита удоволствие, когато я слуша. Особено ако постановката е добре направена и певците влагат страст в изпълнението си. \n- Коя сцена или ария предпочитате? \n- \"Пепеляшка\" има вълшебна музика. Харесвам най-вече секстета във второ действие, в който най-силно се проявява гениалността на Росини. Там той съчетава в страхотен шестгласов ансамбъл великолепна музика, чувство за хумор и ярки образи. \n- Какво очаквате от срещата си с българските колеги във Варна? \n- Радвам се, че имам възможност да пея в България - страната, в която са родени такива велики оперни певци като Гена Димитрова, Райна Кабаиванска, Соня Йончева и още много други, които високо ценя. Радвам се също, че във Варна се срещам с нови и интересни колеги, заедно с които, убеден съм, ще поднесем на публиката една много хубава \"Пепеляшка\".     \n", "date": "2018.03.28", "title": " Радвам се да пея в страна на велики оперни артисти  "}
{"url": "http://www.duma.bg/node/163712", "text": "Едва ли някой, който отблизо е познавал най-самобитния кинотворец и артист на ХХ век Сергей Параджанов, би могъл да си представи, че вече 27 години той не е сред нас. Уникалните му филми са своеобразни енциклопедии на арменската, грузинската, руската и украинската култура, а оригиналният език и естетика, непознати до него в седмото изкуство, трудно биха могли да се поберат в някакви времеви и пространствени параметри. В тях органично се преливат двата му таланта - на кинематографист и на майстор в изобразителното изкуство; смесват се жанрове и стилове в особена, лично негова амалгама. И не е странно, че най-ревностните му почитатели са сред самите филмови творци. Според Жан-Люк Годар, той създава истински храм на киното от образи, светлина и истина. Силно впечатлени от забележителните му способности за визуализация на всичко, което го обкръжава, са незабравимите Федерико Фелини, Микеланджело Антониони и Андрей Тарковски... \nУбедена съм, че за популярността на един творец се съди не по броя на томовете, които са издадени от него или за него, нито по количеството на реализираните филми. При най-ярки таланти често се оказва, че числото на неосъществените произведения е несравнимо по-голямо. Мечтите далеч надминават възможностите на реалността. Може би най-красноречив пример в това отношение е случаят с арменския грузинец, роден в Тбилиси (1924 г.), Сергей Параджанов (Саркис Параджанян). \nНяколко дни преди да почине (1990 г.), предчувствайки края си с напредването на коварния рак, авторът на шедьовъра \"Сенките на забравените прадеди\" (1965 г. - уникална киноадаптация на неизвестната дотогава повест на Михаил Коцюбински; както и на \"Украинска рапсодия\", \"Легенда за Сурамската крепост\", \"Арабески на тема Пиросмани\", \"Цветът на нара\", \"Ашик Кериб\"... общо осемнадесет филма!) поканва настоятелно известния режисьор Юрий Илиенко в дома си в Ереван (екзотична къща - като в приказките). Когато Илиенко се изкачва по витата стълба, забелязва, че под вратата на втория етаж се стича вода. Преди да реагира, чува гласа на Параджанов от третия етаж: \"Досега нямахме вода.\" В това време над главата му светва 300-годишният абажур и той възкликва от радост: \"И токът дойде!\" Едва довършва фразата си и се сгромолясва под легендарния абажур, който продължава да го осветява... Изумителна смърт на праведник! Смърт - изкупление. Смърт - безсмъртие. Не познавам друга такава. Половинчасовият документален филм, сниман от Юрий Илиенко в един единствен кадър, бе удостоен с голямата награда на Международния кинофестивал \"Златен Витяз\" същата година. Никога няма да забравя вълнението, което преживяхме всички тогава. Дни наред сякаш нямахме друга тема за разговор... \nНа всички любители на киното препоръчвам 23-минутния късометражен филм \"Нощ в музея \"Параджанов\" (1988 г., Украйна), който известният режисьор, сценарист и продуцент от арменски произход Роман Балаян поднася с изключително уважение и кинематографично майсторство като преклонение и поклон пред олтара на своя уникален Учител. Пространството е празно, няма никой, но експонатите живеят своя странен живот, докато... петелът не изкукуригва. Това е петелът, създаден от самия Параджанов (кой знае от какъв подръчен материал!). Сякаш вятърът сам броди из музея през нощта, докосвайки експонат след експонат, и разлиства страниците на мъдрите книги. Следват изумителни колажи, създадени от стъкло и фрагменти от домашни съдове. Необичайните кукли седят на рамките, а краката им се люлеят... Свят, обвеян от носталгия и мистика. В него се усеща властното присъствие на великия майстор, който наблюдава някак отстрани, вграден в нечий друг живот, в пагони или дори в цели народи от отминали епохи. Лампите са включени, дори - и маслените печки: цялата обстановка е такава, каквато той е харесвал. Но настъпва денят и дневната светлина прогонва мистиката... \nПрез 2014-а, когато се навършиха 90 години от рождението на Параджанов, имах житейския шанс да попадна на тържественото му честване в Москва. Никога няма да забравя пространната изложба с негови невероятни колажи, правени по време на петгодишното му заточение в трудови лагери. За тези произведения той е използвал всякакъв попаднал в ръцете му материал (пясък, камъни, сухи треви и др.) и го е аранжирал майсторски с вкуса на твърде своеобразен художник. По повод юбилея по-късно се опитах да възкреся неговата памет пред моите студенти в СУ \"Климент Охридски\". Представете си разочарованието ми, когато се оказа, че повечето от тях почти не познават творчеството на ненадминатия до ден днешен киноестет. Бяха слушали за него от родителите си или потърсили информация с гугъл и то само за \"Сенките на забравените прадеди\" - своеобразна версия на \"Ромео и Жулиета\", пренесена на Карпатите в началото на века. При съвременната система на обучение едва ли е необходимо да се учудваме на подобен факт. Тогава показах на студентите добросъвестно изградената биографична копродукция \"Параджанов\" (Украйна, Франция, Грузия и Армения) на известния арменец Серж Аведикян, който изпълнява ролята на самия режисьор (партнира му украинката Олена Фетисова). Но тази творба, която гледах в рамките на 18-ия \"София филм фест\", за жалост, не надскача нивото на двамата дебютанти в територията на пълнометражното игрално кино. На пръв поглед точна и коректна към широко известни факти и събития от биографията на твореца, тя обаче не успява да проникне в дълбините на неговата душевност; да разкрие палитрата от разностранните му дарования; да осмисли сложната и противоречива съдба на гения. \nЗа да се опитам да надзърна в космоса, наречен Параджанов, интересно ми беше да чуя мненията на някои от най-близките му съратници като например на любимия му звукооператор - истински съавтор Гари Кунцев, създател на нова киношкола за драматургическо усъвършенстване на екранната фонограма: \"Като непораснало дете той се забавляваше с всичко, до което се докосваше. Хуморът го съпътстваше и в най-трудните моменти от реализацията на неговия безкраен приказен карнавал. Завършвайки снимачния процес, с напълно сериозно изражение на лицето, се обръща към мен с думите: \"Я закончил мой шедевр, сейчас ты можешь его портить.\" Московски колеги са ми разказвали как веднъж Гари Кунцев му показва пробни снимки с колоритна старица, които толкова харесва, че, просълзен от възторг, обявява: \"Няма да снимам други кадри.\" И оставя във филма пробните снимки. Неговата болезнена склонност към автентизъм и импулсивна натура триумфират, когато афронтира пълнокръвния живот с реалните му обитатели. Неслучайно сътрудниците на режисьора се \"подвизават\" с прозвището \"патриотите на Параджанов\". Мога само да съжалявам, че не съм измежду тях... \nНа 22-рия \"София филм фест\" т.г. бе положен специален акцент върху личността и творчеството на гения с проект, включващ ретроспектива; две негови изложби: едната - на руския фотограф Юрий Мечитов, пeрфектна като подбор и аранжиране в новата столична галерия \"Фотосинтезис\", а другата - в Дома на киното, с експонати от музея \"Параджанов\" в Ереван; пространен разговор и уъркшоп по фотография. Десети март 2018 г. бе обявен за Ден на Параджанов. Но той продължи до края на фестивала. Твърде любопитен и забавен бе разговорът в Дома на киното, в който участваха режисьорът Роман Балаян (чийто необичаен за времето филм \"Полети насън и наяве\" (1982), с органичните изпълнения на Олег Янковский и Людмила Гурченко, остана в съзнанието на редица поколения); директорът на музея \"Параджанов\" Завен Саркисян и директорът на МКФ \"Златна кайсия\" режисьорът Харутюн Хачатрян. В него Балаян сподели сърдечни, бликащи от хумор спомени от над 30-годишната им дружба. \n \"Приятелството ми със Сергей датира от 1965 г., отбеляза той. Това чудо на природата бе човек-оркестър, светец и дявол, комик и трагик в един образ. От сутрин до вечер бе един подвижен театър. Не ходеше по земята, а летеше. Съчиняваше всичко за всички. Не обичаше нищо подредено. Предпочиташе свободата и хаоса, шаржа, шегата. Щом чуеше, че се говори за него, веднага започваше да се \"гаври\" и самоиронизира.\" Историите, които се разказват за него, са стотици. И Балаян припомня една: \"Веднъж, както си вървяхме двамата по улица в Киев, станахме свидетели на скандал, придружен със страхотен бой. Щом стигнахме в дома му, Сергей започна да разказва тази случка по такъв начин, че не можах да я позная. Нямаше помен от истината. Когато казах това, режисьорът извика: \"Ах вие, жалки истинолюбци! Не съзнавате ли, че правдата е скучна и безинтересна. Тя трябва да бъде надградена с божествен замисъл!\" Параджанов винаги изобразяваше нещо, даже когато спеше. Чудя се как изглеждаше, когато е сам или когато е пред Бога!.. По всяко време бе готов да дирижира всичко, включително и собствената си смърт. Завинаги си остана Дете... като Фелини.\" \"Опасно свободен човек\" - навремето имаше филм за него с това заглавие, измислено от Балаян.  \nПрез 1989-а започва снимките на автобиографичната си творба \"Изповед\" за своето детство, но е принуден да прекъсне заради рязко влошаване на здравето му. И така календарното време се оказва недостатъчно... \nНакрая оставям за \"десерт\" личния си спомен за Параджанов, когото и Фелини, и Антониони, и Тарковски смятаха за един от най-самобитните  кинотворци - визуалисти на ХХ век, виждащи света по уникален начин.  \nКогато се срещнах с него в Мюнхен през 1988 г., бе на 64 години, а изглеждаше като старец; беше рухнал физически. Преживените страдания и унижения в лагерите си бяха казали думата. Само очите му светеха с неистов вътрешен блясък. Не преставаше да се шегува. В Бавария течеше панорама на неговото творчество. Във фоайето на най-голямото кино бе аранжирана естетска изложба с прословутите му колажи, които надничаха сред стичащи се водни струи. Същевременно се стичаха и потоци от зрители - поклонници на уникалното му творчество, които имаха възможност да се докоснат до гения, а той кратко и непосредствено отговаряше на обсипващите го въпроси. Неговите съждения разкриваха дълбоката му вяра в художествената мисия на киноизкуството. \"И все пак филмите ми като че ли имат най-много почитатели сред самите кинематографисти\", споменаваше той, някак със съжаление.  \nОблечен в дълъг черен кафтан, стигащ почти до земята, приличаше на шаман, на гуру... Излъчваше енергията на човек с мисия. А добротата в погледа му често варираше между хумор и самоирония. Очевидно това бе неговото оръжие спрямо заобикалящия го свят. Често, когато се прибирахме заедно до хотела и аз го държах под ръка, внезапно ме пускаше и с бърза крачка заставаше пред някой от огромните постери-фотопортрети (които висяха из улиците и по витрините на най-известни вериги магазини), изобразяващи го в цял ръст, с коментара: \"Днес май съм малко по-нисък...\" И чевръсто се връщаше обратно, продължавайки да ми говори за високата мисия на филмовото изкуство...       \n", "date": "2018.03.28", "title": "Храм от образи, светлина и истина  "}
{"url": "http://www.duma.bg/node/163713", "text": "Отиде си акад. Николай Кауфман - изтъкнат музиколог, фолклорист и композитор, предан изследовател с пословична работоспособност и продуктивност. Наред с това - изключително скромен човек. Роден на 23 септември 1925 г. в Русе, той израства в Габрово, където попива първите си музикални знания и опит. Завършва Националната музикална академия със специалности тромпет и музикална теория. Почти веднага постъпва в Института за музика към БАН, където негов учител в теренната работа е голямата наша фолклористка Райна Кацарова. По-късно става част от Института за фолклор при БАН. От 1979 г. е професор в НМА, а от 2003 г. - академик. Носител е на високи отличия. Записал е над 40 000 народни песни и инструментални мелодии. През 1990 г. вторият албум \"Мистерията на българските гласове\", в който са включени три негови авторски песни, спечели \"Грами\". Неговата композиция \"Безродна невеста\", станала емблематична за прочутия хор, влезе в един от албумите на групата \"Ю2\". Поклон пред паметта на именития учен!     \n", "date": "2018.03.28", "title": " Почина акад. Николай Кауфман"}
{"url": "http://www.duma.bg/node/163714", "text": "\"Барокови отражения\" е насловът на концерта днес, 28 март, от 19 ч. в камерна зала \"България\". Бароковата музика, родена по време на Ренесанса, се отличава със съвършенството и изяществото на всичко, създадено тогава. Тя е господствала в кралските дворове и богати фамилии, които наемали музиканти, балетисти и други хора на изкуството за своите приеми и балове. Тази вечер в атмосферата на барока ще ни потопят трима талантливи изпълнители - Валентин Геров, Кристиана Михайлова и Василий Илисавски. В програмата - произведения на Марчело, Маре, Бах, Пърсел, Телеман, Скарлати.   \n", "date": "2018.03.28", "title": "Барокови отражения в камерна зала \"България\""}
{"url": "http://www.duma.bg/node/163715", "text": "Кинорежисьорът Клод Льолуш, чиито филми влизат в златната колекция на световното кино, композитор, автор на музиката на 200 филма, получи почетния знак \"За принос към руската култура\", информира ТАСС. Другият отличен е носител на Ордена на Почетния легион, Мишел Льогран - един от най-активните и известни участници в културния обмен между Франция и Русия. Тържествената церемония по награждаването се състоя в Париж. Отличията бяха връчени от името на Министерството на културата. Руският посланик във Франция Алексей Мешков заяви, че творчеството на двамата изтъкнати френски майстори е добре познато и високо ценено в Русия. \nВ руската награда Мишел Льогран вижда \"символ на взаимната вярност на нашето приятелство\". Поради простуда маестрото, който отпразнува 86-ия си рожден ден през февруари, не можа лично да присъства на церемонията. Наградата бе взета от съпругата му - филмовата актриса и писателка от руски произход Маша Мерил.     \n", "date": "2018.03.28", "title": "Льогран и Льолуш с награди за принос към руската култура "}
{"url": "http://www.duma.bg/node/163716", "text": "Един от големите съвременни български поети - Калин Донков, ще се представи днес, 28 март, от 18.30 ч. в литературния клуб на Столичната библиотека. За него ще говори неповторимата Екатерина Йосифова, която също беше поет на месеца (за февруари). С нея го свързва не само поезията, но и дългогодишно приятелство. Входът е свободен, а книгите на Калин Донков са изложени във витрина на втория етаж в Направление \"Обслужване на читатели\". \n    \n", "date": "2018.03.28", "title": "Калин Донков е поет на март в Столичната библиотека"}
{"url": "http://www.duma.bg/node/163717", "text": "Постановката \"Кино-театър \"Българан\" с участието на абсолвентите на проф. Румен Рачев в НАТФИЗ спечели 4 отличия на 13 фестивал на Международния студентски театър, който се проведе от 13 до 23 март в Белград, Сърбия, научи ДУМА от Десислава Димитрова, гл. експерт ВО на академията. Двете награди бяха за най-добър спектакъл - от професионалното и от детското жури на фестивала, другите индивидуални отличия отидоха при Иван-Александър Дойчев и Недялка Раева за ролята на Вълка и при Недялка Раева и Алек Чурчич за ролята на Ламята. Журито представляваше Дариян Михайлович - театрален режисьор и преподавател във Факултета за драматично изкуство, Милена Деполо - драматург в Детския театър \"Боско Буха\", Зорана Милосакович, актриса в куклен театър \"Пинокио\". Детското жури се състоеше от 10 деца, преминали обучение в едногодишно работно ателие \"Малки театрални експерти\", организирано от Assitej Serbia. \nВ момента класът на проф. Румен Рачев се намира на турне в Кюстендил със същия спектакъл. \"Кино-театър \"Българан\" ще бъде представен и по време на честването на Международния ден на театъра в НАТФИЗ днес, 28 март. Специална покана е отправена към президента Румен Радев. \n    \n", "date": "2018.03.28", "title": "Спектакъл на НАТФИЗ с 4 награди от Белград "}
{"url": "http://www.duma.bg/node/163709", "text": "Второто издание на Азиатския фестивал  \"Цветовете на традициите\", организиран по инициатива на индонезийското посолство в България, заедно с още 12 дипломатически представителства - на Китай, Филипини, Пакистан, Палестина, Виетнам, Южна Корея, Саудитска Арабия, Индия, Тайланд, Япония, Монголия и Иран, ще се състои на 12 май на Лятната естрада в Борисовата градина. Освен представяне на културата и традициите на държавите, събитието се обявява и в подкрепа на пълноценното развитие на деца, настанени в приемни семейства на фондация \"За нашите деца\", която е партньорът с кауза на фестивала. \nТанци, музика, театър, бойни изкуства, традиционни ритуали и игри, работилници по занаятчийство и ръчни изделия са част от богатата програма, представяща изкуствата и традициите на най-големия континент на Земята. Автентична азиатска кухня и кулинарни демонстрации, традиционни специалитети и изложбена част с деликатеси и сувенири на всяка от държавите-организатори допълват събитието, което е със свободен вход. \nВсеки желаещ ще може да дари средства за насърчаване на пълноценното развитие на деца, лишени от родителска обич и настанени в приемни семейства на фондация \"За нашите деца\", като се включи по желание в томбола с множество уникални награди, сред които два самолетни билета до дестинация по избор в Азия. \nАзиатският фестивал се организира със  съдействието на Държавния културен институт към Министерството на външните работи, Министерството на туризма, Министерството на културата и Столичната община, както и с подкрепата на президента Румен Радев, научи ДУМА от Марта Радева, пиар. \n    \n", "date": "2018.03.28", "title": " 13 държави от Азия показват изкуството си"}
{"url": "http://www.duma.bg/node/163678", "text": "Задържаният в Косово ръководител на канцеларията за Косово и Метохия при сръбското правителство Марко Джурич в настоящия момент е изведен от територията на Косово в Сърбия, бе съобщено по националната телевизия. \nДжурич е бил изведен от Косово през граничния пункт Мердар, след като се яви в съда за \"нарушение при пресичането на границата\". Очаква се на Джурич да бъде забранено задълго влизане в Косово и Метохия. Арестуването от косовските специални части на високопоставения сръбски правителствен представител, поражда опасения за ново засилване на напрежението в Косово в момент, когато Белград и Прищина изглежда имат желание за подновяване на диалога. \nПрезидентът на Косово Хашим Тачи заяви в комюнике, че Марко Джурич е бил отведен до граничен пункт между Косово и Сърбия. \"Косовската полиция действа съгласно законите при задържането на Джурич, който е влязъл нелегално в Косово. Призовавам за успокояване на гражданите. Този случай не трябва да попречи на комуникацията между Белград и Прищина.\", допълни той. По последни данни 32-ма души са пострадали от действията на спецчастите, които са използвали зашеметяващи гранати и сълзотворен газ. \nСръбският президент Александър Вучич от своя страна свика спешно Съвета за сигурност след инцидента. След края му той определи случая като груба провокация и тежко престъпление. Вучич обеща, че всички, които са участвали в принудителното задържане на Джурич, ще бъдат отговорни пред сръбското правосъдие. Според президента сред участниците в атаката е имало и двама сърби, а атаката е извършена с помощта на мисията на ЕС в Косово EULEX. \"Албански терористи поискаха да покажат силата си и подкрепата на Запада. Благодаря му за тази подкрепа\", каза той иронично. Вучич подчерта, че Джурич не е влязъл незаконно в Косово, както твърди Прищина, и че е обявил пътуването си 75 часа предварително, въпреки че според съществуващите споразумения между двете страни това трябва да бъде направено 24 часа преди влизането му в страната. \nВърховният представител на ЕС по въпросите на сигурността и външната политика Федерика Могерини съобщи, че е разговаряла по телефона с Тачи и с Вучич. \"Обадих се на Тачи и Вучич. Осъдих случилото се днес в Косово. В момента Джурич е на свобода и се връща обратно. Необходимо е успокояване на ситуацията и запазването на диалога\", написа Могерини в туитър. \nСъщо в туитър посланикът на Русия в Сърбия Александър Чепурнин изрази възмущение. \"Възмутително груба провокация на Прищина. Пълна солидарност с Марко Джурич и Сърбия\", изтъкна дипломатът. \nВчера сутринта лидерът на \"Сръбска листа\" Горан Ракич обяви в публично писмо инициатива за оттегляне на сръбските министри от правителството на Косово. Той заяви, че легитимните представители на Сърбия са били третирани \"брутално\" в Косовска Митровица.     \n", "date": "2018.03.28", "title": "Инцидент скара Косово и Сърбия "}
{"url": "http://www.duma.bg/node/163671", "text": "Около 6800 бойци от сирийската джихадистка групировка \"Фейлак Ар-Рахман\" и семействата им са изведени от селището Арбил в Източна Гута. Точният брой е 6749 бойци. За три дни оттам са евакуирани между 13 000 и 19 000 хиляди бойци и техните роднини. Това съобщиха от Министерството на отбраната на Русия. \nТе са превозени до провинция Идлиб със 110 автобуса, уточнява се още в съобщението. Министерството посочва, че за тяхната безопасност по пътя за Идлиб са се грижили сирийската полиция под контрола на руски офицери. \nМеждувременно лидрът на действащото в Ливан проиранско движение \"Хизбула\" Хасан Насрала разкри пред арабския всекидневник \"Ал Акбар\", че правителството на Саудитска Арабия е провело две тайни срещи със сирийските власти. Според Насрала саудитската страна е предложила да прекрати подкрепата си за терористите в Сирия и да инвестира милиарди долари за възстановяването на страната, ако Дамаск прекъсне контактите си с Иран и \"Хизбула\". Впоследствие това предложение на Саудитска Арабия е отхвърлено от високопоставени членове на сирийския кабинет. Насрала коментира и опитите на САЩ и Саудитска Арабия да се месят в ливанските избори.     \n", "date": "2018.03.28", "title": "Хиляди джихадисти напуснаха Гута"}
{"url": "http://www.duma.bg/node/163673", "text": "Владимир Путин посочи \"престъпна небрежност и нехайство\" като възможни причини за неделната трагедия в западносибирския град Кемерово. Там при пожар в мол загинаха 64 души, като от тях 41 бяха деца.   \nВ Кемерово президентът проведе непланирана среща с група граждани, изразяваща недоверие към разследването на пожара. Той ги увери, че разследването ще бъде много обстойно независимо от постовете и позициите на заподозрените. \"Дори не се съмнявайте, всички виновни ще бъдат наказани\", каза Путин. Това, което се случи, не са бойни действия, не е внезапна експлозия на метан в мина, изтъкна той на извънредно заседание в областната администрация. Хората бяха отишли да си почиват, деца. Говорим за демография и губим толкова много хора заради какво? Заради престъпна небрежност и нехайство\", подчерта Путин. По-късно той отпътува от града.  \nМинистерството на извънредните ситуации разкри, че през 2013 г. е отказало да даде разрешение за експлоатация на ремонтирания мол, защото не са били отчетени в пълна степен противопожарните мерки.   \nВ същото време на площада пред областната администрация възникна спонтанен митинг, според сведенията на него имало между 1500 и 4000 души. Те изразяваха недоверие към официалния брой на жертвите. Кметът на града Иля Середюк и инициативна група граждани, около 15 души, отидоха в моргата, за да проверят списъците с постъпилите тела, за да се убедят в истинността на официалните данни. Друга група пък бе отишла на гробищата, за да провери броя на подготвените гробове.  \nВ същото време вицегубернаторът на Кузбас Сергей Цивилев поиска на колене прошка от гражданите, предаде РИА-Новости. Отначало той се опита да говори по микрофона, но съответната апаратура се оказа изключена. Тогава той каза: \"Бих искал да искам от вас прошка\" - и неочаквано за всички падна на колене. След 10-ина секунди се изправи и обясни: \"В Русия отдавна хората са падали на колене, за да искат прошка.\" На което присъстващите аплодираха. Цивилев предложи да бъде създадена работна група от чиновници и роднини на загиналите, която да контролира хода на разследването и подготовката на паметник за жертвите.   \nОт днес до 29 март в Кемеровска област е обявен траур. За семейството на всяка жертва правителството ще отпусне по 1 млн. рубли. То започва масова проверка на търговските центрове в цялата страна.  \n    \n", "date": "2018.03.28", "title": "Путин: Трагедията в Кемерово се дължи на престъпна небрежност"}
{"url": "http://www.duma.bg/node/163670", "text": "Ерозията на почвата ще отприщи масова миграция от 50 млн. до 700 млн. души до 2050 г., ако човечеството не спре да източва жизнените ресурси на Земята. \nТова предрече Робърт Уотсън, председател на Междуправителствената научно-политическа платформа за биологичното разнообразие и екосистемните услуги (IPBES), извършила първата цялостна оценка на почвите на планетата. Дори сега гниенето на почвите, причинено от неконтролируемо земеделие, копаене на мини, растежа на населението и разрастването на градовете, коства благосъстоянието на около 3,2 млрд. души, което е около 40% от населението на Земята, казват учените. \n\"Ерозията на почвите ще доведе до загуба на плодовитостта им и това ще подтикне хората към миграция. Повече няма да може да се живее на тези места\", прогнозира Робърт Уотсън. След 30 години над 4 млрд. души ще живеят в сухи или полусухи райони с ниска производителност, днес те са около 3 милиарда. \nОсновна движеща сила на почвената ерозия са консуматорските общества в богатите и развиващите се страни, в които икономиката и населението растат.      \n", "date": "2018.03.28", "title": "Гниенето на почвите ще засили миграцията"}
{"url": "http://www.duma.bg/node/163669", "text": "Известно е, че Жан-Клод Юнкер, колкото и да има здравословни проблеми с краката си, има навика да използва метафори, сигнални думи и дори закачки, когато по стечение на дадени обстоятелства няма как да сподели с медии и редови граждани позиции, решения или теми от разговори на високо ниво. На пресконференцията след прословутата среща във Варна, условно наречена „среща ЕС-Турция“, той започна с времето – мъгла, дъжд, не виждал Черно море, което преди харесал поради слънчевото излъчване. Дни преди разговорите в Евксиноград бе споменал нещо за смесени чувства, но се запомни репликата му след срещата, че „налагаше ми се да ставам, да се разхождам около масата, но за тази част от срещата няма да разказвам“. Нормално, зад кулисите обикновено се дискутират и неща, които обществата или нямат готовност да приемат, или становищата са толкова разнопосочни, че няма как да се представят пред медиите, когато желанието е да се демонстрира извод „ЕС и Турция вървят ръка за ръка, заедно напред“ и все в този дух. Далеч по-откровен и ясен е Туск, когато казва „по отношение на конкретни решения, днес не сме постигнали никакъв компромис“ и допълва с „единствено напредък по тези въпроси ще позволи да се подобрят отношенията между ЕС и Турция“. Еуфорията у нас около тази \"Варненска епопея\" бе толкова главозамайваща, ще наистина ще се наложи да мине време, за да се направят точни, експертни анализи. Когато си позволиш да сравняваш разговори Туск-Юнкер-Ердоган-Борисов със „срещата в Техеран“ т.е. с Ялтенските споразумения, които прекроиха картата на света след ІІ световна война, сега ще е трудно да заявиш, че „налага се продължение на разговорите, някъде към юни, за да има конкретни резултати“. Разбира се, в рамките на нашето председателство, защото няма как да се получи при следващото, австрийско. Особено след изявленията на канцлера Курц /пред „Ди велт“/, който отстоява позицията на Виена за приключване на сагата с членството на Турция в ЕС. Независимо, че не само в навечерието на срещата, но и във Варна, Ердоган категорично поддържа тезата, че членството на Турция в ЕС е приоритет и „ние няма да приемем нищо друго освен пълноправно членство“, т.е. предложението на френския президент Макрон за „привилегировани отношения с Турция“, т.нар. партньорство, не се приемат от Анкара.  Факт е обаче, че срещата се състоя, че разговорите не завършиха със скандал като онзи в Атина, когато Ердоган поиска в прав текст промяна на Лозанския договор, че за България се говори в цяла Европа и премиерът ни получи благодарности и от двете страни за усилията му да се получи „завръщане на партньорите на масата на преговорите“ с цел нормализиране на отношенията Брюксел-Анкара. Това наистина дава основание срещата да се отчете като успешна. Запазен е добър тон и спокойни изявления на кратката пресконференция. \n  \nЧетенето между редовете е за експерти. Запознатите в дълбочина с политиките на Анкара, разнобоя в Брюксел по различните натрупващи се кризи и проблеми, включително геополитически, предварително бяха наясно, че не бива да се тръгва с голяма кошница и стъпването по земята е за предпочитане пред търсенето на дивиденти във вътрешен план. Нещо, което дори турски медии отчетоха преди заминаването на Ердоган за Варна. Повечето медии при големия ни съсед бяха категорични, че „имайки предвид всички разминавания, нито ЕС, нито Турция имат очаквания за конкретни резултати във Варна“. И още „освен позите за пред камерите, срещата ще протече в нагорещена атмосфера“, което всъщност се е и получило. Не бива да се отрича прозорливостта и практиката на „реалполитиката“ в това отношение, но подчертаването, че още при изпратената покана от страна на Туск и Юнкер до Ердоган за участие в такава среща /м. февруари/ лидерите на ЕС са посочили, че има необходимост от „засилен диалог в областта на транспорта, борбата с тероризма, външната политика и енергетиката“ и че не е посочен конкретен дневен ред говори, че в Анкара са наясно с тезите, проблемите на Брюксел и са се подготвяли задълбочено и на ниво за „теми от взаимен интерес“.  От своя страна, не може да се каже, че Брюксел не е бил наясно с последните събития в Турция и обстановката в страната след т.нар. опит за преврат. Казват, че поради призивите на дадени политически партии и организации Брюксел е поискал да бъдат разгледани темите за основните права и свободи в Турция, за върховенството на закона, но е нямало предварително поставен въпрос относно процесите за присъединяване на Турция към ЕС. Затова пък се е очаквало, че операциите на турската армия в Африн, Сирия, заплахите Анкара да продължи военното си присъствие с операции на територията и на Ирак, както и отношенията с Русия няма как да бъдат избегнати във варненските разговори.  Със самочувствието на успешна държава, Турция приема, че „има по-реалистичен подход по отношение на връзките с ЕС“ и сигурно затова Чавушоолу, външен министър, казва, че „ако направим взаимни стъпки по теми, които можем да реализираме, ще допринесем за поставянето на отношенията върху по-здрава основа“.  Като здрава основа Анкара разбира да се постигне съгласие за премахване на визовия режим за турските граждани, да се постигне споразумение за митническия съюз, но преди всичко Брюксел да изпълни финансовите си ангажименти  по отношение на подписаното споразумение за бежанските потоци.  Иска се „искреност в отношенията с Анкара“ /Йълдъръм, премиер на Турция/, но няма илюзии относно „развитие в близко бъдеще по въпросите за визите и митническия съюз“, защото „даже ЕК и страни от ЕС да одобрят такива действия, Европейският парламент няма как да ги гласува“. Има се предвид, че през май 2019 г. предстоят избори за Европейския парламент и моментът не е подходящ за подобни решения. А искания на Брюксел за промени в конституцията /отнасящи се до борбата с тероризма/ и отказ от ново удължаване на извънредното положение в Турция „поставят преговорите за присъединяване към ЕС  на закачалката“. Силна негативна реакция има в Анкара и по отношение на искането и решението на ЕП турската армия да се оттегли от Сирия. Гневни думи се казаха и във връзка с решението на Брюксел от 22 март на последната среща на върха за действията на Турция в Източното Средиземноморие и Егейско море“. Становището е, че „такива заявления връщат назад очакванията за подобряване на отношенията между ЕС и Турция“. Брюксел взе страната на Гърция и Кипър в спора с Турция, което е повече от нормално в такава ситуация, но Анкара от своя страна счита, че „за Кипър ЕС е загубил своята безпристрастност и това решение няма да даде конструктивни резултати“.  Видно е, че колкото и да настоява Туск да се търсят преди всичко обединителните точки  в отношенията Анкара-Брюксел, да не се акцентира върху разногласията, няма как да се стиковат, поне на този етап, противоречивите становища на двете страни. Брюксел по стара традиция ще предпочете да плати исканите суми по споразумението за бежанците, защото помни, че, като престана да плаща на Либия и съдейства да я разрушат като единна държава, мигрантите от Африка заляха Европа. Ще си затвори поне едното око, за да не забележи къде отиват парите. Защото подозренията, че Анкара ги използва в посока Сирия или Ирак не са хибридни закачки. Да се говори за проекти в тази насока е още по-несериозно, защото никой не може да каже със сигурност колко са бежанците в лагерите на турска територия  и колко от тях отдавна са се влели на турския пазар на труда. Известно е само, че турските граждани недоволстват от заемането на полагащите им се работни места от сирийци, които се оказват и по-образовани. А последните социологически проучвания в Турция показват и че гражданите на Ердоганова Турция не проявяват особен интерес към членството в ЕС. Каквото и друго да се говори в Европа и у нас. И колкото и Ердоган да се опитва да избегне изолирането на Турция  от страна на геополитическите играчи, включително ЕС. Балансирането е стара негова практика и му носи дивиденти. Но дали ще се получи, ако наистина продължи да разраства военните си операции в Сирия и Ирак, след като превзе Африн и изгони сирийските кюрди оттам? То бива страх от териториално разделяне на Турция, но все пак това са суверенни държави. Поне на хартия. Как ще приключат преговорите му с Вашингтон относно Мембич, следваща негова цел в Сирия и как ще се избегне среща с американската армия там, която подкрепя до момента сирийските кюрди? Какво ще решат Путин, Рохани и Ердоган на срещата си в началото на април? Ясно е, че Варна остава като стъпка в посока нормализиране на отношенията, но играчите са на друго място. Дори и Турция да има претенции, че нищо в Близкия изток не може да се реши без Анкара. Следва продължение, както обикновено.   \n", "date": "2018.03.28", "title": "След Варна накъде?         "}
{"url": "http://www.duma.bg/node/163672", "text": "Лидерът на КНДР Ким Чен-ун е направил изненадващо посещение в Китай, предаде агенция \"Блумбърг\", позовавайки се на три източника, които обаче изрично са пожелали анонимност. \nНяма обаче официално потвърждение на информацията. От Пекин само увериха, че ще представят \"своевременно\" информация за разпространените твърдения. \nСпоред източниците целта на визитата била подобряване на отношенията с Китай, охладели напоследък заради развитието на корейската ракетно-ядрена програма, а също размяна на мнения за подготовката на срещи на КНДР с Южна Корея и САЩ. \nСмята се, че Ким е пристигнал в Пекин с влак през граничния китайски град Дандун. Местни медии излъчиха кадри на пристигащ влак, изглеждащ по същия начин като онзи, който бе използван от бащата му Ким Чен Ир при посещението му в Китай малко преди смъртта му през 2011 г. Японската агенция \"Киодо\" информира, че са предприети сериозни мерки за сигурност, щом влакът пресякъл границата. Дали Ким е бил в него, не е ясно, но ако е бил, това е първото му посещение в чужбина.      \n", "date": "2018.03.28", "title": "Мистериозна визита на Ким в Китай"}
{"url": "http://www.duma.bg/node/163675", "text": "Още по-голяма мигрантска вълна застрашава Европа \nРазпадането на самопровъзгласилия се халифат на \"Ислямска държава\" в Сирия и Ирак насърчило екстремистите да вербуват свои членове в Субсахарска Африка, което може да предизвика нова мигрантска криза в Европа. Това предупреди директорът на Световната програма на ООН по прехрана Дейвид Бийзли, предаде АП. В този пояс от полупустинни земи, простиращ се от изток на запад в Африка, живеят 500 млн. души. Дейвид Бийзли предупреди европейските лидери, че един конфликт в Сахел може да предизвика далеч по-голяма мигрантска криза, отколкото войната в Сирия. \nПодозрителни пакети изпратени във военни бази в САЩ \nПодозрителни колетни пратки, включително съдържащи взривоопасни вещества, са били изпратени във военни обекти, разположени в околностите на американската столица, съобщи Си Ен Ен. Една от пратките е наложила евакуация на курсантите от Университета за национална отбрана в базата Форт Макнер във Вашингтон. По-късно, след оглед и рентгенов анализ, станало ясно, че пакетът съдържа GPS и самоделен детонатор, както и запалителен прах. Подобни инциденти имало и в други бази.  Оранжев сняг падна в Източна Европа \nПрах от Сахара накара снега в Източна Европа да стане оранжев, а планините в региона да приличат на планетата Марс, пише \"Лондон ивнинг стандарт\". Феноменът е причинен от смесица от пясък, прах и полен, дошъл от Северна Африка.  Зашеметените скиори в България и Румъния са публикували редица снимки на необичайната гледка в социалните мрежи. Според британския метеоролог Стивън Кийтс \"има много частици, вдигнати от бурите в Сахара. Прахта се е вдигнала до горните части на атмосферата и е поела на север над Средиземно море\", допълни той. При дъжд и сняг песъчинките падат на земята.  Илон Мъск проби дупка в йоносферата \nРакетата Space X Falcon 9, която през август изведе тайвански спътник в орбитата, е предизвикала образуването на 900 км дупка в йоносферата. Това се казва в изследване на Националния университет на Тайван. Относително малкият товар е позволил ракетата да бъде изстреляна по почти вертикална траектория. Образувала се е V-образна кръгова ударна вълна, която заедно с отделените газове от двигателя е довела до появата на дупка в плазмата на йоносферата с диаметър около 900 км. Тя се е запазила няколко часа. Такива явления могат да разстроят GPS-системите. Space X е американска компания на бизнесмена Илон Маск.  Германия разреши \"Северен поток 2\" \nГермания е издала всички необходими разрешителни за разширението на морската част на газопровода „Северен поток 2“, става ясно от съобщение на Федералната агенция по морско дело и хидрография (BSH), съобщиха медии. Именно тази институция беше последната, чието одобрение се чакаше по проекта. Разрешителните за строеж на „Северен поток 2\" се намират на различни етапи в останалите страни, в чиито териториални води ще преминат тръбите – Дания, Швеция, Финландия и Русия. \n    \n", "date": "2018.03.28", "title": "Кратки новини"}
{"url": "http://www.duma.bg/node/163674", "text": "Министър-председателят Бойко Борисов проведе телефонен разговор с извънредния и пълномощен посланик на България в Руската федерация Бойко Коцев, съобщиха от правителствената пресслужба. \nДвамата са обсъдили случая „Скрипал“, както и реакциите по него в Русия, в Европейския съюз и на международната общност. Премиерът Борисов разпореди на посланик Коцев да се прибере в София за консултации с българското правителство. \n\"Великобритания и Организацията за забрана на химическото оръжие (ОЗХО) още не са представили 100% доказателства за руското участие в отравянето на Сергей Скрипал. По тази причина Австрия за момента ще се въздържи от изгонване на руски дипломати.\" Това заяви австрийският външен министър Карин Кнайсъл. \n\"Австрия е неутрална страна, която не се готви да гони руски дипломати във връзка с инцидента с бившия служител на руското разузнаване Сергей Скрипал\", написа в профила си в социалната мрежа \"Туитър\" австрийският канцлер Себастиан Курц. Австрийският премиер обяви позицията на правителството си още в петък, като заяви, че Австрия няма да гони руски дипломати. Той подчерта, че решението е взето с оглед желанието да се запазят каналите за диалог с Москва. \n\"Словакия ще постъпи отговорно във връзка със ситуацията около опита за убийство на бившия руски шпионин в Солсбъри, но засега няма да гони руски дипломати\", заяви премиерът Петер Пелегрини. Пелегрини припомни на депутатите, че в ЕС все още влизат 28 държави, но само 14 от тях са решили да предприемат радикалната мярка спрямо Русия. И уточни, че по-нататъшни стъпки ще последват, \"ако бъдат необходими\". \nСитуацията около отравянето на бившия полковник от ГРУ Сергей Скрипал трябва да се разреши въз основата на реални факти и спазването на нормите на международното право. Това заяви говорителят на китайското външно министерство Хуа Чунин. \"В тази ситуация всяка страна трябва да спазва нормите на международното законодателство и да избягва всякакви парадоксални действия... Трябва да се откажем от противопоставянето и мисленето от епохата на Студената война\", отбеляза дипломатката. \n\"Ако не бяха днешните цифри, може би можеше да се запитаме откъде се взе този страшен адски пърформънс, който Лондон устрои и който се явява печелившата страна в тази ситуация. Но в този момент, след като бяха публикувани цифрите, не остава никакво съмнение, че зад тази провокация стоят силни, могъщи сили, които се намират в САЩ и Великобритания\", заяви официалният говорител на руското външно министерство Мария Захарова. Москва ще предприеме мерки спрямо всяка държава, която е изгонила руски дипломати, както и на затварянето на генералното консулство на Русия в Сиатъл, подчерта Захарова. \nРедица европейски страни, включително Франция, Германия, Полша, прибалтийските страни, Украйна, както и САЩ и Канада предприеха действия за изгонването на повече от 100 руски дипломати във връзка с отравянето на бившия руски шпионин Сергей Скрипал и дъщеря му в британския град Солсбъри. Норвегия, Унгария и Ирландия също обявиха, че ще отзоват руски дипломати. Правителството на Исландия е информирало руския посланик в Рейкявик, че временно преустановява всякакви двустранни отношение с Кремъл в знак на солидарност с Великобритания. \nПремиерът на Великобритания Тереза Мей пък заяви, че до 130 души може да са били в контакт с нервно-паралитичния газ \"Новичок\", който според британските власти е използван при инцидента. Според нея над 50 души са потърсили медицинска помощ. По отношение на Скрипал и дъщеря му Юлия тя заяви, че те остават в крайно тежко състояние, а лекарите не дават надежди то да се подобри в близко време. Мей предположи, че двамата може никога да не се възстановят, и добави, че това показва колко \"варварско по своята същност\" е било нападението. Британският премиер заяви също, че Великобритания разполага с доказателства за опити на Русия през последното десетилетие да организира износа на химически вещества зад граница. \"Вероятно за убийството на хора\", предположи тя. \nМеждувременно стана ясно, че президентът на Чехия Милош Земан е разпоредил на ръководителя на местната Служба за безопасност и информация да провери версията дали е възможно използваният в Солсбъри \"Новичок\" да е чешко производство.   \n", "date": "2018.03.28", "title": "Борисов привиква Бойко Коцев от Москва "}
{"url": "http://www.duma.bg/node/163676", "text": "Гръцкият министър на отбраната Панос Каменос, който е и лидер на партията \"Независими гърци\" заплаши, че партията му на всяка цена ще попречи да има термина \"Македония\" в името на северозападната съседка на страната му. Каменос е коалиционен партньор в кабинета на премиера Алексис Ципрас. \nПред местната телевизия \"Антена\" той заяви, че \"преди договорът да стигне в парламента, ще трябва да се изпълни гръцкото условие за промяна на конституцията\" на Република Македония. \"За да има промяна в конституцията, ще трябва да има избори в Скопие. Да допуснем, че ще има избори и ще има обрат и приемат промените в Конституцията, които днес не приемат. Само тогава с решение на гръцкото правителство договорът ще влезе в парламента и тогава ще решим какво да правим\", поясни Каменос. Той добави, че партията му ще блокира всяко предложение, което според нея може да е в ущърб на Гърция.       \n", "date": "2018.03.28", "title": "Гръцка партия блокира името \"Македония\""}
{"url": "http://www.duma.bg/node/163677", "text": "Компанията \"Кембридж аналитика\", използвала за политически цели личните данни на 50 млн. потребители на фейсбук, е изиграла \"ключова роля\" за гласуването в полза на \"Брекзит\". Това твърди разобличителят Кристофър Уайли в интервю за европейските вестници \"Либерасион\", \"Монд\", \"Велт\", \"Паис\" и \"Република\". \n\"Биха ли одобрили британците \"Брекзит\"-а през 2016 г. без \"Кембридж аналитика\"? \"Не, те са изиграли ключова роля, сигурен съм\", заявява бившият директор по изследванията на тази компания. Той разкри, че канадската фирма \"Агрегейт Ай Кю\" е била свързана с \"Кембридж аналитика\", и двете работили съвместно за подпомагане на кампанията за излизане на кралството от ЕС, за да може да се надхвърли определеният таван на разходите. Според него без \"Агрегейт\" привържениците на \"Брекзит\" не биха спечелили референдума, чийто изход бе решен с по-малко от 2 процента от гласовете. \nУайли заяви, че \"Фейсбук трябва да бъде поправен, а не заличен\" и отхвърли призивите хората да напускат социалната мрежа. \"Вече е невъзможно да се живее без тези платформи, но трябва да им се наложат известни правила\", смята той.     \n", "date": "2018.03.28", "title": " \"Кембридж аналитика\" с ключова роля за \"Брекзит\""}
