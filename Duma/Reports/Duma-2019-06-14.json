{"url": "https://duma.bg/tsska-sf-vze-sedmi-futbolist-n193965", "text": "ЦСКА-Сф привлече в редиците си бразилския вратар Густаво Бузато. 28-годишният страж има италианско гражданство и няма да заема квота за чужденец в тима. Той е юноша на местния гранд Гремио, с който записва няколко мача в различни първенства и дори става вицешампион на родината си през 2013 г. След това играе за по-скромни тимове като Иказа, Америка (Рио Гранде до Норте), Атлетико Гояс, Апаресидензе, Наутико и Сампайо Корейа. Последните няколко месеца Бузато е бил част от състава на Итуано (Сао Пауло) в четвърта бразилска дивизия. След подписването на своя личен договор футболистът веднага замина за Тетевен, където ще направи днес индивидуална тренировка, а от утре ще се включи в отборните заниманията. Бузато е седмото попълнение за \"червените\" досега. Преди него тимът парафира с бранителя Петър Занев, шотландеца Тони Уот, руснака Денис Давидов, италианеца Диего Фабрини, ирландецът Греъм Кери, както и с португалеца Нуно Томаш, който бе откупен от Беленензеш. ", "date": "2019.06.14", "title": "ЦСКА-Сф взе седми футболист"}
{"url": "https://duma.bg/voleybolistkite-s-parva-pobeda-v-ligata-na-natsiite-sas-silen-mach-sreshtu-koreya-n193950", "text": "Женският национален отбор на България отбеляза първа историческа победа във Волейболната лига на нациите. Националките ни, водени от Иван Петков, се наложиха над Република Корея с 3:1 гейма (20:25, 25:23, 25:19, 26:24) в последния си мач от група 13, в четвъртата седмица от световната надпревара, на турнира в Перуджа, Италия. След този успех \"лъвиците\" изместиха Република Корея и вече са на петнадесето място във временното общо класиране с една победа, 11 загуби и 4 точки. Корейките пък отстъпиха назад и заемат последното шестнадесето място също с 1 победа и 11 загуби, но с 3 точки. Селекционерът Иван Петков заложи на следния стартов състав: Нася Димитрова, Мирослава Паскова, Мира Тодорова, Гергана Димитрова, Силвана Чаушева, Петя Баракова, Жана Тодорова (либеро). Родните представителки показаха вдъхновена и сърцата игра, като успяха да изкарат наяве най-добрите си качества във важния мач и наложиха волята си над съперника. Страхотен мач направи Нася Димитрова, която стана и реализатор за успеха с 24 точки. Волейболистките ни не успяха да стартират по-най-добрия начин в мача и позволиха на съперника да диктува играта. Корейките дръпнаха с 18:13, като разликата бе непреодолима и азиатките спечелиха първата част. В следващите два гейма българките бяха водещият тим на полето и след отлични изяви спечелиха, като поведоха с 2:1. Ключова бе четвъртата част, в която играта бе равностойна, а корейките се бореха със зъби и нокти за успех. Нашите момичета обаче показаха характер и воля за победа, уктояха в решителните моменти и надделяха с 26:24, а с това спечелиха и крайната победа с 3:1 гейма. С най-голям актив за победата на България бе Нася Димитрова с 24 точки (1 ас, 5 блокади), 16 точки добави Мирослава Паскова (1 блокада). Корея Ким Йеон Кун бе най-резултатна с 27 точки (2 аса). През последната седмица от най-комерсиалната волейболна надпревара България ще играе на турнира в Група 18 в Нингбо (Китай) срещу домакините, световния шампион Сърбия и Германия. ", "date": "2019.06.14", "title": "Волейболистките с първа победа в Лигата на нациите със силен мач срещу Корея"}
{"url": "https://duma.bg/vtori-evropeyski-organ-podmina-balgariya-n193939", "text": "Катастрофална загуба претърпя София в надпреварата за седалище на Европейския орган по труда година след като не успя да привлече и Европейската агенция по лекарствата. Въпреки многобройните твърдения на кабинета и Бойко Борисов, че България е сигурен фаворит, ведомството ще бъде разположено в Братислава. Словакия получи 15 от 28 гласа при гласуването на срещата на министрите от Съвета по заетост, социална политика, здравеопазване и потребителски въпроси. България бе подкрепена само от три държави, толкова гласове е получила и латвийската столица Рига, а кипърската Никозия има 7. Влияние са оказали географската отдалеченост на България, слабите транспортни връзки и ниското заплащане на труда у нас. \"Ще се боря европейската Агенция по труда да бъде в България. Това означава не само много работни места, доходи, това е голям престиж\", обясняваше преди евровота премиерът. Той дори изрази готовност да търгува подкрепата на София за някои от кандидатите за висши постове в Брюксел, ако получи насрещна подкрепа за новата агенция. Приютяването на ведомството няколко пъти бе изтъкнато като един от приоритетите му. \"България има шанс да привлече новата Европейска агенция по труда, като предложи седалище в София. Така у нас ще има европейска структура с бюджет от 52 млн. евро годишно и 150 работни места. Работа на правителството е да представи кандидатурата ни подобаващо, за разлика от предния път с Европейската агенция по лекарствата\", заяви и лидерът на ПЕС Сергей Станишев. Той обаче неколкократно разкритикува кабинета, че не полага достатъчно усилия за налагането на кандидатурата. \"Призовавам правителството да подходи сериозно и да кандидатства за седалище на тази нова европейска агенция не само чрез издържани документи, но и със сериозна дипломатическа офанзива за осигуряване на подкрепа от останалите държави членки\", настоя социалистът. Станишев припомни, че при кандидатстването за Европейската агенция по лекарствата държавата се представи в едва четири страници. Подобен несериозен подход рязко контрастира със 70-те страници на Холандия, която спечели с подробни анализи и разчети, предупреди Станишев. Целта на новия орган е да се подобри трансграничното сътрудничество, да се допринесе за гарантирането на справедлива мобилност в ЕС и да се подпомогне координацията на системите за социална сигурност.", "date": "2019.06.14", "title": "Втори европейски орган подмина България"}
{"url": "https://duma.bg/toronto-s-parva-titla-v-nba-n193951", "text": "Торонто е новият шампион в НБА. Канадците заслужиха първата си купа в своята история титла в Националната баскетболна асоциация. Раптърс триумфираха след успех в шестия мач от финалната серия със 114:110 точки над шампиона от последните две издания - Голдън Стейт Уориърс. Торонто затвори серията с 4:2 успеха, като триумфира при втория мачбол. Последният м За най-полезен играч във финалите беше избран Кауай Ленърд. Той спечели този трофей и през 2014 г. като играч на Сан Антонио. Ленърд е едва третият състезател в НБА, печелил наградата с два различни отбора, след Карийм-Абдул Джабар и ЛеБрон Джеймс. „Просто ми казаха да изляза и да играя баскетбол. Донесохме титлата у дома! По-късно ще мисля за бъдещето\", каза Ленърд. Двубоят беше изключително напрегнат, от средата на първата четвърт разликата в точките не надвиши 6 точки и всичко можеше да се случи. Голямата битка между Кауай Ленърд и Стеф Къри така и не се случи, двамата останаха малко под своите стандарти. За сметка на това много силно първо полувреме направи Кайл Лаури, който записа 11 т. и общо 26 в мача. Ленард завърши с 22 т., а за \"войните\" Клей Томпсън заби 30 т.", "date": "2019.06.14", "title": "Торонто с първа титла в НБА"}
{"url": "https://duma.bg/vlastta-se-oplete-za-broya-na-opasnite-yazoviri-n193934", "text": "Опасните язовири се увеличават, вместо да намаляват, след като през декември миналата година кабинетът отпусна още половин милиард за ремонта им. По последни данни на зам.-шефа на Държавната агенция за метрологичен и технически контрол (ДАМТН) Кирил Войнов от общо 6840 изкуствени водоема у нас 414 са в аварийно състояние, 500 са опасни, 10 са под специално наблюдение. В момента се извършвало проучване и проектиране на 16 от най-критичните язовири, за да бъдат ремонтирани. \"Държавата си е на мястото, няма основания за безпокойство. Хората могат да спят спокойно с божията помощ, защото държавата сега не спи\", декларира бившият шеф на пожарникарите.  ДУМА припомня, че през ноември 2017 г. властта твърдеше, че опасните водоеми са около 200, а през март 2018 г. сведе броя им до 150. През декември миналата година Войнов се оплака, че за над 400 язовира трябвало спешен ремонт, а над 800 се нуждаят от текущ. Кабинетът веднага отпусна допълнителни 500 млн. лв. През април тази година, когато се топяха снеговете и преливаха реките, Войнов обяви, че няма язовири в критично състояние.  Преди няколко дни се скъса стената на язовира край с. Нова Върбовка до Стражица, наводни множество къщи и градини и по чудо не загина никой. Според Войнов обаче причината била \"много интензивен дъжд за кратко време\", заради който преливникът не могъл да поеме водата и прелял през язовирната стена, откъдето дошло и пропукването. Последната проверка на водоема е правена през февруари 2018 г., а следващата е планирана за 17-21 юни. Войнов не пропусна отново да обвини кметовете, че общинските язовири са най-опасни, защото не се грижат за тях. \"Агенцията е съставила 600 акта за нарушения на кметове, няма да правя компромиси\", зарече се Войнов. Миналата година властта реши с изменения в Закона за водите държавата да стане собственик на неподдържаните общински язовири. Социалистите отдавна настояват, че не бива на общините да се вменяват ангажименти без финансово и експертно обезпечаване. \"Абсурдно е да поискаш те сами да изпълняват поддръжката на стените и съоръженията, на 500-метровата зона след стените, да осигуряват измервателна и контролна апаратура и т. н. Нито имат пари в бюджетите за това, нито има откъде да се назначат експерти\", коментира тогава Манол Генов от БСП. Това доведе и до масов отказ на общините да стопанисват язовири - до октомври миналата година общо 106 общини бяха поискали държавата да поеме грижата за 2318 водни съоръжения. ", "date": "2019.06.14", "title": "Властта се оплете за броя на опасните язовири"}
{"url": "https://duma.bg/vmro-predlaga-karta-balgarin-za-sanarodnitsite-zad-granitsa-n193935", "text": "Депутатите от ВМРО обявиха нова законодателна инициатива, която предвижда въвеждането на личен документ \"Карта българин\". Той ще се издава на хора от български произход, които живеят зад граница, нямат българско гражданство, не са осъждани и не застрашават националната сигурност на държавата. С \"Карта българин\" те ще могат да пребивават трайно у нас, да учат и работят, но нe и да гласуват, обяви депутатът от ВМРО Юлиян Ангелов. Документът ще се издава от МВР или от българските консулски служби и ще важи само за територията на България. Срокът на валидност ще е 10 години, но желаещите ще могат да кандидатстват за неговото удължаване до живот. Идеята е лицата от български произход в Украйна, Молдова, Македония, Албания, Сърбия и други държави да имат по-лесен достъп до родината майка, обясни Ангелов. Според него така ще се преодолеят демографските проблеми, проблемите на пазара на труда и трудностите по получаване на българско гражданство. Ангелов уточни, че удостоверяването на български произход ще става по реда на Закона за българите, живеещи извън границите на България. С новата \"Карта българин\" сънародниците ни ще могат да пътуват и безвизово, обясни Ангелов. Издаването й няма да е обвързано със загуба на гражданство от съответната страна на произход, тъй като в много държави, в които има български емигранти, двойното гражданство не е разрешено.", "date": "2019.06.14", "title": "ВМРО предлага \"Карта българин\" за сънародниците зад граница"}
{"url": "https://duma.bg/bsp-vnese-iskane-za-preizchislyavane-na-pensiite-n193936", "text": "ПГ \"БСП за България\" внесе в НС искане с промени в КСО пенсиите за трудова дейност, отпуснати до 31 декември 2016 г., да се преизчислят от 1 септември 2019 г., като индивидуалният коефициент на лицето се умножи по средномесечния осигурителен доход за страната за 2015 г. \"Голяма част от българите са с доходи на границата на физическото оцеляване. Това се отнася най-вече за пенсионерите и за хората над 65 г. Над 1,3 млн. възрастни хора са с пенсии под границите на бедността\", припомнят социалистите в мотивите си. От години не се предвижда никаква промяна на парите за старост освен ежегодното осъвременяване от 1 юли. От БСП са категорични, че положението е нетърпимо и се изискват бързи и неотложни мерки, които няма да нарушат основните принципи на осигуряването и да демотивират младите хора да се осигуряват. Социалистите предлагат преизчисляването на пенсиите да става поне на 4 години. Те са пресметнали, че то ще струва 559 млн. лв. на бюджета. От левицата предлагат още с промени в Закона за семейните помощи за деца размерът на парите за второ и трето дете на родители, осигурявали се 2 г. преди раждането, да не е по-малък от 10-кратния размер на минималната заплата. \"С всяка година броят на родените деца трайно намалява. През 2018 г. у нас са регистрирани 62 197 новородени. В сравнение с предходната те са намалели с 1758, или с 2,7%. Ужасяващата статистика изисква спешни, засилени и конкретни мерки за стимулиране на отговорното родителство и подпомагане на семействата с ниски доходи\", аргументират се социалистите. Те предлагат  еднократна помощ за началото на учебната година да получават не само първокласниците, а всички деца до IV клас.   ", "date": "2019.06.14", "title": "БСП внесе искане за преизчисляване на пенсиите"}
{"url": "https://duma.bg/ivaylo-petkov-e-noviyat-sporten-direktor-na-levski-n193949", "text": "Ивайло Петков е новият спортно-технически директор на Левски. Той бе поканен да поеме поста и ще бъде представен в близките дни. \"Ръководството ми представи концепцията за развитие и бях поканен да стана част от нея. За мен е голяма чест да бъда в клуб като Левски и благодаря за доверието, което ми гласува ръководството. Надявам се с общите усилия на всички в Левски да изведем отбора там, където му е мястото“, заяви Петков. Ивайло Петков е роден на 24 март 1976 г. Той е трикратен шампион на България на България с отбора на Литекс ( 1997-98, 2009-10, 2010-11). Печелил е Купата на България (2009 г.) и Суперкупата на България (2010 г.). Има 65 мача и 3 гола за националния отбор на България, участник е на Световното първенство във Франция 1998. В богатата си кариера като играч е носил екипите на турските Фенербахче, Истанбулспор и Анкарагюджу и на руския Кубан Краснодар.", "date": "2019.06.14", "title": "Ивайло Петков е новият спортeн директор на Левски"}
{"url": "https://duma.bg/bez-publika-na-balgariya-angliya-zaradi-rasizam-n193952", "text": "Евроквалификацията между България и Англия може да се проведе без публика. Дисциплинарната комисия на УЕФА е отворила процедура заради расизъм в последното ни домакинство срещу Косово в понеделник. Една от възможните санкции в правилника е затварянето на трибуните за следващото ни домакинство. А то е на 14 октомври именно срещу \"Трите лъва\". България вече е наказвана в миналото за прояви на расизъм и зависи дали УЕФА ще ги вземе предвид, или започва броенето от настоящия квалификационен цикъл. Ако се приеме второто, можем да се надяваме на най-леката санкция, която е частичното затваряне на сектора, от който са дошли расистките подвиквания. Според информациите, те са от сектор Б, където са феновете на Левски. Той беше изключително рехаво посетен срещу Косово, което при положителна развръзка може да затвори само малка част от трибуната. Но ако се вземат предвид и предишните провинения, следващата санкция е затварянето на целия стадион. При трето провинение, България може да бъде извадена от надпреварата.  Според информациите гостите са се оплакали на дежурния делегат на УЕФА Олег Харламов (Ест), че са обиждани от феновете, които са скандирали: \"Убий шиптъра\" в средата на първото полувреме. Очаква се в близките седмици да има решение на Дисциплинарната комисия на УЕФА. В зависимост от тежестта му, българската страна ще може да го обжалва. ", "date": "2019.06.14", "title": "Без публика на България - Англия заради расизъм"}
{"url": "https://duma.bg/bsp-e-korektiv-na-vlastta-smyata-prezidentat-n193937", "text": "Притеснение за бъдещето на БСП като основен коректив на властта изрази президентът Румен Радев. \"Въздържам се да коментирам партии, но едно е ясно - България не трябва да остава без политическа опозиция, защото това ще бъде пагубно за демокрацията\", отвърна той на въпрос за случващото се на \"Позитано\" 20. \"Процесите в БСП крият такъв риск, затова ги следя с тревога. Ако това се случи, упражняването и консумирането на властта в България остава без коректив, а много опозиционно настроени хора ще трябва да търсят друго решение\", посочи Радев. Държавният глава отбеляза, че при финансирането на партиите трябва да се търси баланс между техния и обществения интерес. Според Радев големият проблем не е размерът на субсидията, а да има механизъм, който да третира еднакво партиите по отношение на финансирането. Виждате, че в България управляващите партии нямат нужда от субсидии, те се финансират директно от властта и го правят по начин, по който дори не се и крият, отбеляза държавният глава. Според него намалената партийна субсидия задушава опозицията преди местните избори. ", "date": "2019.06.14", "title": "БСП е коректив на властта, смята президентът"}
{"url": "https://duma.bg/prezidentat-s-ostri-kritiki-kam-boyko-borisov-n193938", "text": "Поредните остри критики към Бойко Борисов и правителството отправи президентът Румен Радев. Държавният глава не спести публичното си недоволство от отношението на властта към ветото му по Закона за държавната собственост и последвалото сезиране на Конституционния съд. Напълно разбирам, че премиерът е зает и няма време да чете конституцията и законите, но това е непростимо за хората около него, заяви Радев.  \"Призовавам най-колегиално да се спре със спекулациите, че президентът спира магистрала \"Хемус\" и инфраструктурното развитие на страната. Това е крайно некоректно, мога да използвам и по-тежка дума. Ветото ми и последвалото сезиране на КС нямат нищо общо и не касаят магистрали, скоростни пътища, пристанища, газопроводи и т.н., т.е националните обекти. За тях отдавна си има ясна законова процедура за ускорено отчуждаване и те изобщо не попадат в това вето. Крайно време е да разберат разликата между национални обекти и обекти с национално значение\", подчерта президентът. Той апелира за разбиране и отговорно отношение към промените в закона и заяви, че те дават неограничени и безконтролни възможности без никакви критерии правителството да определя за \"обект от национално значение\" каквото си поиска. Радев добави, че много хора от администрацията и министерствата са търсели достъп до него, за да го помолят да наложи вето, за да предпази правителството \"от хаоса, който само създава, и от това, че ще бъдат забавени тези проекти като реализация\". Радев припомни, че преди 10 г. премиерът обяви \"Хемус\" за приоритет, и подчерта, че ако за това време тя не е построена, вината не е в президента. Колко километра се изградиха и колко километра се отчуждиха оттогава досега, попита той.  В отговор на изказване от Борисов, че президентът рекламирал работата на правителството в чужбина, Радев отново бе критичен. Той подчерта, че зад граница никога не е казвал нещо лошо за страната и кабинета. Ако някой разчита в това одобрение към правителството, греши, категоричен бе президентът. \"За разлика от други политици аз не \"изнасям\" българските проблеми отвъд граница. Подкрепям добрите намерения на правителството, но при изхарчени огромни национални и европейски средства резултатите са далеч от възможното и очакваното като обем и най-вече като качество\", подчерта държавният глава.", "date": "2019.06.14", "title": " Президентът с остри критики към Бойко Борисов"}
{"url": "https://duma.bg/obshtinskite-pari-za-chistota-iztichat-kam-vanshni-firmi-n193933", "text": "Парите, които Столичната община дава на общинското дружество \"Чистота-Искър\" за сметосъбиране и извозване, продължават да изтичат към външни фирми, сигнализираха общинските съветници от БСП в СОС. Общинарите гласуваха отчетите за финансовото състояние на общинските дружества през миналата година.  Според Милка Христова от БСП 97% от финансирането за 12 млн. лева отиват за наемане на техника от \"Грийн партнърс\", и то без обществена поръчка. Освен това през последните години печалбите от \"Чистота-Искър\" драстично намаляват. Докато за периода 2015-2016 г. те са били 2 млн. лева, през 2017 г. са половин милион лева, а през 2018 г. падат до 18 000 лева. Това е емблематичен пример докъде може да бъде доведено дружество заради безхаберие в ръководенето му, коментира Христова. В момента \"Чистота-Искър\" обслужва три столични района - \"Красна поляна\", \"Красно село\" и \"Люлин\". Заради сигнали за нередности при предишни ръководства бе назначена общинска проверка. Социалистите настояват докладът от нея да бъде оповестен, тъй като имат информация, че ще се намеси прокуратурата. От БСП искат нова ревизия на дружеството и търсене на пълна отговорност от старото ръководство.  Другото общинско дружество, заради което социалистите изразиха недоволството си, е \"Софийски имоти\" и неговото дъщерно дружество \"Лабело\". То притежава 14 общински жилища чрез \"Заводпроект\", които дава под наем, без да минава през правилата на общинската наредба. За миналата година приходите от тях са едва 23 000 лева, няма как да сме доволни от този факт, коментираха от БСП.   Социалистите имаха и сериозни забележки към управлението на \"Топлофикация\". Тази година загубите на общинското дружество са по-малко от миналогодишните, но това се дължи на отлагането на плащанията за въглеродни емисии за тази година, напомни Альоша Даков. ", "date": "2019.06.14", "title": " Общинските пари за чистота  изтичат към външни фирми"}
{"url": "https://duma.bg/novi-vlakove-za-bdzh-nay-rano-sled-4-godini-n193927", "text": "Нови мотриси за БДЖ могат да бъдат доставени най-рано след 4 години - през 2023 г. Това стана ясно вчера на дискусия, свързана с очакваната нова поръчка за доставка на нови мотриси, организирана от БДЖ и НКЖИ. Поръчката ще бъде изготвена след постъпването на всички предложения и тя ще бъде пусната до края на годината. 2023 г. обаче е оптимистичният срок за доставката. Това стана ясно от думите на шефа на СД на \"Холдинг БДЖ\" Григор Григоров.  Поръчката ще бъде за около 10-15 броя мотриси за средни разстояния, а след това и на нови между 30 и 50 броя съвременни вагона. Планираната инвестиция е в размер на повече от 100 млн. евро. По разчети така ще бъдат осигурени над 4000 места. Със сегашния подвижен състав трябва да изкараме до 2022 г., обясни Григоров.  Подвижният състав, с който разполага обаче в момента БДЖ, е причината за срива в пътническата услуга, признаха от ръководството на железницата. По техни данни сега БДЖ има най-малко пътници за последните 50 г. Става въпрос за около 20-21 млн. пътувания с железницата годишно. Едва ли можем да очакваме подобрение без нови влакове, призна Григоров. Според проучвания от научната гилдия в областта на жп транспорта като най-голям проблем пътниците отчитат лошата хигиена и закъсненията на влаковете. От Гражданската инициатива за обществен и релсов транспорт попитаха при това положение какво се случва до 2023 г. И предложиха, след като премиерът Бойко Борисов е започнал да проявява най-после интерес към БДЖ, да поиска от германския канцлер Ангела Меркел или от френския президент Еманюел Макрон да предоставят безвъзмездно техни влакове, които не използват, но са годни. Както това направиха швейцарците, които подариха на страната ни трамваи втора ръка. Григоров обясни след дискусията, че освен пускането на поръчката за нови влакове превозвачът вече готви покупка на вагони от \"Дойче бан\", които са поддържани по всички правила и далеч по-млади от сегашните на БДЖ. Планира се до месец и обществена поръчка за ремонт на 30 от сегашните локомотиви \"Шкода\", които са на преклонната възраст от 40-45 години. За обявената вече поръчка за ремонт на мотрисите \"Дезиро\" на \"Сименс\" срещу 160 млн. лв. без ДДС стана ясно, че в момента потенциалните изпълнители правят оглед на машините, за да си изготвят офертите. Те трябва да бъдат подадени до 23 юли и ще бъдат отворени на следващия ден. Председателят на железничарския синдикат към КНСБ инж. Петър Бунев каза, че е необходимо да се разработи национална транспортна схема, за да се знае какъв е ангажиментът на държавата към гражданите и какви са нуждите. Бунев каза, че ръководството на БДЖ трябва да помисли и за осигуряването на довеждащ транспорт от гарите, които са далече от населено място, и това трябва да се случи в партньорство с общините. Той заяви още, че условията на труд за железничарите се влошават от ден на ден. Бунев настоя да се върне транспортната полиция в крайградските влакове, както и посегателството върху кондуктор да се води тежко престъпление. ", "date": "2019.06.14", "title": "Нови влакове за БДЖ - най-рано след 4 години"}
{"url": "https://duma.bg/severna-makedoniya-mozhe-da-se-vklyuchi-v-aets-belene-n193925", "text": "Правителството на Северна Македония анализира възможността да се включи в проекта за АЕЦ \"Белене\", предаде агенция МИА. Правителството разглежда сериозно предложените опции в обявата на България в Официалния вестник на Европейския съюз, в която тя кани съседните страни да участват в процедурата за избор на стратегически инвеститор за изграждане на АЕЦ \"Белене\". Съществува интерес за включване в проекта и в момента се правят подборни анализи, след което обществеността ще бъде информирана за предприетите стъпки, каза за МИА източник от правителството. Агенцията посочва, че председателят на Регулаторната комисия за енергетика Марко Бислимовски е подкрепил идеята Северна Македония да инвестира в някоя атомна електроцентрала в съседна страна.", "date": "2019.06.14", "title": "Северна Македония може да се включи в АЕЦ \"Белене\""}
{"url": "https://duma.bg/fandakova-razvalya-dogovora-za-remont-na-70-ou-n193932", "text": "Договорът с фирмата, която ремонтира 70 Основно училище в София, вероятно ще бъде развален. Това съобщи столичният кмет Йорданка Фандъкова по повод питане на общинските съветници от БСП Калоян Паргов и Милка Христова за скандалното обновление на училищната сграда с европари. Социалистите сигнализираха за нередности при забавения ремонт, за скъпи материали и некачествена работа. В отговор на сигнала Фандъкова отчете, че до 19 юни е даден срок за отстраняване на дефектите. Ако те не бъдат отстранени, а ние очакваме, че няма да бъдат, ще прекратим договора с изпълнителя, обеща кметицата. Глобата за фирмата ще бъде в размер на 230 000 лева. Според Фандъкова изпълнителят не проявявал ентусиазъм да поправи работата си, но ще плати всички санкции. След това предстои конкурс за нова фирма, тъй като тя не се избирала \"по симпатия\", стана ясно от думите на кмета. ", "date": "2019.06.14", "title": " Фандъкова разваля договора за ремонт на 70 ОУ"}
{"url": "https://duma.bg/zakrivat-polovinata-ot-poshtenskite-klonove-n193926", "text": "Половината от пощенските станции в страната може да бъдат закрити, след като депутатите от транспортната комисия в парламента приеха промени в Закона за пощенските услуги. Според тях \"Български пощи\" получават правото самостоятелно да закриват свои клонове в населени места с под 800 жители заради тяхната нерентабилност. В над хиляда градчета и села пощенските клонове са единствената останала връзка с държавата и са част от националната сигурност. В момента \"Български пощи\" имат мрежа от 2979 пощенски станции в страната, от които 638 са в големите градове, но 1500 са в селища с под 800 жители, обяви шефът на държавното дружество Деян Дънешки. Той обеща да няма селище без пощенски услуги. В бъдеще те могат да се доставят и от дронове, обяви транспортният министър Росен Желязков. Депутатите от транспортната комисия гласуваха на второ четене промени в Закона за пощенските услуги, според които пощенските клонове в населени места под 800 жители ще могат да се закриват от \"Български пощи\" ЕАД. Пред депутатите от комисията министърът на транспорта и съобщенията Росен Желязков и шефът на пощите Деян Дънешки обещаха, че няма да оставят малките населени места без този вид услуги. \"Независимо от това дали са под, или над 800 души население, те ще бъдат обслужвани\", увери Желязков. Той посочи, че по никакъв начин концентрацията на граждани в големите населени места не е натиск върху \"Български пощи\" да редуцира центровете си в малките населени места.  В момента \"Български пощи\" имат мрежа от 2979 пощенски станции в страната, от които 638 са в големите градове, но 1500 са в селища с под 800 жители, обяви Дънешки. Срещу решението гласуваха \"против\" депутатите от ДПС и БСП. Сред аргументите им беше, че така се развързват ръцете законово на пощите да намалят клоновете си и да навредят на голяма част от населението. В отговор Желязков коментира, че и досега пощите са можели да редуцират клоновете си, но не са го направили. Отделно развиват и алтернативи като междуселищни пощальони, които разнасят парите на 300 000 пенсионери всеки месец. Той акцентира, че в бъдеще обслужването е възможно да се извършва и от дронове. Обикновените пощенски услуги, които се предлагат от частните куриерски фирми, ще поскъпнат с 20%. Причината е, че върху тях вече ще се начислява ДДС, решиха още депутатите.", "date": "2019.06.14", "title": "Закриват половината от пощенските клонове"}
{"url": "https://duma.bg/zhurnalisti-ot-tsyal-svyat-obsazhdat-v-sofiya-badeshteto-na-mediite-n193930", "text": "Агенционната журналистика е един от последните бастиони на истинските, проверените, достоверните новини, затова се нуждае от източници на вдъхновение толкова, колкото и от източници на финансиране. Това заяви генералният директор на БТА и генерален секретар на Световния съвет на информационните агенции Максим Минчев в приветствието си към участниците в Шестия световен конгрес на информационните агенции в София. Събитието се провежда в България до неделя, а домакин е БТА. Минчев отбеляза, че над 200 журналисти от 100 държави са се събрали да обсъдят бъдещето на новините, променят ли професията дигитализацията и навлизането на изкуствения интелект, как в безкрайното виртуално море на информация да се отдели същественото от маловажното, истинското от фалшивото, достоверното от манипулативното, как да се защити авторското право и да се актуализират моделите на финансиране. Конгресът се излъчваше на живо на сайта на БТА и на специална медийна платформа. Осигуряването на достъпна, навременна и обективна информация, свободна от цензура и автоцензура, е голямата мисия на информационните агенции, заяви в приветствието си президентът Румен Радев. Той отбеляза, че истината често се дави в море от фалшиви новини, а бързината взема превес над достоверността. \"Наемат се армии от полуграмотни тролове, за да се дискредитират идеи и личности. А разрушителният ефект на информацията може вече да бъде по-голям и от този на бомбите и ракетите\", обобщи той. Според Радев финансовите проблеми пред медиите водят до политически и икономически зависимости и до подкопаване на професионалните и етичните стандарти. Участниците бяха поздравени и от министъра на културата Боил Банов, който също бе на откриването.", "date": "2019.06.14", "title": "Журналисти от цял свят обсъждат в София бъдещето на медиите"}
{"url": "https://duma.bg/sestri-i-laboranti-ot-vidin-spirat-rabota-za-chas-n193929", "text": "Специалистите по здравни грижи във видинската МБАЛ \"Св. Петка\" започнаха ефективни протести, както се бяха заканили в началото на седмицата. Заради неизпълнените искания за адекватно възнаграждение и подобряване на условията на труд всеки ден от 8 до 9 ч. те ще спират работа. Пациентите няма да са потърпевши от ефективните протести на сестрите, тъй като ще има дежурен. Медицински сестри, лаборанти и рехабилитатори излязоха пред болницата. Те се заканиха да стачкуват по два часа на ден, ако условията им не бъдат приети, като последна стъпка предвиждат дори колективно подаване на оставки. Председателят на дружеството на професионалистите по здравни грижи във видинската болница Диана Богомилова заяви, че всички други начини за решаване на проблемите им вече са изчерпани. \"До момента нямаме разрешаване и действие по нито едно от исканията ни. Не само че нямаме краен резултат, въобще няма работа по тези искания. Непрекъснато уведомявахме, че по този начин повече не може да се работи. Идва отпускарски сезон, ние наистина не можем да правим графици, да работим\", заяви Богомилова. Припомняме, че първото от деветте искания на професионалистите по здравни грижи е да отпадне търговският статут на лечебните заведения.", "date": "2019.06.14", "title": "Сестри и лаборанти от Видин спират работа за час"}
{"url": "https://duma.bg/vsenarodni-chestvaniya-za-rozhdenika-borisov-n193928", "text": "Навръх 60-ия си рожден ден вчера Бойко Борисов кацна с хеликоптер на полигона в Шабла, където с военни почести и музика го посрещнаха шефът на отбраната ген. Андрей Боцев и военният министър Красимир Каракачанов. Премиерът наблюдава тактическото учение с бойни стрелби на формированията за противовъздушна отбрана от Българската армия в компанията на министъра на отбраната на Сърбия Александър Вулин, зам.-посланика на САЩ Джъстин Фридман, командира на Сухопътния компонент на Националната гвардия на Тенеси ген. Джими Кол и други висши офицери.  От ВВС подариха на Борисов пистолет \"Макаров\". Още с пристигането си той попита какъв е редът на церемонията и как да се обърне към войниците. После се вживя на върховен главнокомандващ и прие строя на почетния караул, организиран специално за него. \"Гледай каква огнева мощ. Както викат сърбите - пуцай. Това летец да не си сега в момента. Гледай ракетата как го търси. Няма отърване\", радваше се Борисов на бойната техника. \"На румънците казали ли сте, че водим учения? Че преди няколко години Траян Бъсеску се чудеше какво става. Радарите им сигурно се въртят сега. А от Севастопол наблюдават ли ни сега? Предупредени са, нали? Трябва да се спазват всички мерки за сигурност\", бъбреше неспирно Борисов. Бойните учения са много важни за дипломацията, мира и бойните другарства, обобщи премиерът и на тръгване заръча на Каракачанов: \"Само изчакайте да литнем, да не ме уцелите.\"", "date": "2019.06.14", "title": "\"Всенародни чествания\" за рожденика Борисов"}
{"url": "https://duma.bg/sotsialistite-iskat-nov-konkurs-za-proekta-zlatna-sofiya-n193931", "text": "Общинските съветници от БСП излязоха с позиция, в която настояват да се проведе нов конкурс за проекта за ремонт на зона 4 в центъра на столицата, известна като \"Златна София\". В нея попадат едни от най-значимите символи на града - храм-паметникът \"Александър Невски\", пл. \"Народно събрание\", Синодалната палата, църквата \"Света София\" и др. Според социалистите новият конкурс трябва да бъде без дискриминационни условия, за да може участниците да бъдат възможно най-много. След конкурса трябва да бъде гарантирано широко обществено обсъждане, за да има консенсус, пише в позицията на левицата. Ако не се достигне до подкрепа на проекта, той не трябва да бъде одобряван за изпълнение, смятат социалистите. Те са категорични, че към преустройството на знакови пространства в центъра на столицата трябва да се подхожда внимателно. Те напомнят за провала в реконструкцията на зона 2, в която попада и ул.\"Граф Игнатиев\", която безвъзвратно изгуби доверието на гражданите. ", "date": "2019.06.14", "title": "Социалистите искат нов конкурс за проекта \"Златна София\""}
{"url": "https://duma.bg/dubayski-pristanishten-operator-s-interes-kam-nashite-portove-n193923", "text": "Един от най-големите пристанищни оператори в света - \"Дубай порт уърлд\", е проявил интерес да инвестира в българските пристанища и към създаването на високотехнологични логистични центрове в различни градове на страната. Това съобщиха от президенството. Държавният глава Румен Радев се е срещнал със Султан Ахмед бин Сулайем, главен изпълнителен директор на \"Дубай порт уърлд\" (Dubai Port World) и един от най-влиятелните бизнесмени от Обединените арабски емирства. Срещата между двамата идва след участието на българския президент в Петербургския икономически форум, където Радев отправи покана към представителите на бизнеса да инвестират в България. Радев и Сулайем са обсъдили перспективите за утвърждаването на България като регионален логистичен център за пренос на стоки от Азия към Европа. Представителят на \"Дубай порт уърлд\", която притежава 78 логистични терминали в различни части на света, е посочил, че използването на българските пристанища по река Дунав дават възможност за бърз достъп до останалите европейски държави. Според Радев стратегическото разположение на страната ни между Европа и Азия и висококвалифицираните кадри у нас създават отлични предпоставки за избора на България като регионален логистичен център.  ", "date": "2019.06.14", "title": "Дубайски пристанищен оператор с интерес към нашите портове "}
{"url": "https://duma.bg/karanikolov-veche-ne-shte-megaagentsiya-za-darzhavnite-druzhestva-n193921", "text": "Икономическото министерство се отказва от идеята да бъдат обединени агенциите за приватизация и за инвестиции в мегаагенция за държавните предприятия. Това стана ясно от думите на министъра на икономиката Емил Караниколов пред ресорната парламентарна комисия, която обсъди проектозакона и трябваше да го гласува на първо четене. Така приемането му беше отложено по искане на Караниколов до провеждането на национален съвет за тристранно сътрудничество, насрочен за 19 юни, предаде БНТ. На тристранката се очаква да бъдат разгледани мненията на привържениците и противниците на проекта за мегаагенция, която да определя държавната политика в дружествата с над 50 процента публична собственост.   Спорният въпрос е предвиденият в текстовете на специалния закон за публичните предприятия текст за отпадане на списъка с държавните предприятия, забранени за продажба, който в момента е част от Закона за приватизация. Въпреки уверенията на Караниколов преди време, че тези дружества ще останат защитени, тъй като новият закон предвижда вече продажбата на всяко дружество с над 50 процента държавно участие да се продава само с одобрението на парламента, намерението буди критики. Сега Караниколов смята, че не се налага създаването на мегаагенция, а плановете са забранителният списък за раздържавяване не само да бъде запазен, но и да бъде разширен и в него на практика да влизат всички публични дружества с над 50 процента държавно участие и отново ваденето на фирми от него са да става само след одобрението на Народното събрание. Плановете бяха бъдещата Агенция за публичните предприятия и инвестиции да решава как държавата да управлява и печели по-добре от дружествата, в които притежава над 50 процента.", "date": "2019.06.14", "title": "Караниколов вече не ще мегаагенция за държавните дружества"}
{"url": "https://duma.bg/razreshiha-svobodnoto-kampinguvane-no-samo-po-pravila-n193924", "text": "Свободното къмпингуване вече ще е разрешено, но ще може да става само на определените за това места. Палатки, кемпери и каравани обаче няма да могат да се поставят по плажовете. Който не спазва правилата, ще бъде санкциониран с глоба от 500 до 1000 лв. Това решиха депутатите с окончателни промени в Закона за устройство на Черноморското крайбрежие. С промените се регулира свободното къмпингуване, като ще се обособят конкретни зони, където ще могат да се разполагат палатки, кемпери и каравани. Тези територии обаче ще бъдат извън територията на морските плажове, пясъчните дюни и категоризираните къмпинги. Глобата за диво къмпингуване извън обособените зони ще бъде между 500 и 1000 лв. Наказателните разпоредби обаче ще влязат в сила година след като се създадат условията за легално къмпингуване. Въвеждат се и глоби за поставяне на палатки и плажни принадлежности (кърпи, чадъри и т. н.) върху дюни, като глобата е от 500 до 1000 лв. Ще има и санкции за паркиране или преминаване на автомобили през пясъчните образувания, които ще са в размер от 1000 до 3000 лв. С промените в закона се предвиждат и глоби от 5000 до 10 000 лв. и за поставяне на преместваем обект или съоръжение на територията на неохраняем плаж. Мирослава Петрова от \"Обединена група Бетономорие\" коментира, че поправките не решават истинските проблеми по Черноморието. \"Най-вече ни притеснява, че този закон не е подлаган на анализ, а такъв е крайно необходим. Този закон трябва да се погрижи за опазването на Черноморското крайбрежие, а той всъщност се занимава с проблемите на свободното къмпиране. Строителство, заграбване, презастрояване все още ще е възможно, а ние приехме поправки, които ограничиха свободното къмпиране\", коментира тя в кулоарите на парламента и посочи, че противниците на поправките ще продължат с протестите.", "date": "2019.06.14", "title": "Разрешиха свободното къмпингуване, но само по правила"}
{"url": "https://duma.bg/vpisvaneto-v-imotniya-registar-po-identifikator-na-imota-n193922", "text": "Вписването в имотния регистър ще е по идентификатор на имота. Това съобщиха от Министерството на регионалното развитие и благоустройството (МРРБ). След приключване изработването на цифровата кадастрална карта на територията на страната трябва да бъдат създадени \"поимотни\" партиди на собствеността, които ще фигурират в имотния регистър. Системата за вписване на имотите трябва да премине от \"персонална\" към \"поимотна\", като водеща роля ще има идентификаторът на имота, а не лицето - собственик. Това е обсъдено на заседание на Съвета по геодезия, картография и кадастър, чийто председател е заместник-министърът на регионалното развитие Валентин Йовев. Според Йовев въвеждането на единни стандарти и критерии, както и координацията на дейностите и съвместяването на данни изискват общи действия на всички институции в страната. До настоящия момент 81%, или 89 хил. кв. км, от територията на страната е покрита с цифрова кадастрална карта и кадастрални регистри, като е набрана информация за над 14 млн. недвижими имота, одобрени са кадастралните карти и кадастрални регистри за 915 населени места, включително и за областните градове и 127 общински центъра. Трансформирането на картата на възстановената собственост в кадастрална карта е приключило за 3179 землища.", "date": "2019.06.14", "title": "Вписването в имотния регистър - по идентификатор на имота"}
{"url": "https://duma.bg/otgovornost-za-balgariya-n193915", "text": "Искам да вярвам, че делегатите на конгреса на БСП си дават сметка каква отговорност се е строполила на плещите им за заседанието в неделя. Ако оставят настрана прекипелите емоции, интриги, лични амбиции и недолюбвания, непременно трябва да прозрат, че в един ден могат да се вземат решения, които ще повлияят на общото ни бъдеще. И съвсем не става дума само за бъдещето на БСП или на отделни партийни личности. Става дума за бъдещето на единствената политическа опозиция у нас. Нещо повече - за бъдещето на България. Не забелязваме ли накъде е тръгнала страната, какво се случва около нас, докато се занимаваме с вътрешнопартийния огън? На рождения си ден Диктатора се държи като египетски фараон. Посрещат го с химна, с тържествен марш и дарове. Същият диктатор, който обикаля с джипа си и раздава по своя преценка и от собствено име парите от държавната хазна. Нашите, а не неговите. Който преследва неудобни журналисти и е на път да закрие партиите. На когото му се иска БСП да е слаба или съвсем да я няма. Вярвам, че делегатите разбират, че не битката за председателското място, а битката с Диктатора и ГЕРБ е битката за бъдещето на страната ни и за бъдещето на децата ни. Отговорността е тежка и е наша.", "date": "2019.06.14", "title": "Отговорност  за България"}
{"url": "https://duma.bg/dronove-i-galabi-n193914", "text": "Началото на месеца е най-очакваното време по села и паланки. Тогава се получават пенсиите. Изненадващо опашката пред местния пощенски клон обаче я няма. Не се забелязва и куриер, който по-рано е обикалял по къщите. За сметка на това по обяд на мегдана се завихря пушилка, защото каца дронът, който трябва да достави парите за пенсии. Подобна футуристична картина би станала реалност, ако се сбъднат идеите на министъра на транспорта и съобщенията Росен Желязков. Той вече ги сподели пред депутатите от транспортната комисия, които на свой ред с промени в закона за пощите разрешиха на \"Български пощи\" на собствена глава да закриват клонове в населени места с жители под 800 души. В момента \"Български пощи\" имат мрежа от близо 3000 клона в цялата страна, от които 638 са в големите градове, но 1500 са в селища, отговарящи на този критерий. Така се оказва, че в един момент половин България може да остане без пощенски услуги. Наистина финансовото състояние на държавното дружество е незавидно. \"Български пощи\" са затънали в дългове. Нямаше голям ефект и от изпълняваните оздравителни програми. Те логично бяха свързани със съкращения и предизвикваха гнева на синдикатите. Освен всичко друго през последните години държавната компания е подложена на жестоката конкуренция от частните куриерски фирми. Не бива обаче да се отрича и фактът, че пощите се управляват некомпетентно, превръщайки се в хранилка за политически комисари. Въвеждането на електронни услуги например се оказа задача с повишена трудност за ръководството на \"Български пощи\". С въвеждането на интегрираното гише имаше проблем и към момента тази система все още не може да заработи както трябва. Ако случайно влезе в действие, пенсионерите ще могат да си получават пенсиите, за които вече стана дума, във всяко едно кътче в страната, а не по местожителство, както е сега. Затова сега сме по-близко до пощенските гълъби, отколкото до дроновете.", "date": "2019.06.14", "title": "Дронове и гълъби"}
{"url": "https://duma.bg/drapnaha-mu-kilimcheto-n193913", "text": "Когато не се изявява като строител на магистрална и санирана България, Бойко Борисов го играе виден международник. Присъдружните му клакьори все ни обясняват колко велик дипломат е, как все ходи по червени килимчета и колко често го тупат по рамото разни величия. Реалните му успехи на международна сцена обаче клонят към нула. То не бе Шенген, еврозона, средства за границата и борба с миграцията... Вчера за пореден път червеното килимче или се оказа мираж, или му го издърпаха буквално под краката. Съвсем доскоро Борисов и компания уверено твърдяха, че правят всичко необходимо Европейският орган по труда да се озове в България. Освен това ни се и пада - няма друго звено на ЕС у нас и уж не сме втора категория, поне не официално. Да, ама не. Пак останахме с едните надежди. Почти като с Европейската агенция по лекарствата. Но иначе Борисов е виден дипломат, международник и преговарящ... За съжаление, сме свидетели на поредния пример за това как за властта личното е приоритет пред обществено полезното. Нова евроинституция у нас би привлякла инвестиции, би завъртяла парични потоци, би осигурила експертни работни места... Вместо да работи за тях, Борисов се е концентрирал повече върху намирането на нов сладък и добре платен пост за Лиляна Павлова. Кой знае какви врътки прави, за да я уреди в Европейската инвестиционна банка. Поне не е толкова грозно, както когато той и ГЕРБ се бяха вкопчили в бутането на Кристалина Георгиева. Еврокомисарката Мария Габриел няма да я мислим. Издърпаното \"килимче\" и поредната разбита химера, че може да ги стигнем европейците, са си чист червен картон за Борисов. Той обаче упорито си седи на терена, макар по всички писани и неписани закони да няма право на това. Ако имаше награда \"Размити евромечти\", ГЕРБ щяха да я спечелят със сигурност.", "date": "2019.06.14", "title": "Дръпнаха му килимчето"}
{"url": "https://duma.bg/danoto-na-internet-n193912", "text": "Изглежда почти невероятно, но близо една трета от българите (27%) никога не са използвали интернет. Данните от новия доклад на Европейската комисия за навлизането на цифровите технологии в икономиката и обществото нареждат страната ни на последно място в ЕС. Кел файда от бързата скорост на интернета ни... Какво чудо трябва да се случи, за да се подобрят показателите ни близо два пъти и половина, че да стигнем средните стойности (11 на сто) на Стария континент?! Умението да се сърфира в глобалната мрежа отдавна се е превърнало в критерий, който се подразбира от само себе си и вече дори не се споменава в изискванията за кандидатстване за работа. Употребата на интернет стана и синоним на навика да четеш книга или да гледаш телевизия, което, апропо, също може да се прави по начин, различен от познатия на нашите баби и дядовци. А днешните деца знаят как да си пуснат филмче в интернет, още преди да са проходили. Виртуалният достъп до безкрайното разнообразие от информационни ресурси и услуги обаче сериозно се обвързва най-вече със степента на икономическото развитие на държавите по света. Тоест, колкото по-зле живеят хората, толкова по-нисък е броят на тези, които владеят тънкостите на боравенето с интернет. В този смисъл докладът на ЕК по въпроса отново (ин)директно ни напомня, че сме на дъното. Със сигурност българите, които не ползват интернет, освен че им липсват желание или възможност за това, нямат и елементарна компютърна грамотност. Тоест отново се стига до изискванията за минимално образование и неизбежното наличие на финанси. И въпреки че все по-масово се прибягва до бързи кредити, за да се купи \"телефон без копчета\", дори смарт устройството не може да ни отлепи от дъното, което стигнахме и по показатели за владеене на модерните виртуални начини на комуникация и получаване на информация.", "date": "2019.06.14", "title": "Дъното на интернет"}
{"url": "https://duma.bg/kratki-novini-n193916", "text": "Турция ще получи руските ракетни комплекси С-400 следващия месец, обяви турският президент Реджеп Ердоган. Страната вече е закупила руските С-400 и сделката е необратима, подчерта държавният глава. \"Не казвам, че Турция ще купи С-400. Ние вече сме ги купили. Сделката е подпечатана\", бяха думите на Ердоган. Вашингтон вече предупреди Анкара, че няма да получи изтребителите Ф-16 заради закупуването на С-400. Това обяви президентът Доналд Тръмп на съвместна пресконференция в Белия дом с полския държавен глава Анджей Дуда. САЩ и Полша подписаха съвместна декларация, с която потвърждават сътрудничеството си в сферата на отбраната. Американските военни ще бъдат прехвърлени от 52-хилядния контингент на САЩ в Германия. В Полша сега са разположени 4000 американски военни.   Три земетресения са регистрирани на територията на Гърция в нощта срещу четвъртък. Първото с магнитуд от 4 по Рихтер бе на 100 км северозападно Атина. Трусът се е усетил на високите етажи и в домовете им имало силно разклащане. Други сочат, че шумът е бил по-силен, но трусът слаб. Второто земетресение бе с магнитуд от 3.1 в югозападната част на страната. Третият трус с магнитуд от 2.1 степен е бил близо до Албания. Няма данни за пострадали хора и щети при трите земетресения. ", "date": "2019.06.14", "title": "Кратки новини"}
{"url": "https://duma.bg/putin-otnosheniyata-sas-sasht-se-vloshavat-n193917", "text": "Отношенията между Москва и Вашингтон стават все по-лоши, предупреди Владимир Путин в интервю за телевизия МИР ТВ. \"Отношенията се влошават, стават все по-лоши\", каза той. Путин направи коментара си преди срещата на Г-20 в Япония по-късно този месец, където се очаква той да проведе разговори с американския си колега Доналд Тръмп. По думите му отношенията между двете суперсили са в \"упадък\" заради различни ходове на Вашингтон във връзка със санкциите през последните години. \"Ние много се надяваме в крайна сметка разумът да надделее\", добави той.", "date": "2019.06.14", "title": "Путин: Отношенията   със САЩ се влошават"}
{"url": "https://duma.bg/atakuvaha-s-torpeda-dva-tankera-n193920", "text": "Десетки души от екипите на два танкера са спасени след две експлозии в Оманския залив, предадоха световни информационни агенции. Това е вторият подобен инцидент само за месец. Става дума за танкера \"Фронт олтеър\" на норвежката компания \"Фронтлайн\", пренасял 75 хил. тона нафта от Абу Даби в Япония. Другият танкер е \"Кокука Кърейджъс\" на сингапурската BSM. Директор на норвежката компания заяви за Ройтерс, че подозренията са за \"удар от торпедо\" край бреговете на Фуджайра (Обединени арабски емирства). Засега обаче информацията не е официално потвърдена. Първите съобщения дойдоха от иранската телевизия \"Ал Алам\", но не съдържаха информация дали става въпрос за атака. Американските военноморски сили потвърдиха, че са получили два отделни сигнала от танкерите в 10 и 11.12 ч. (българско време) и са опитали да съдействат на екипажите. Компанията \"Фронтлайн\", цитирана от норвежки вестник, пише, че всички 23-ма членове на екипажа на танкера й вече са в безопасност. Екипажът на норвежкия кораб е бил предимно от руснаци, грузинци и филипинци, уточни ТАСС, цитирайки представител на компанията. Танкерът обаче е потънал. По-късно иранската агенция ИРНА уточни, че 44-ма души (от двата танкера) са били прибрани от ирански спасителни екипи, като цитира неназован източник, запознат със ситуацията. Същата медия твърди, че те са били откарани в Джаск, пристанище в Ормузкия проток. Говорител на BSM, цитиран от Ройтерс, обяснява, че \"Кокука\" е пострадал при \"инцидент, свързан със сигурността\", но \"няма опасност от потъване\", а товарът (метанол) е непокътнат. Арабски медии твърдят, че и двата танкера са били атакувани с торпеда. Информацията била потвърдена пред норвежкия в. \"Дагбладет\" от представителя на оманската брегова охрана Несер Селин.  Новината идва точно месец след подобен инцидент в Оманския залив с атаки по други танкери. При предишния инцидент Съединените щати обявиха, че Иран почти със сигурност стои зад него, а Обединените арабски емирства го свързаха в доклад пред ООН с \"чужда държава\", без обаче да я назовават. В периода преди двата инцидента се повиши и напрежението между САЩ и Иран. Американският президент Доналд Тръмп изпрати през май ударна група със самолетоносач и бомбардировачи B-52 в региона, аргументирайки се с планове на Иран за атака срещу американски сили. Петролът поскъпна с почти 4% непосредствено след инцидента, след като в сряда удари петмесечно дъно заради обновените данни за американски запаси на суров петрол (увеличили се с 2,2 млн. барела миналата седмица), пише Блумбърг.", "date": "2019.06.14", "title": "Атакуваха с торпеда  два танкера"}
{"url": "https://duma.bg/boris-dzhonsan-povede-v-izbora-za-lider-na-torite-n193918", "text": "Бившият британски външен министър Борис Джонсън оглави класацията на първия тур от изборите за лидер на Консервативната партия. Той е начело на 7-те от общо 10 кандидати, които отиват на втория тур на 18 юни. За Джонсън гласуваха 114 от общо 312 депутати на партията, втори е сегашният външен министър Джеръми Хънт (43 гласа), а трети е аграрният и екоминистър Майкъл Гоув (37). В надпреварата остават и ексминистърът по въпросите на Брекзит Доминик Рааб (27), вътрешният министър Саджид Джавид (23), здравният министър Мат Ханкок (20), министърът за международното развитие Рори Стюарт (19).", "date": "2019.06.14", "title": "Борис Джонсън поведе в избора за лидер на торите"}
{"url": "https://duma.bg/rumen-gechev-predlozheniyata-na-gerb-i-dps-za-subsidiite-sa-div-populizam-n193911", "text": "- Да, предупредих управляващите, че заиграването им с намаляването на субсидиите за партиите е много опасно за принципите на демокрацията. България е член на Европейския съюз и следва да спазва европейските практики. Финансирането на партиите в България до момента съответства на тях.  В последните години в Европа се премина към почти пълно държавно финансиране на партиите. Едва под 5% от парите им са от членски внос. Такива решения взеха през годините Германия, Швеция, Финландия, Франция, Белгия, Холандия, Великобритания. Изключение прави само Швейцария, която, уточняваме, не е член на ЕС. Тя е доста богата страна и една от най-големите перачници на пари в света. Там държавата не се ангажира с финансиране на политическите партии.  Всички страни членки на ЕС отделят бюджетни средства за издръжка на политическата си система. Принципите са едни и същи и има нюанси във финансирането. Някъде субсидията е в комбинация - всички партии в парламента получават поравно. Някъде около 25 на сто се разпределя от сумата, а другите 75 на сто се разпределят според броя от гласовете или броя на депутатите, които представляват всяка формация.  Вторият принцип е, че размерът на държавната субсидия се променя след всеки национален избор, тъй като броят на депутати, на общински съветници и други е различен. Третата тенденция като извод е, че сумите, които се отделят, се увеличават непрекъснато от 15-20 години, като увеличението за повечето страни е между 60 и 80%. По този начин държавата поддържа системата на демокрация, финансира партиите, за да ги извади от зависимостите на едрия бизнес. България трябва да избере дали да следва политиката на ЕС, или да прави експерименти. - Предложението на ГЕРБ е популизъм. Предлага ни се субсидията да бъде намалена на 1 лв., други искат да бъде 0 лв. За мен разлика между двете предложения няма. Ако тези \"идеи\" бъдат приети, трябва да бъдат отразени и в Закона за политическите партии, за да бъде променен начинът за набиране на средства за партиите. Законопроектът на ГЕРБ е в нарушение на парламентарните правила и на законодателството.  - Целта е да бъде ликвидирана или притисната до стената основната опозиционна партия БСП и заедно с нея всички възможни партии с различно мнение от управляващите. Да бъде затруднена работата им и да се постави под риск тяхната независимост. С действията си управляващите искат връщане на чл.1 от старата Конституция на България - закриване на другите партии и оставането само на една и нейните сателити на власт, които имат достатъчно средства, за да управляват без държавна субсидия. И ДПС, и ГЕРБ разполагат с достатъчно финансови възможности, за да оцелеят поне известно време без финансова помощ от държавата. Това най-ясно личи при управляващите. ГЕРБ имат милиони на депозит. Това означава, че те се финансират и по друг начин. Съмнявам се, че той е законен, защото партиите по света се финансират или от държавата, или комбинация от държавата и частни дарения, или от членски внос, или от трите заедно.  От ГЕРБ твърдят, че членският им внос е около 100 хил. лева годишно. Но това поражда куп въпроси. Първо, колко са членовете на ГЕРБ. 25, 37 ли са? Ако те наистина събират посочената сума, която може да съберат, ако излязат на бул. \"Руски\" с шапка например, ще ги съберат за една седмица. Очевидно те, за да имат такъв огромен депозит, не покриват разходите си само от членски внос. ГЕРБ имат и огромна администрация в централата си. И ние задаваме въпроси: дали не се финансират от рушвети около еврофондовете? Дали не се финансират около голямата и малката бухалка от обществените поръчки и частни фирми? Защото парите, които харчат извън субсидията, която спестяват, означава, че получават пари и от други места. Представители на ГЕРБ присъстват денонощно в медиите. Това е доста скъпо, нали? Така че тук би следвало специализираните държавни институции да проверят откъде текат тези обилни тайнствени парични потоци към партията на Борисов.  - Да, добре е да има дебати по темата, но не съм съгласен с начина, по който те се правят. Няма как да бъдат обсъждани в НС законопроекти, които са били внесени на бегом сутринта в 9 часа и 1 минута, а същия следобед да се организират комисии - без никакъв разчет и време за разглеждане, без време за разработване на алтернативни варианти. Трябваше проблемът да бъде обсъждан с обществеността поне няколко месеца. И когато се изяснят позициите и има точни разчети, законът да влезе за обсъждане в комисиите и в пленарната зала.  Въпреки всичко между първо и второ четене ще инициираме дискусия, защото БСП винаги е била за контрол на парите на данъкоплатеца, които се харчат. Ние подкрепяме засилването и разнообразяването на контрола. БСП е за по-голяма прозрачност, както всъщност това се прави в Европа. Предупреждаваме управляващите, че ако напук на опозицията гласуват окончателно предложеното намаляване на субсидията, ще предизвикат грандиозен скандал. Те не бива да се надяват, че ще им се размине и че няма да има реакции и у нас, и в европейските институции. Убедени сме, че Брюксел няма да позволи в страна членка на ЕС да се извършва финансова саморазправа с една партия. - Да, ще внесем контрапредложение, съгласувано с ръководството на партията. То е: всички партии, които имат депозити, непохарчени до 3 юни, да ги върнат в бюджета. Това е заложено в законите на повечето страни от ЕС, а е известно, че и българските министерства, държавни агенции и институции, когато не похарчат бюджетните си средства, ги връщат на държавата. ", "date": "2019.06.14", "title": "Румен Гечев:    Предложенията на ГЕРБ и ДПС за субсидиите са див популизъм "}
{"url": "https://duma.bg/kancho-stoychev--gerb-tselyat-opitomyavane-na-opozitsiyata-n193910", "text": "- Първо - нивото на гласуване не бе ниско, а обичайното за България. Всъщност от реално живеещите тук гласуваха над 40%. Знаем, че списъците отразяват правилно българското гражданство, но не и съвкупността на гласоподавателите в страната. Затова е необходимо въвеждане на регистрация.  Второ - наблюдавахме две категорични аномалии: около 50 хиляди гласа за ДПС на места, където ги е нямало. И около 80 хиляди гласа за ГЕРБ в повече от реалното в селата. Аномалии и в природата, и в обществата се случват. За природата отговарят учените, за обществата - специализирани звена. На шега ще кажа, че някои проучвания преди изборите са по-точни от самите избори. Не знам това за смях ли е, за плач ли е. - Този ход безспорно е насочен против БСП, която е основната, да не кажа - единствената - мощна опозиция в страната. Цели се финансово обезкръвяване и основната мишена е Корнелия Нинова. Но не това е най-голямата драма, макар и опитът да се елиминира опозицията да е достатъчно драматичен проблем. За мен подобно решение, ако бъде реализирано, ще ни върне десетилетия назад във времето на черното финансиране на партиите и възникващите неизбежно тъмни зависимости. А може би точно и това се цели, защото в условията на практически отменено разделение на властите в България и сформирането на новата партия държава разговорът с всеки, дръзнал да подпомага опозицията, би бил лесен. Крайната цел е не елиминирането на опозицията, а опитомяването й - да папка и да слушка.  Историята познава такива опити. Всичките завършват с огромна загуба на развитие и експлозия накрая, която помита управляващите. Но не те са важните - важното е, че съответната страна и населението й, образно казано, се връщат в първи клас. - Трифонов е самостоятелен човек и едва ли се води от подсказвания. Той искрено е убеден, че партиите не трябва да се финансират от бюджета, без да предлага или да обсъжда алтернатива. Проблемът не е в него, а в масовото съзнание на българския електорат, който с удоволствие би гласувал на референдум политиците ни да бъдат бити с пръчка три пъти дневно. И да живеят на улицата. И да нямат кола...  Няма успешна страна в света без политическа класа, демокрация без политици е невъзможна. Хората ги избират и как живеят самите хора зависи от това как работят политиците. Силно се съмнявам, че е възможно да мразиш политиците си, да ги биеш от сутрин до вечер и това да доведе до добър резултат за теб. Но няма спор, че България сега се нуждае от нова политика и съответно нови хора да я провеждат. - Страна с една-единствена демократична партия не може да бъде демократична. Само силната опозиция може да бъде гарант за демократичност. Не бих влизал в спор с Г-жа Мозер - твърде вероятно е да е имала нещо друго предвид. - Генералният въпрос е каква държава искаме: такава, която събира много пари от всички нас и после ги харчи непрозрачно през, в крайна сметка, разпорежданията на един човек или държава, която повече зависи от нас. Световният опит с намаляване на ДДС сочи, че действително част от сумата отива при търговците. Но категорично част отива и при потребителите. Тоест потребителите и търговците заедно увеличават силата си по отношение на държавата. Ако разполагахме с държава - като норвежците, да речем, то без опасения щяхме да пазим ДДС-то високо и да не го променяме. Но май не сме скандинавци... А вицепремиерът Дончев ми се струва, че иска друго да каже - че системата за събиране на ДДС у нас работи горе-долу добре. И с основание се опасява да не счупим нещо функциониращо. Затова ще се върна отново на големия въпрос в началото на отговора ми - там е заровено кучето. - Да, потенциал за голям гняв има. И той се корени в това, което приемаме за нормално като права на един купувач. Нормалното за всеки един от нас е, когато стоката я няма, да платим капаро и после определени вноски, като последната е при доставка. За големи сделки даже част от последното плащане се задържа временно като гаранция за качество. А тук ни се казва: дайте парите накуп сега, пък след години ще видим ... Аз съм за закупуването на американски бойни самолети, но честно и пазарно.", "date": "2019.06.14", "title": " Кънчо Стойчев:      ГЕРБ целят опитомяване   на опозицията"}
{"url": "https://duma.bg/novi-lekarstva-ili-novi-stadioni-n193909", "text": "Прави чест на вестник ДУМА, че единствен поставя остро въпросите, свързани с пагубното ни т. нар. здравеопазване. Ето защо ние отново бием тревога относно новия престъпен акт на счетоводно-бакалското съсловие в МЗ. Целта е да се правят максимални икономии за сметка именно на здравето и живота! Последното доказателство са и промените в Наредба 10, които влязоха в сила от 1 април. Според промените новите лекарства и лечения, създадени по света, у нас ще се реализират близо 2 години, след като вече се прилагат в целия свят. Причината за това е изискването на нашите корифейни послушковци производителите на новите лекарства да представят положителна \"оценка на здравни технологии\" от една от държавите - Франция, Германия, Великобритания или Швеция, което обаче изисква средно около 800 дни. Това условие се налага, въпреки че въпросните нови (иновативни) лекарства и технологии вече са разрешени от Агенцията за храни и лекарства на САЩ и от Европейската агенция по лекарствата. По тази логика би трябвало да постъпим по същия начин и със стоките на \"Филипс\", \"Сименс\", \"Мерцедес\" и т. н. Ново изискване е и че въпросните лекарства се заплащат от най-големия публичен здравноосигурителен фонд в 5 от 17 европейски страни. Това означава, че ако медикаментът се заплаща от специализиран фонд в някои от тези страни, това няма да важи за у нас. Освен това фармацевтичните компании производителки трябва да плащат на НЗОК допълнителна сума над тази, която връщат като отстъпка в момента. Няма съмнение, че тези бакалски извъртания са продължение на опитите за ограничаване достъпа на българските пациенти до съвременните лекарства, които започнаха още от 2017 г. с отменения впоследствие в началото на 2018 г. мораториум, наложен под ръководството на Кирил Ананиев върху техния внос, и продължиха с други бюрократични хватки, наречени \"Проследяване ефекта на терапията\". По същество това представлява главоблъсканица от административно-бюрократично \"прехвърляне на топката\" между не дотам компетентни и подготвени за целта \"експерти\". Съдете сами! Информацията от болниците (където на практика все пак се \"проследява ефективността\" - бел. авт.), където се провежда лечението, ще се изпраща всеки месец до Районната здравна инспекция (?)... Данните ще се обобщават и на всяко тримесечие ще се изпращат в Националния център по обществено здраве и анализи, където ще бъдат статистически обработвани и ще бъде изготвен епидемиологичен доклад (?!). Докладът ще бъде предоставян на Националния съвет по цени и реимбурсация на лекарствените продукти заедно с пълен анализ и съпоставян с първичния доклад (?!). Възниква обаче въпросът: \"Кой ще плаща за всичко това?\" И тук се появява дилемата дали проблемът със заплащането на тези абсолютно ненужни процедури или самият хаос, който те създават, са станали причината въпросният \"ефект от новите лекарства\" да се търси за 800 дни от водещи европейски страни. Като че ли това вече не е било направено от фирмите производителки? Кой определя кой ще живее? Естествено, всеки ще се запита добре ли съм с психиката, щом задавам такъв въпрос. Гарантирам, че съм добре. Но въпросът възниква в резултат на решения, взети в не дотам добро психично състояние, които решения са залегнали в основата на бъдещи недоразумения (меко казано!), нови нормативни актове и разпоредби. Нов законопроект (може би вече да е станал закон) задължава лекарите да изписват по-евтини лекарства. Ако поради характера на болестта изпишат по-скъпи, т. е. по-ефективни, ще бъдат глобявани! Текстовете са част от законопроект за изменения в Закона за здравните осигуровки. Въвежда се т. нар. принцип за по-голяма разходна ефективност на бюджета на НЗОК. От счетоводно-финансова гледна точка това звучи чудесно, като за учебник (но не медицински!). Не звучи обаче чудесно фактът, че правото на професионалната медицинска преценка се прехвърля в ръцете на чиновниците в НЗОК, които ще решават кой да се лекува и кой не, че все повече изборът на определено лечение (особено иновативното) не зависи от специалистите, а от нормативната уредба (?!). А кои са тези съвременни корифеи на медицината, които ще решават съдбата на болните и умиращите? Отговор на въпроса дава самият управител на НЗОК Дечо Дечев: \"...Касата се занимава с дейност, за която няма компетентност. Няма медицински лица в касата, които да са по-компетентни от лекаря, извършващ медицинската дейност, която тя трябва да контролира... Няма как един експерт в касата да е с повече познания, опит и практика, отколкото тези, които извършват дейността\"(!).  Няма да повярвате, но аз имам документирано това мнение, с което съм напълно съгласен. Не съм съгласен обаче с друго управленско мнение: \"...Ако даден пациент иска по-скъпо или иновативно лечение, той да си доплаща...\" Коментирайте го вие, драги читатели! Но не е само това. Неотдавна правителството одобри изменения и допълнения в наредбата за условията и реда за съставяне списък на медицинските изделия по чл. 30а от Закона за медицинските изделия за определяне стойността, до която те се заплащат. И тук нищо ново. Историята, политиката са същите! Монопол на НЗОК, която пък изпълнява височайши нареждания посредством счетоводителското звено в МЗ. И така икономии, икономии, но от парите за здраве и живот! Затова искам да попитам г-н Борисов откъде ще намери 200 млн. лева за нови и модерни футболни стадиони (нали уж ще домакинстваме на европейско и световно първенство?) и 2 милиарда лева за възстановяване на ликвидираното след 1989 г. авторитетно военно-авиационно училище в Долна Митрополия. А педиатрите протестират. Медицинските сестри протестират... Българино, събуди се! Ти трябва да решиш - съвременно здравеопазване с иновативни средства или... съвременни стадиони, магистрали (в ремонт) и въоръжение!", "date": "2019.06.14", "title": "Нови лекарства или... нови стадиони "}
{"url": "https://duma.bg/iztochna-germaniya-se-obezlyudyava-n193919", "text": "Населението в източната част на Германия е намаляло до нивата от 1905 г., докато това в западната част е достигнало най-високия си брой в историята, показва изследване на икономическия институт \"Ифо\". Според автора Феликс Рьозел това се дължи на двата млн. германци, емигрирали в западната част след ВСВ, силния приток на мигранти във ФРГ след войната, а също на вътрешната миграция след повторното обединение на Република Германия през 1990 г.  \"В Лайпциг и Дрезден живеят по около 550 000 души. Ако те имаха същия темп на растеж като Западна Германия, щяха да са милионни градове, смята Рьозел, който препоръчва да се обърне на селските райони в източната част. ", "date": "2019.06.14", "title": "Източна Германия се обезлюдява"}
{"url": "https://duma.bg/samoletointeligenti-n193908", "text": "Още от дете трайно място в паметта ми спечели Рашо, най-вероятно - Рангел, от кюстендилските крайгранични селца. Станеше ли дума за него, местните отсичаха: \"А-а, он, Рашо, се провре между народо!\" Казваха го завистливо, сякаш е някой големец. А той беше станал огняр в Перник. Години наред мяташе кюмюр в парния локомотив, докато не загина в жп катастрофа. Така приключи провирането му между народа. Не беше огняроинтелигент. Но не беше и прост огняр, биваше го да отговаря на зевзеците. Когато го питаха как влакът взима завоите, ги уверяваше, че хвърля криви дърва в пещта. Ако е вярно, че мъртвите ни гледат от небето, Рашо може да ни е много полезен. Сигурно ще намери начин как новите ни изтребители да взимат завоите по-близо, та да не прескачат оттатък държавната ни граница. На сегашните проврели се между народа това не им идва наум. Ето защо премиерът заяви, че след като Ф-16 не могат някъде над Рашовото селце да обърнат посоката на летене, по-добре да охраняваме въздушното пространство и на Северна Македония. Сякаш малко отстъпки й направихме за историята, та нека и за бъдещето пак от нас да мине. Ако Рашо наистина ни гледа сеира отгоре, сигурно много ни се чуди на акъла. Колкото и да се взира, няма да види новите ни изтребители, та да се произнесе как да взимат с по-малък радиус завоите. Защото те не само не дават дежурства в небето, но и съществуването им е само на книга. Дори заводът в Грийнвил, който ще ги произвежда, бе открит едва преди месец-два. Рашо може да не е самолетоинтелигент, но здравият му житейски възглед ще подскаже на мига решението. Щом тези изтребители не могат да взимат завоите, да си купим други. Нали милиардите, които ще похарчим, са си наши, нормално е да изберем най-доброто. Само че Плевнелиев ще възкликне, че това не е просто покупка, а стратегическо решение на българската държава, което ще покаже къде стоим. Сякаш не е ясно къде в последните три десетилетия сме върху голямата шахматна дъска, та трябва непременно да вземем Ф-16, за да не изпаднем в изключително тежка геополитическа изолация и да не изгубим доверието на американската държава. При което Рашо ще му погледне акъла, па ще му скрои капата. И ще отсъди, че ако някой наистина поставя въпроса така: \"Или купувате от нас, или ви изолираме!\", то той не заслужава да сме с него. И ще припомни как предишният Голям брат хем нямаше военни бази у нас, хем ни подаряваше стотици самолети. А сегашният ни натисна да ги нарежем, та да му купуваме изтребителите, и то преди да са произведени, да ги платим наведнъж, че и на висока цена. А ако нямаме пари, да вземем заем, но пак от него. С което заприличва на оня нелегален, когото навремето изпратили да разнася позиви срещу властта, а той се изхитрил да ги продава. Че сделката е неприлична, призна и военният министър: \"Когато ви кажат, че нещо струва 5 лева, а то реално струва 3 лева, нормално е да кажеш: \"Момчета, няма логика, откъде идва тази цена?\" Особено пък когато същите изтребители се продават на други страни по-евтино. Нима за тях не е важно да покажат къде стоят? Нима не ги е еня за доверието на американската държава? Ще помърмори още малко министърът, че за нас цената е по-висока от очакваното, и то неоправдано, пък ще млъкне. И ще купим самолети, които хем са скъпи, хем не могат да завиват. Пък после нека пак ни будалкат, че нямало народна мъдрост. Е, има я. Далеч невинаги, но много по-често при колорити като Рашо, отколкото при сега проврелите се между народа.", "date": "2019.06.14", "title": "Самолетоинтелигенти"}
{"url": "https://duma.bg/mariya-bobrina-e-solistka-na-simfonieta-vratsa-n193899", "text": "\"Клавирни виртуози\" - концерт на Симфониета Враца под диригентството на Иван Илиев, ще се състои на 15 юни от 19 ч. в градската концертна зала във Враца. В програмата: Бетовен - Концерт за пиано и оркестър 4 op. 58, солистка ще бъде Мария Бобрина.", "date": "2019.06.14", "title": "Мария Бобрина е солистка на Симфониета Враца"}
{"url": "https://duma.bg/praznik-na-usmivkite-na-ul-cherkovna-92-n193896", "text": "За осма поредна година в началото на лятната ваканция с малчуганите и техните родители на ул. \"Черковна\" 92 организират празник на усмивките,  увлекателните игри и новите знания, придобити с веселие. Вход свободен и многобройни атракции ще има на 15 юни в Националния военноисторически музей (НВИМ), когато ще се проведе Ден на бащата, посветен на специалната връзка между таткото и детето. Специално за събитието Българската армия представя военни машини \"Мерцедес\", бойна бронирана техника \"Командо-Селект\", брониран джип \"Пясъчна котка\", високопроходима линейка, участвала в мисии, и учебна катапултна седалка. Всички желаещи ще имат възможност да влязат в кабините на едни от най-атрактивните машини от външната експозиция на музея - вертолет Ми-8, ракетен комплекс 2К 52 Фрог \"Луна-М\" и подвижен радиовисотомер \"Вершина\". В събота забавления са предвидени за всички - от най-малките до вече порасналите деца. Програмиране на роботи и създаване на видеоигри, виртуална зона, конструктор за млади откриватели, сглобяване на къщички и създаване на мечтания град, решаване на логически задачи и разнообразни интерактивни занимания не само ще стимулират детското логическо мислене, но и творческото въображение. На този ден за децата всичко ще е позволено - ще скачат на огромен матрак, ще се забавляват с играчки от дърво, ще рисуват върху вода, ще опитат сладки изкушения, ще станат главни герои в приказка и дори ще играят минифутбол, докато родителите им се запознават с Програмата за ранно детско развитие на УНИЦЕФ. Жадните за знания малчугани ще разберат любопитни факти за пътя на метала от звездите до нашия живот, а най-съобразителните ще имат възможност да покажат своите знания  в куиз за финансова грамотност с награди. Лятната читалня ще посрещне малки и големи с увлекателни книги, интригуващи истории и тетрадки за оцветяване. Любителите на природата ще изживеят вълнуващи емоции в скаутски лагер, а изпълнените с енергия малки и големи гости на музея ще се потопят в магията на народните танци между 10 и 13 ч. Малчуганите и татковците ще могат да седнат зад волана на едни от най-модерните автомобили и любопитни превозни средства или пък на атрактивни модели велосипеди.", "date": "2019.06.14", "title": "Празник на усмивките  на ул. \"Черковна\" 92"}
{"url": "https://duma.bg/boris-rahnev-razkazva-istorii-ot-gorsko-novo-selo-n193900", "text": "Борис Рахнев отново зарадва верните си читатели с разкази, обогатени от рисунки \"Нашенски истории\", посветени на земляците му от с. Горско Ново село, Великотърновско. Всички случки и спомени са с хора, носещи облика, духа, магията, погледа и харизмата на горсконовоселчани. Селото е скътано в предпланините на Балкана, сред хълмове, гори и ромолящи води. Героите са баба Гина, бай Пеньо берберя, Стефан Альошата, видни фамилии като Моллови - все личности, които носят отпечатъка на времето, уханието на чистата природа, топлия дух и здравата традиция. Авторът припомня славното историческо минало на Горско Ново село още от XIII-XIV в. Не забравя героите, дали живота си по време на войните през XX век, стига до славните времена на ТКЗС, ДЗС, МТС, младежките забави и първите любовни задевки. А забавите винаги се озвучават от местни музиканти с акордеон и китари, които свирят, след като са събрали сеното и прекопали градината. Борис Рахнев разказва и за днешно време, за променените нрави и новите хора. Въпреки носталгичната нотка в книгата писателят привлича съвременния читател с достъпния и цветен език, с любопитните случки, които те карат да не спираш да четеш. Да искаш да научиш за казана за ракия, за богатата реколта от грозде и качественото вино, за коситбата, за важния по това време износ на домати, които, ако имат търговски вид, надникът на работника е по-висок.", "date": "2019.06.14", "title": "Борис Рахнев разказва истории от Горско Ново село"}
{"url": "https://duma.bg/literaturno-chetene-organizirat-pred-pametnika-na-slaveykovi-n193895", "text": "Литературно четене организират пред паметника на Славейкови на обновения едноименен площад в София. Заповядайте на 14 юни от 11 до 13 ч., подканват идеолозите на проявата от Столичната библиотека и фондация \"Лале\", които застават зад инициативата за пети път. Ще присъстват писателите проф. Михаил Неделчев, Йордан Ефтимов и Ангел Игов и композиторите Хайгашод Агасян и Борислав Мирчев. Всички деца със своите бащи, дядовци и батковци ще могат да участват в образователни игри, четене, рисуване и програмиране. Ще бъдат раздавани безплатни едногодишни читателски карти за всички малчугани и татковци, участвали в празника.", "date": "2019.06.14", "title": " Литературно четене организират пред паметника на Славейкови"}
{"url": "https://duma.bg/yana-deshkova-kontsertmaystor-v-daniya-sviri-v-zala-balgariya-n193901", "text": "Вълнуваща среща с един от родните таланти, получили най-високо признание в света, очаква софийската публика на 20 юни. Яна Дешкова - концертмайстор на Симфоничния оркестър в Олбор, Дания, излиза на сцената на зала \"България\" под диригентската палка на маестро Найден Тодоров. Тя ще представи едно от най-любимите си произведения - Концерта за цигулка и оркестър на Корнголд. В програмата са включени още Танц на Кашчей Безсмъртни от Стравински и Десета симфония на Шостакович.  Цигуларката Яна Дешкова заема достойно място в престижния списък на българските концертмайстори в света. Младата дама печели специалната награда на Националния конкурс \"Светослав Обретенов\" едва на 6 години.  Ученичката на Благородна Танева е черпила опит и вдъхновение и от майсторските класове с Пинкас Цукерман, Минчо Минчев и с Ифра Нийман, при когото е учила в консерваторията \"Гилдхол\" в Лондон (1996-2000). През 1997 г. Яна печели първата награда на международния цигулков конкурс \"Родолфо Липицер\", както и специалната \"Липицер\". Следват множество концерти в Италия, Германия, Англия. Цигуларката има записи в БНР, БНТ, Радио Франкфурт. От 2004 г. Дешкова е първи концертмайстор на симфоничния оркестър на Олбор, Дания, както и гост-концертмайстор на оркестрите в Орхус, Дания, и Трондхайм, Норвегия.  \"Най-голямо удоволствие ми доставя музика, създадена заедно с партньори на сцената, особено когато са верните хора. Има нещо много специално в това да музицираш заедно с някого\", казва Яна в свое интервю. А музикантите от Софийската филхармония са убедени, че заедно с нея ще доставят удоволствие на публиката. ", "date": "2019.06.14", "title": "Яна Дешкова - концертмайстор в Дания, свири в зала \"България\""}
{"url": "https://duma.bg/sreshta-s-eli-ivanova-i-neynite-idei-za-otdih-n193898", "text": "Августин Блажени е казал, че \"светът е книга и тези, които не пътуват, четат само една страница\". Затова не скучайте през лятото само с една страница, а елате на официалната премиера на \"52 екопътеки за всеки\", за да чуете идеи за интересни уикенд дестинации, подходящи за всеки, канят издателите от \"Сиела\". На 19 юни от 18.30 ч. Ели Иванова и издателството очакват любителите на разходките и съботно-неделните пътувания в столичния Dada Cultural bar (ул. \"Георги Бенковски\" 10). В приятелски разговор по време на официалното представяне на книгата Ели Иванова и тревъл блогърът и пътешественик Дарио Диониси ще ни запознаят с част от маршрутите, описани в пътеводителя, и ще ни подскажат как най-пълноценно да им се насладим.", "date": "2019.06.14", "title": "Среща с Ели Иванова и нейните идеи за отдих"}
{"url": "https://duma.bg/predstavlenie-i-rabotilnitsa-za-detsa-n193897", "text": "Куклено интерактивно представление за деца ще се състои на 15 юни от 11 ч. в Casa Libri на ул. \"Цар Асен\" 64 в столицата. Той е мек, порест и квадратен. Що е то? Спондж Боб, разбира се! Който иска да опознае неговия свят, може да стане част от това щуро подводно приключение. Домакините са приготвили много музика, танци и интерактивни игри за децата. Представлението е подходящо за малчугани на възраст от 3 до 10 години. Сценарият е вдъхновен от книжките на издателство \"Колибри\". Времетраене: 45 мин. Накрая всички деца ще се снимат със Спондж Боб и Патрик, а след представлението ще може да участват в работилничка за измайсторяване на Спондж Боб от истинска гъба. Времетраене: 30 мин. Вход за представление и работилница 15 лв. на дете. За възрастни входът е свободен.", "date": "2019.06.14", "title": "Представление и работилница за деца   "}
{"url": "https://duma.bg/kontsertat-predstavya-po-sveta-plovdiv-2019-n193902", "text": "Един от интересните проекти, спечелили финансиране от ОФ \"Пловдив 2019\", се оказа \"Концертът\" на Центъра за изкуства \"За Родопите\" в село Бостина. Всъщност става дума за спектакъл на Петър Тодоров (концепция и режисура) и на неговата съпруга - актрисата Десислава Минчева-Тодорова. Концертът е спектакъл за една актриса и четири кукли в почти човешки размери, облечени в характерни български носии, защото са изпълнителки на народни песни. Започва се с хумористичната \"Гьоре дос\" и се редят една след друга най-знаковите, най-въздействащите и любимите народни песни: \"Лале ли си, зюмбюл ли си\"..., та до \"Полегнала е Тодора\". Песните се изпълняват и като соло, и като двуглас, триглас, че и на четири гласа. Четирите кукли се движат чрез приспособления от талантливата актриса - тя е и техният импресарио, конферансие, колега - всичко. Защото във втората част Деси Минчева пее на живо. Изнася цял рецитал. С \"Катерино моме\" слезе сред публиката, която запя заедно с нея. Основният герой в представлението е великолепната българска народна песен. На съпричастието и партньорството между актьор и кукли, актьор и публика е сложен акцент в този несложен сценарий. Спектакълът е направен с хумор и закачка. Куклите, работа на Ханна Шварц, са майсторски индивидуализирани. Костюмите са по проект на Николина Костова-Богданова. Премиерата се състоя в залата на претърпелия сериозен ремонт  Пловдивски куклен театър, сред публиката имаше колеги на Тодорови от Смолян, Пазарджик, Пловдив. Букети и приветствия се получиха от куклени театри в страната. Семейството е сред най-уважаваните в гилдията. Десислава Минчева е носителка на тазгодишния \"Икар\" за куклено изкуство за изпълнението си във \"Филифьонката, която вярваше в бедствия\", режисьор Петър Тодоров. На \"Концертът\" му предстои дълъг живот. Както научих от режисьора, той ще бъде показан в Бургас през август на Дни на куклите и на фестивала за куклен театър за възрастни \"Пиеро\" в Стара Загора през септември. През октомври ще бъде премиерата в Смолян на голямата сцена на Родопския драматичен театър. През ноември спектакълът ще гостува в Малмьо, Швеция. Следват турнета до Бурса и Матера, която също е Европейска столица на културата 2019. ", "date": "2019.06.14", "title": " \"Концертът\" представя  по света \"Пловдив 2019\""}
{"url": "https://duma.bg/datata-n193903", "text": "СВЕТОВЕН ДЕН НА БЕЗВЪЗМЕЗДНОТО КРЪВОДАРЯВАНЕ И СВЕТОВЕН ДЕН НА ДОНОРА. Отбелязва се от 2004 г. по инициатива на СЗО, Международната организация на Червения кръст и Червения полумесец, Международното дружество за кръвопреливане и Международната федерация на организациите на кръводарителите. 1853 - УМИРА ЗАХАРИЙ ЗОГРАФ, ВЪЗРОЖДЕНСКИ ХУДОЖНИК И ИКОНОПИСЕЦ (Р. 1810 Г.). Виден представител на Самоковската художествена школа. Най-известните му творби са иконите в църквата \"Св. Константин и Елена\" в Пловдив, църквата \"Св. Богородица\" в Копривщица, стенописите в Бачковския манастиp (параклиса и църквата \"Св. Никола\"), църквата на Рилския манастир, Троянския и Преображенския манастир. 1856 - РАЖДА СЕ ДИМИТЪР БЛАГОЕВ-ДЯДОТО, ОСНОВАТЕЛ НА БСДП (УМИРА 1924 Г.). Основател на организираното социалистическо движение в България и на първата социалдемократическа партия на Балканския полуостров. Като студент основава първата социалдемократическа организация в Русия. У нас издава социалистическото сп. \"Съвременний показател\", в. \"Работник\", сп. \"Ново време\". През 1891 г. поема инициативата за Бузлуджанския конгрес на БСДП. С.г. публикува книгата \"Що е социализъм и има ли той почва у нас?\" - първото оригинално марксистко съчинение в България. През 1904 г. с прякото му участие се учредява Общият работнически синдикален съюз (ОРСС) - първият неказионен профсъюз в България. 1923 - УБИТ Е АЛЕКСАНДЪР СТАМБОЛИЙСКИ, ПРЕМИЕР НА БЪЛГАРИЯ, ВОДАЧ НА БЗНС (Р. 1879 Г.). Участва в българската делегация на Парижката мирна конференция (1919-1920). Подписва Ньойския мирен договор през 1919 г. На 9 юни 1923 г. при преврат на Военния съюз е свалено оглавяваното от него земеделско правителство. Избухват селски вълнения, които са потушени. Стамболийски е заловен край родното си с. Славовица, Пазарджишко, и убит по особено жесток начин. 1928 - РАЖДА СЕ ЕРНЕСТО ЧЕ ГЕВАРА, ЛАТИНОАМЕРИКАНСКИ РЕВОЛЮЦИОНЕР, РОДЕН В АРЖЕНТИНА (УБИТ 1967 Г.). Рожденото му име е Ернесто Рафаел Гевара де ла Серна, но е известен като Че Гевара или просто Че. Един от ръководителите на Кубинската революция (1959). След победата заема различни държавни длъжности. През 1965 г. напуска Куба, за да продължи революционната борба. Организира партизанско движение в Боливия, където загива. 1985 - ПОДПИСАНО Е ШЕНГЕНСКОТО СПОРАЗУМЕНИЕ. Договорът между държави от Европа за премахване на граничния контрол на вътрешните граници и за единна визова система е парафиран на борда на кораба \"Принцеса Мария-Астрид\" в Шенген, Люксембург (село край границата с Франция и Германия), между 5 от тогавашните 10 страни членки на Европейската общност: Белгия, Западна Германия, Люксембург, Нидерландия, Франция. Днес в споразумението участват общо 25 държави, като образуват т. нар. Шенгенско пространство.", "date": "2019.06.14", "title": "Датата"}
{"url": "https://duma.bg/s-pesni-sreshtu-nasilieto-n193907", "text": "\"Днес ще възпеем едновременно най-красивия и най-трагичния момент в нашата история. Ше възпеем деца, вярващи в доброто; деца, жертви на своето време; деца - вярващи в един по-добър свят. Тяхната саможертва е и най-мрачната страница в българската история. Никой днес не би оправдал убийството на тези деца. Едно дете не може да ни бъде враг. Затова днес още е жив техният пламък, който ще въплътим в нашите песни\". С тези думи председателят на Общинския съвет на Българския антифашистки съюз в Монтана Драгомир Григоров откри завчера едно уникално събитие - благотворителен концерт за набиране на средства за инициативата за поставяне в София на паметник на децата, жертви на фашизма. Концертът бе организиран от Общинската организация на БАС с подкрепата на Общинската организация на БСП - Монтана. Публиката въодушевено аплодира местните музикални и танцови състави и изпълнители - самодейци, на чието изпълнение може да завидят и най-големите професионалисти на сцената. Честна дума - народни песни и хора, който ти пълнят душата! Самият Драгомир Григоров, по чиято инициатива бе концертът, се оказа великолепен актьор и лично взе участие в спектакъла. Сред публиката бяха и председателят на Общинския съвет в Монтана Иво Иванов, председателят на Общинския съвет на БСП Камелия Трифонова и лидери на БСП от другите общини в района, не дочакаха само областната шефка на БАС Зоя Станоева. От първата песен - \"Ястребино\" на камерния народен хор \"Пъстренец\"; през звънките изпълнения на певческата група \"Пъстренец джуниър\"; през веселите и буйни хора на фолклорния танцов състав \"Ситница\"; през \"Приятели\" на певческата група \"Перуника\" към клуб \"Будители народни\", под съпровода на маестро Атанас Проданов, та до руските романси на Виолета Петкова - само възхищение! Как да не си помисли човек какви таланти ражда народът ни на всяка крачка и каква красота има в българския фолклор!    Оказа се, че публиката познава в подробности инициативата за поставянето на паметника на децата, та не се наложи да разказват много представителите на Инициативния комитет - Христо Георгиев и моя милост. Не крия, че се изненадах от присъствието на много ученици и млади хора в залата. Дълго преди началото на концерта те вече пълнеха редовете, някои разлистваха току-що купени книги на ИК \"Синева\", приходите от които издателят Христо Георгиев - писател и журналист, водещ на рубриката \"Черно на бяло\" в ДУМА, предостави също с благотворителна цел. А Макиавей Йорданов, който отговорно \"завеждаше\" кутията с даренията, сърцато се похвали, че никога не пропуска да участва в такива събития. Заедно с Митко Йошев и Огнян Господинов той бе в специална комисия, която накрая се отчете от сцената, че е събрала 389 лв. дарения за паметника на децата. А допълнително дотичаха още хора, та добавиха нови 50 лв. В няколко европейски държави са поставени мемориали в памет на децата, загинали по времето на фашизма - във Франция, Германия, Полша, Чехия, Беларус, Русия, повечето от тях са поставени в последните десетина години. ДУМА обяви инициативата да има и в София (зад Братската могила в Борисовата градина) паметник на децата, жертви на фашизма, където без разлика от личните си политически пристрастия хората мълчаливо да положат цвете пред прекършените безсмъртничета и да си обещаят никога повече деца да не стават жертви на жестоките игри на възрастните. Това е пътят за национално помирение! Направен бе инициативен комитет за съграждането на паметника, в който няма политици - единствено журналисти, писатели, историци, скулптори, художници, юристи, негови членове са и първият ни космонавт Георги Иванов и бившият вицепрезидент Ангел Марин. Оказа се, че идеята се приема сърцато от много наши сънародници с различен социален и етнически статус. Инициативният комитет събра и издири данни и биографии на зверски убити у нас деца - от невръстния Николчо Чампоев от Русе до 17-годишни ятаци - събрани са данни за около 200 избити деца, както и за 3000 еврейчета, загинали при депортацията на еврейските семейства от Беломорска Тракия и Македония. Проектът за паметника вече получи одобрение от главния архитект на София и от директора на Подробния устройствен план на Борисовата градина. Автор на паметника е известният скулптор проф. Иван Славов. Документите са внесени в Столичната община.     Инициативата \"концерт за подпомагане на паметника\" се оказа удачна, след завършването му много от дошлите от Берковица, Вършец, Георги Дамяново заявиха, че ще направят такива концерти в своите селища, пък и защо да не се подеме идеята и от други райони на страната. Хората не искаха да се разотиват, споделяха истории на своите семейства; бяха категорични, че темата за фашизма вълнува българите, че отричането му у нас е път за никъде. И че почитането на паметта за най-невинните жертви - децата, ще е една много добра стъпка към постигането на национално помирение и единение в името на хуманизма.  За осъществяване на инициативата БАНКОВА СМЕТКА Банка ДСК IBAN: BG49STSA93000025181669 BIC: STSABGSF (Христо Георгиев, паметник на загиналите деца)  В последния месец към инициативата се присъединиха: Валери Иванчев - 20 лв., Зина Соколова - 50 лв., Никола Тенев - 50 лв., Нешка Събева - 30 лв., Димитриа Пенчева - 75  лв., Никола Великов - 100 лв., благотворителен концерт - Монтана (439 лв.).       ", "date": "2019.06.14", "title": "С песни срещу насилието "}
{"url": "https://duma.bg/hapvaneto-na-plodove-i-zelenchutsi-nosi-shtastie-n193894", "text": "Хората, които ядат много плодове и зеленчуци, са доволни от живота, те са в добро психично здраве и са по-щастливи от тези, които не консумират достатъчно от тези дарове на природата. Всички знаем за ползата на плодовете и зеленчуците. Те намаляват риска от диабет и сърдечно-съдови заболявания. Ново проучване показва, че оказват благотворно влияние и върху психичното ни здраве. 65 на сто от щастливите хора консумират над 240 грама плодове и зеленчуци дневно. Данните са от британско изследване, цитирани от сп. \"Сианс е авнир\". В проучването са участвали 13 983 души над 16-годишна възраст. Участниците с най-добро психично здраве, които са били около една трета, са консумирали 5 порции плодове и зеленчуци дневно. Една порция е еквивалент на 80-100 грама. Много хора обаче консумират по-малко количество от нужното им за деня. 31% от участниците, които били без психични проблеми, консумирали между три и четири порции плодове и зеленчуци дневно, а 28% - около две порции. 6,8 на сто от участниците в същата група се ограничавали до една порция плодове и зеленчуци дневно. Друго изследване сочи, че когато хората ядат повече плодове и зеленчуци, се чувстват по-спокойни, по-щастливи и с повече енергия от обикновено. В края на краищата се оказва, че консумацията на плодове и зеленчуци прави хората по-щастливи, отколкото алкохолът.", "date": "2019.06.14", "title": " Хапването на плодове и зеленчуци носи щастие"}
{"url": "https://duma.bg/tsveti-radoycheva-grabna-golyamata-nagrada-na-festivala-v-gr-sandanski-n193893", "text": "Популярната поп певица Цвети Радойчева получи голямата награда на BG Music Festival, който се проведе за трети път в Сандански. Талантливата изпълнителка представи своята най-нова авторска песен \"Изчезни\", която е по нейна музика, по стихове на великия текстописец Петър Москов и аранжимент на Алекс Нушев. Хитовата композиция бе избрана за най-добрата поп песен. Цвети Радойчева се открои сред останалите поп, рок, рап и хип-хоп музиканти, които премериха сили в борбата за трите големи награди на фестивалното жури. Певицата покори гостите на събитието с вокална техника, харизма, чар и силно сценично присъствие. За своята впечатляваща визия красавицата в двете вечери заложи на шармантни рокли на Sandro Ferrone. Сингълът \"Изчезни\" е обвързан и с голяма кауза. С тази песен Цвети категорично казва \"Не!\" на насилието над жени. Създава я в знак на съпричастност към представителките на нежния пол, пострадали от домашен тормоз. \"Нека онези, които са били обект на насилие, да сметнат песента за своя лична изповед и да придобият силата да споделят за проблема\", уточни Цвети. В момента красивата певица подготвя заснемането на тематично видео към \"Изчезни\", в което ще пресъздаде емоцията на посланието, партнирайки в актьорска игра с известен наш артист, чието име засега е тайна.", "date": "2019.06.14", "title": "Цвети Радойчева грабна голямата награда на фестивала в гр. Сандански"}
{"url": "https://duma.bg/prandi-ochakva-trudni-machove-n193886", "text": "Силвано Пранди очаква трудни мачове за България в III кръг от Лигата на нациите. Италианският селекционер призна, че лесни съперници вече няма и ще трябва доста битка и късмет, за да извлекат точки от зала \"Конгресна\". България ще играе последователно с Австралия, Япония и Италия, а двубоите са от днес до неделя, като и трите започват в 20.40 часа. \"Всички мачове ще бъдат трудни\", каза Професора. Той поясни, че срещу Австралия ще е тест за националите за по-нататъшното им представяне.  \"Преди години, когато си тръгнах от националния, оставих България сред първите пет отбора в света, и сега целта ми е да го върна там. Предстоящите срещи ще са много тежки\", допълни той. Пранди посочи, че за отбора и за него е удоволствие да играят пред собствена публика и позната атмосфера. Великият италианец участва в съвместната пресконференция, която дават четиримата селекционери. \"Условията са изключително добри, надявам се да повторим спомена от миналата година от София, когато постигнахме добър резултат срещу домакините\", каза треньорът на Австралия Марк Лебедев. Той допълни, че мачовете с останалите претенденти за оставане в лигата - България, Канада и Португалия, са изключително важни и затова тимът му гледа по-специално на двубоя с българите. \"Нашата цел от срещите е изграждане на отбор за Олимпиадата. Не мога да кажа колко мача ще спечели отборът ми тук, тъй като съперниците са силни\", обяви наставникът на Япония Юичи Накагаичи. \"Очаквам интересни мачове. Важно е да се представим добре, но със сигурност ще е трудно, особено срещу България, защото домакините са в почти пълен състав. България има играчи на световно ниво, но очаквам тежки двубои и срещу другите съперници\", призна треньорът на Италия Джанлоренцо Бленджини.", "date": "2019.06.14", "title": "Пранди очаква трудни мачове"}
{"url": "https://duma.bg/zatriha-natsionalniya-otbor-n193890", "text": "След всяка загуба на националния ни отбор по футбол се заканвам повече да не се ядосвам. Предполагам доста хора мислят по същия начин. Стигнали сме дъното и няма накъде повече да дълбаем. Това обаче е философско понятие. Дъно винаги има под някаква форма. Все едно да търсиш края на света - никога няма да го намериш. Така че футболистите в случая на Красимир Балъков може да бъдат \"спокойни\". Винаги има накъде да пропадат. Сега те са доста под нулата, а за отлепяне на ютията, както казваше един от предишните селекционери Любослав Пенев, въобще не може и да се говори. Защото в момента не разполагаме с национален отбор, а с някаква  Тези, които показват качества, реално се броят на пръсти. Или пък не са в списъка с титулярите по ред други причини. Като вратаря Пламен Илиев например. България не е участвала на финалите на голямо първенство от Евро 2004 в Португалия. Тогава действаха \"трите коня\" Димитър Бербатов и двамата Петрови - Стилиян и Мартин, а диригент в центъра беше именно Краси Балъков. Сега го назначиха за селекционер на едни футболисти, които нямат футболни качества дори и за отбор от средно европейско ниво. Видя се пред полупразните трибуни на Националния стадион как Косово ни се подиграва. Тази държава с население от 2 млн. души разпердушини т. нар. \"лъвове\" в центъра София. Косово е сред най-новите членове на ФИФА, като стана пълноправен член през май 2016 г. Чисто футболно се видя, че Косово вече е пред България. Футболистите на швейцарския селекционер  Бернар Шаланд ни изнесоха лекция по учебник.  Изпаднали сме в десета глуха, но това едва ли вълнува много Боби Михайлов. Дано обаче този път да си отвори очите, защото ни биха приятни момчета, но пълни анонимници. Вината на БФС е, че пуска компромиси. които изобщо не искат да развиват футбол, а да продадат някой играч, мач и т. н. За целта купуват даже класации и места в националния. Разбира се, това няма как да се докаже, но и на децата е ясно, че редица отбори \"помагат\" на бюджета си, като уредят някой мач. Или пък се използва класацията \"Футболист на годината\", за да се вдигне цената на някой футболист, за да го продадат по-скъпо в чужбина. Последният пример е Кирил Десподов. С бонусите ЦСКА-Сф трябва да прибере 4,2 млн. евро. Но какво всъщност показва нападателят от Кресна в Каляри. Играл е в 4 мача, или общо 101 мин. Гол няма. А зимата Десподов замина в Серия А, след като направи подготовка с ЦСКА-Сф и се очакваше да се включи в играта на новия си клуб. Но реалността е съвсем друга - Кирчо или не издържа на тренировките и се контузва, или търка пейката. \"Не знам какво става с това момче и защо не играе постоянно. Контузен е напоследък и направо се чудя как сме го тренирали тук, щом не може да свикне в Италия\", обяви наскоро легендата Петър Жеков. Но в националния отбор не е само Десподов, много са. Просто системата е сбъркана, а лошото е, че няма стъпки към промяна. Последните 10 години футболът страшно много се промени - технически, тактически, физически, технологично. При нашите нищо не се променя. Лудогорец например вече 8 години е хегемон. За тези години колко юноши бяха произведени и наложени в първия отбор? Отговорът е ясен - кръгла нула. Значи системата е грешна. Не е само Лудогорец. От Първа лига единствено в Славия смело налагат юноши в първия отбор, но го правят с цел да ги продават и така да се издържат. Лошо няма, поне се работи. В другите отбори предпочитат да налагат чужденци с неясни качества и евентуално година по-късно да ги продадат. Но първо гледат да им извадят български паспорти, защото така им се вдига цената. В Лудогорец например в момента петима от бразилците имат българско гражданство. Това обаче с нищо не помага на националния отбор. Развитието на български футболисти може да бъде факт с желанието на клубовете. Заради Европейския съюз никой не може да попречи на собствениците да взимат чужденци. Те обаче, ако имат желание, могат да не го правят, а да изграждат и разчитат на собствени кадри. И така след години тези кадри да станат гръбнак на националния ни отбор. Както правят в Хърватия. Разбира се, нищо не става за 3-4 години, но в Разград властват вече 8 г. и се вижда, че спортни резултати имат, но не произвеждат. Затова се налага селекционерът да залага на т. нар. \"стари кучета\". Пълен потрес. През годините всички плюят по Боби Михайлов, а като дойдат избори, бившият вратар печели с над 90%. Това и Цветан Цветанов не го може. Истината е, че в България тази велика игра дълбае дъното второ десетилетие. И това идва именно от реверансите на ръководството на БФС. Явно това им е изгодно, защото във всяка нормална държава биха им забранили със закон да ръководят и да заемат висши длъжности. Но тук е ясно, че няма да има и една оставка в БФС. Те сами си казаха, че не изпитват вина. Вицепрезидентът и отговорник за националните отбори Йордан Лечков даже изтъкна няколко пъти, че футболният съюз няма вина за слабото ниво на футбола и че са само регулатор. \"На мен ми писна да нося някакви негативи. Идва ми ту мъч да ги обирам. Абсолютно никого не сме карали насила да идва, както и да си тръгва. Дали сме възможност на всеки да си развива философията. Какви забележки имате към ръководството? Българският футбол не зависи само от ръководството на футболния съюз. Това са футболни клубове, вътрешно първенство. Това не е роля на футболния съюз да изкарва футболисти. Това е ежедневна работа на клубовете, те са частни\", каза той. Но кога именно Лечков ще започне да работи по същество? Защото, ако не отговаря за играта (представянето), за какво отговаря? Да осигури храна, спане, възстановяване и билети? Това всеки го може. Въпросът е какъв е резултатът на терена от неговата работа. То всичко се вижда. Част от работата на Лечков е да предложи селекционер, да организира контроли. Досега доста от легендите от САЩ 1994 се изредиха на селекционерския пост и всичките се провалиха. България за последно игра добре при Петър Хубчев, който със сърцато представяне успя да победи Холандия, Швеция и Норвегия. Но Хубчев избяга в Левски именно заради прекия си началник. Публична тайна е, че двамата бяха в конфликт последната година. И така дойде ред на Балъков, който не се е доказал като треньор, камо ли да става селекционер. Нито у нас, нито в чужбина. И едва ли ще се докаже бързо, ако се съди по безобразната игра на отбора му в първите два мача с Чехия и Косово. Накрая пък излиза, че работата на Лечков е да се изказва след мачове и да брани БФС. За да не му отиде заплатата. И бизнесът, защото всички знаят, че юношеските национали ходят да играят в родния му Сливен, като ползват стадиона му и спят в хотела му... Лечков беше хвърлен да се обяснява след загубата от обявилата преди 11 години независимост Косово, а шефът му се изниза. С умел ход Михайлов се измъкна от журналистите по иновативен начин. Той слезе директно от централната трибуна на \"Васил Левски\" на пистата, където дойде да го посрещне джипът му и да го закара в Бояна. С риск да повреди тартана, за който от федерацията по лека атлетика плащат наем, за да тренират. Михайлов избяга при верните му приятели. Там да работят, да гледат как усвояват парите от ФИФА и УЕФА, които не са въобще малко. Самият Михайлов се похвали, че за този мандат бюджетът му ще е 80 млн. лв., а голяма част от парите ще идват именно от световната и европейската централа. Това са сладки, лесни пари. Сега даже се гласят и да докарат Мондиала в България през 2030 г. Ако не него, то поне европейското. Ще построят стадиони с народна пара и с помощта на Бойко Борисов. Явно само така националният ни отбор ще иде на голямо първенство. Годините отминават, но неуредиците и некадърността са вечни. Докато това продължава да се случва, футбол в България няма да има. И Христо Стоичков е напълно прав, като обяви преди време, че с тези управленци ще отидем на голям шампионат само като туристи. Действителността никак не е приятна и обещаваща, но е такава. защото от безвластието полза имат некадърни футболни управници, мениджъри и измислени треньори, които корумпират системата от детските отбори до националния тим. От БФС в момента трябва да се иска само едно нещо - да вкарат футбола в училищата. Така да започнат от нулата. Сегашният модел става само за боклука. Ако не да се измитат, защото ще затрият най-масовия спорт. Така както направиха с националния отбор.", "date": "2019.06.14", "title": "Затриха националния отбор"}
{"url": "https://duma.bg/uvolniha-shefa-na-st-vasil-levski-n193889", "text": "Директорът на Националния стадион \"Васил Левски\" Георги Кузев е уволнен. Официално мотив от спортното министерство няма. Решението обаче идва дни след загубата на националния отбор от Косово с 2:3 в мача от европейските квалификации. След срещата председателят на Българския футболен съюз Борислав Михайлов иновативно избегна среща с журналистите, качвайки се в джип, който премина през лекоатлетическата писта. По този начин покритието на пистата се разрушава, което затруднява тренировките и участието в състезания на лекоатлетите. Кузев придружаваше Михайлов през трибуните след мача. А джипът беше паркиран точно до тунела, където излизат футболистите. Кузев зае поста през 2013 г., а преди това работеше в БФС като директор на търговския отдел и отговаряше за маркетинга и рекламата. Преди него дългогодишен директор на стадиона беше Антон Попов. Действията на Михайлов навлякоха гнева на редица специалисти в леката атлетика, както и в социалните мрежи. Достъпът до лекоатлетическата писта е строго ограничен. Спортният министър Красен Кралев обяви по темата, че изрична забрана за влизане на частни автомобили няма, но по принцип не е редно. Михайлов пък искаше да финтира журналистите, за да не обяснява, че не е виновен за слабата игра на футболистите от националния отбор.", "date": "2019.06.14", "title": " Уволниха шефа на ст. \"Васил Левски\""}
{"url": "https://duma.bg/levski-padi-13-i-nenuzhen-n193888", "text": "Левски се отказа от 13-и футболист това лято. Казахстанецът Еркебулан Сейдахмет също напуска \"Герена\". Халфът имаше договор за наем до края на годината, но няма да бъде изпълнен. Сейдахмет не попада в плановете на новия треньор Петър Хубчев. Той ще се завърне в руския Уфа, откъдето дойде под наем през февруари. Сейдахмет пристигна с препоръката на Станимир Стоилов. Докато Мъри бе селекционер на Казахстан, младият играч дебютира за родината си и дори отбеляза 2 гола. В Левски обаче той не успя да се наложи и изигра три мача. В момента \"сините\" се готвят с група от 12 играчи в Добринище. До няколко дни към тях ще се присъединят и националите Николай Михайлов, Иван Горанов, Станислав Иванов, Илия Юруков и Ивайло Найденов, но на \"Герена\" ще трябва да привлекат и няколко нови попълнения.", "date": "2019.06.14", "title": "Левски пъди 13-и ненужен"}
{"url": "https://duma.bg/parva-titla-za-seynt-luis-v-nhl-n193883", "text": "Сейнт Луис Блус за първи път в историята си спечели най-стария трофей в Северна Америка - купа \"Стенли\". Тимът разби с 4:1 Бостън Брюинс като гост в последния седми мач от финалния плейоф. \"Блусарите\" играят в лигата от 1967 г. и имаха три неуспешни финала. Интересното е, че на 3 януари те бяха най-слабият отбор в НХЛ и бяха последни в класирането с най-слабите показатели в НХЛ. Райън О'Райли бе определен за най-добър играч в плейофите, след като се разписа във всеки един от седемте финални мача. Това не бе постигано от 1985 г., когато за първи път бе направено от великия Уейн Грецки. О'Райли постигна и уникален рекорд, като този сезон изигра 108 мача.", "date": "2019.06.14", "title": "Първа титла за Сейнт Луис в НХЛ"}
{"url": "https://duma.bg/grisho-iska-da-ostavi-sleda-v-tenisa-n193885", "text": "Григор Димитров иска да остави следа в тениса. Българинът ще продължава да търси мястото си в историята на този спорт, независимо че е шампион от финалния \"Мастърс\" на осемте най-добри за 2017 г. \"В тениса обичам надпреварата, всекидневното предизвикателство, което той предлага, и пречките, които трябва да се преодоляват\", разказа той пред списание GIO. \"Определено искам да съм оставил някаква следа в спорта. Не от гледна точка на рекордите, това не е било моя цел. Едно от главните неща за мен е хората да видят, че спортистите са като всички останали. Просто сме добри в това, което правим, но всички ние също трябва да се справяме с проблемите си извън корта. Имам своите демони, очаквания и т. н. Със сигурност бих искал да бъда запомнен и с добри резултати, и като шампион от турнир от Големия шлем. Тялото ми е най-голямото ми предимство, защото, когато излезеш на корта, въпреки че тенисът е умствен спорт, трябва да използваш физическото си състояние\", добавя бившият №3 в света. От следващата седмица Гришо започва сезона на трева. От 17 до 23 юни той е заявил участие в АТП 500 турнира в лондонския квартал \"Куинс\", който е подгряващ турнир преди \"Уимбълдън\". Димитров е шампион в \"Куинс\" от 2014 г.", "date": "2019.06.14", "title": "Гришо иска да остави следа в тениса"}
{"url": "https://duma.bg/ferari-nyama-da-obzhalva-nakazanieto-na-fetel-n193884", "text": "Ферари се отказа да обжалва наказанието на пилота си Себастиан Фетел. Шефът на клуба във Формула 1 Матиа Биното вече информира Международната автомобилна федерация (ФИА). Така окончателно победител в Гран при на Канада е Люис Хамилтън (Вбр, Мерцедес). На пистата \"Жил Вилньов\" 5 секунди от времето на германеца бяха прибавени със спорно решение на рейс контрола. Фетел водеше през цялото състезание, а Хамилтън пресече финала секунда след него, но заради наказанието победата отиде за 5-кратния световен шампион. Фетел беше санкциониран, защото препречи пътя на изпреварващия го Хамилтън. Немецът бе бесен след инцидента и наруши няколко правила на поведение и етикет след края на състезанието. Отказът за обжалване идва, въпреки че в дните след инцидента от екипа на Скудерията бяха категорични, че такова ще последва.", "date": "2019.06.14", "title": "Ферари няма да обжалва наказанието на Фетел"}
{"url": "https://duma.bg/bozhinov-se-varna-v-botev-vr-n193887", "text": "Валери Божинов се върна в Ботев Вр. Нападателят още не е разтрогнал с Левски, но е получил разрешение да води подготовка с врачани, където треньор е вторият му баща Сашо Ангелов. Той му подаде ръка и миналото лято, когато бившият национал не можа да си намери отбор и изкара есенния дял под Околчица, оставяйки отлични впечатления. Впоследствие през пролетта Божинов игра на \"Герена\", но получи травма, заради която не успя да блесне. Въпреки това отбеляза победния гол в баража за Лига Европа срещу Етър. Новият наставник Петър Хубчев обаче обяви, че Валери не попада в сметките му. В Ботев се надяват да уговорят Божинов да остане. Също така те взеха под наем защитника Ангел Лясков (ЦСКА-Сф).", "date": "2019.06.14", "title": "Божинов се върна в Ботев Вр"}
{"url": "https://duma.bg/valeri-kostov-n193891", "text": "На неговите млади плещи лежи отговорността ДУМА да се появява в интернет в целия си блясък. Винаги усмихнат и спокоен, той може да разсее всяка тревожност и притеснение в екипа ни. Валери, пожелаваме ти здравето да ти е спътник, а любовта да е в сърцето ти. Нови върхове са пред теб, преодолявай ги смело. И не спирай да дерзаеш! Весел празник в събота! От екипа на ДУМА", "date": "2019.06.14", "title": "ВАЛЕРИ КОСТОВ"}
{"url": "https://duma.bg/obyaviha-datite-za-3-tseremonii-oskar-n193892", "text": "Американската Академия за кинематографично изкуство и наука обяви датите за връчването на наградите \"Оскар\" за 3 години напред. През 2020-а отличията ще бъдат раздадени на 9 февруари. Следващите две церемонии ще се организират така, че да не съвпадат със Зимните олимпийски игри, Супербоул и национални празници, съобщиха Асошиейтед прес и Франс прес. 93-ата церемония за \"Оскар\"-ите - кулминацията на холивудския награден сезон, ще се състои на 28 февруари 2021 г., а 94-ата - на 27 февруари 2022 г. През последните години анализаторите отчетоха спад на зрителския интерес към церемонията. Събитието без водещ през 2019-а обаче повиши гледаемостта на шоуто.", "date": "2019.06.14", "title": " Обявиха датите за 3 церемонии \"Оскар\""}
{"url": "https://duma.bg/prof-ivo-kremenski--butikovite-bebeta-veche-sa-zabraneni-n193871", "text": "- Това, което се доказа в последните седмици от българските археолози, е, че преди около 8000 години на Балканския полуостров е съществувала напреднала цивилизация. В друго европейско генетично проучване с наше участие от 2004 г. беше доказано, че на Балканите по същото време вече са се настанили хора, пристигнали от Близкия изток и Африка. Те по-късно се разпространяват по цяла Европа. Над 20% от българите, които днес си правят генетични изследвания за произход, ще установят, че са потомци на хората, донесли цивилизацията в Европа. Колкото до \"Ева\" - продължава да се издирва задължително придружаващият я \"Адам\". - Отиваме там, за където сме се запътили преди 8000 г., с тази разлика, че тогава не е имало магистрали и сме пътували бавно, а днес за 30 години около 2 милиона българи са в чужбина. И още една разлика, тогава сме разпространявали цивилизация, а сега опитваме да я спасим у нас. - Официално от 2014 г. \"производството на бутикови бебета\" е забранено. В този смисъл китайският експеримент е поредният повод да се обърне внимание, че освен очакваните безспорни ползи генетичните изследвания, проведени без контрол, могат да носят огромни заплахи за конкретни индивиди и обществото като цяло. Последните данни показват, че китайският експеримент ще доведе до скъсяване живота на двете генномодифицирани деца.  - Тепърва предстои да се открият болшинството от механизмите в генетиката. От друга страна, далеч не всичко, отнасящо се до здравето, е свързано с генетиката. В този смисъл винаги ще има тясна връзка между генетиката и фантастиката. От нас зависи да изберем само доказаните факти, всичко останало е в сферата на фантастиката и носи рискове. Не бих се изненадал (не е забранено), ако по генетични характеристики започнат да избират бебета с определена политическа ориентация. - Не само нашето, а световното здравеопазване е изправено пред тежки проблеми. Всички на най-високо ниво са съгласни, че изходът е в \"прецизната медицина\", която включва всички сфери на обществото: генетични характеристики, начин на живот, околна среда и психо-социален статус на всеки конкретен индивид. По отношение на водещия фактор (генетични и геномни изследвания) у нас състоянието е трагично: дезинформация, дезинтеграция, децентрализация, липса на адекватен контрол и регулация. Липсата на политически приоритети и действия за предотвратяване и контрол на неинфекциозните болести (генетични и генетични предразположения) поставя и България в риск не само да не постигне целта за устойчиво развитие, но също и да забави икономическия си растеж (ООН, СЗО, 2019). Това наложи провеждането на генетични и геномни изследвания във всички европейски страни (без България) под строг контрол в рамките на Национални програми. - При всички болести, но най-чести в момента са две основни категории: генетични болести (над 7000 вида) - заемат над 80% от групата на т.нар. редки болести, и генетични предразположения - най-честите форми на рак. Годишно у нас се нуждаят от генетични и геномни изследвания: всички бременни - 65 000, всички новородени - 60 000; болни с генетична болест; семейства с репродуктивни проблеми - 200 000; болни от рак... Нуждаещите се нарастват непрекъснато, непрекъснато се внедряват нови лекарства при много високи цени. Не бива да се подценява и тенденцията за нарастване на мигрантския поток от хора с различни генетични характеристики и честота на тежки генетични болести. Оценявайки тази заплаха, всички страни в Европа, включително и Словакия, Чехия, Унгария и др., които имат 10 пъти по-ниска честота на носителите за средиземноморската анемия бета-таласемия в сравнение с България, провеждат в последните 20 години специфични национални, превантивни програми. При около 1% от генетичните болести е възможно в момента поддържащо ефективно лечение, като у нас то струва от 50 000 до над 600 000 лева годишно за болен, а допълнителните грижи за болните и семействата достигат милиони лева за целия период на живот. Появата на новите генни терапии (над 1 милион лева за болен) непрекъснато ще обхваща все повече генетични болести - в момента се провеждат проучвания за над 300 болести.  - Очевидно единственият ефективен подход за решаване на непосилно тежкия финансов, социален и демографски проблем, свързан с генетичните болести и генетични предразположения (всички останали болести), е провеждането на национални превантивни генетични програми. От 2013 г. българското здравеопазване не разполага с Национална програма за превенция и диагностика на генетичните болести при бременните, новородените и болните от генетични болести. От 2010 г. България няма актуализирани стандарти по \"Медицинска генетика\". Никога не са утвърждавани на национално ниво критично важните клинико-генетични алгоритми за диагностика, лечение и проследяване на болните. Глобалните оценки показват, че при вложен 1 долар в тази сфера се възвръщат 7 долара. Очевидно ефективното и ефикасно финансиране трябва да бъде под формата на \"Фонд\", в рамките на Национална програма под контрол на МЗ и НЗОК.  - Лекарите със специалност по \"Медицинска генетика\" у нас са около 20, а здравеопазването се нуждае от поне 70. България има регламентирана само една \"обща\" специалност - \"медицинска генетика\" за лекари. При драматично променящите се изисквания в провеждането на новите геномни изследвания (всеки ден в света се появяват 10 нови) е нереалистично да се очаква, че един \"медицински генетик\" може да бъде компетентен по всички проблеми, свързани с новите технологии и изисквания.  - Болшинството специалисти по \"медицинска генетика\" у нас работят често в \"конфликт на интереси\" - консултиране и изследване на едни и същи пациенти с едни и същи реактиви и апаратура, едновременно в обществени и частни лаборатории. България в момента все още разполага с висококвалифицирани клиницисти, молекулярни биолози, клинични химици и др., които са основни участници при въвеждането, интерпретацията на резултатите и провеждането на геномните и генетични изследвания. Крайно време е да се регламентират отдавна приетите в световен план специалност по \"лабораторна генетика\" и позицията \"генетичен консултант\". Доказано е, че генетичните и особено геномните изследвания могат да бъдат надеждни, ефективни и ефикасни само ако се провеждат в интегрирани, централизирани, високотехнологично оборудвани структури, които разполагат с представителни бази данни за генните характеристики на основните популации у нас - българи, турци и роми. С такива бази данни и отчасти с оборудване разполагат предимно не интегрираните три генетични лаборатории на територията на \"Майчин дом\". Например международните стандарти доказват, че надеждни, бързи и евтини резултати при масовите програми могат да се достигнат, ако дадена генетична лаборатория извършва 8000 изследвания годишно. Това отчасти се постига в 5-те университетски генетични лаборатории (София, Варна, Плевен, Пловдив и Ст. Загора). Тези лаборатории извършват годишно общо около 24 000 изследвания, но ако бъдат подкрепени, могат да изследват всички бременни (както от 30 години се изследват всички новородени за 3 болести от 2 лаборатории).   - Същото важи за всички други генетични и геномни изследвания. Например новите кръвни (НИПТ) ДНК тестове, от които се нуждаят около 2500 рискови бременни жени годишно, се предлагат от една държавна лаборатория и над 10 частни фирми на цени от 700 до над 2500 лева. В същото време по клинична пътека са заложени 800 лева + 300 от бременната за амниоцентеза примерно. Крайно време е пари от клиничната пътека да се насочат към ДНК тестове в една или две лицензирани генетични лаборатории. Това ще спести на НЗОК средства, а на бременните силно стресиращите, рискови процедури и болничен престой. - Предлагам създаването към МЗ на експертен съвет по генетични и геномни изследвания. Задачите му са много сериозни, той трябва да предложи ефективна стратегия за провеждане на генетичните и геномни изследвания и ефективен механизъм за участие на българското здравеопазване в европейската инициатива за геномно изследване на над 1 милион европейци (MEGA) и изграждане на \"Български референтен геном\". В момента с инициативата е ангажирано само Министерството на образованието. Българското здравеопазване трябва да се възползва от предоставените възможности (включително и финансови), свързани с  участието ни в Европейската инициатива \"ДНК банкиране и пълно геномно секвениране на 1 милион европейци\".", "date": "2019.06.14", "title": " Проф. Иво Кременски:      \"Бутиковите бебета\" вече са забранени"}
{"url": "https://duma.bg/sharenka-zavinagi-n193870", "text": "Веднъж годишно в този малък град в сърцето на Родопите се събират приятели от цял свят. Защото имат среща на квартала. Така е в малкия град, в който уж нищо никога не се случва. В този малък град Мадан обаче преди десетилетия се родиха приятелства, които ще останат завинаги. \"Шаренка\" ли? Кварталът е там, нагоре, по реката. Така ще упътят всеки, който зададе въпрос. Нищо особено - квартал като квартал. В детството ми блоковете бяха разноцветни, но не това е дало името му. Не сме се питали защо се казва така. Сигурно е заради нас, хората. Били сме \"шарени\" - дошли от всички краища на България, по разпределение или по неволя, за да създадем един град. С неговите рудници, училища, болница, културен дом, библиотека и какво ли още не. За четвърта поредна година в началото на лятото в този град среща си дават шаренкаджии. Онези, които винаги ще носят в сърцето си спомените за своя квартал, за своето училище, за истинското приятелство, които времето и разстоянието не променят. Идеята за срещата на \"Шаренка\" се роди в социалните мрежи. В групата във фейсбук, в която се споделят спомени за детството и се откриват приятели, спонтанно решихме - стига сме писали, по-добре да се срещнем. И започнахме. Всяка година има \"твърдо ядро\" - най-запалените, и новодошли, които веднага се потапят в атмосферата и заживяват със съкварталците. И този юни не липсваха изненади. Янко, Мария, Мариела, Вальо, Силви, Кузмина, Николай, Дора, Христо... Те са от самото начало. За пръв път към групата се присъедини Изет. Напуснал е България преди повече от 25 години. Живее в Бурса. \"Добре съм, всичко имам - дом, кола, работа, семейство, пари. Какво да искам от живота\", споделя Изет, който работи в текстилна компания. Сменил е няколко професии, бил е гастарбайтер в Германия и Австрия, но не е забравил откъде е тръгнал. \"Бях най-слабият ученик. Благодаря ви за тези часове и че ви имам\", споделя той на заминаване. Спомени за истинското приятелство и за щастливото детство ще отнесат Дамян в Белгия, Николай в Испания, Мариела в Гърция. Да, дойдоха за срещата. Защото \"Шаренка\" е част от тях. Част от нас е и училището, което носи името на Никола Вапцаров. След толкова години отключиха вратата заради нас, прекрачихме прага, качихме се по забраненото някога учителско стълбище и седнахме в кабинета по биология и химия. \"Вижда ми се толкова малък, а едно време ми изглеждаше голям\", споделя Ивайло, дошъл чак от Русе, за да се види със своите съученици. \"Така е\", отбелязва със смях класната ни Мария Иванова. И ни припомня какви \"лудетини\" сме били и какви пакости сме правили. \"Но бяхте и най-добрите деца. Училището в \"Шаренка\" винаги е било еталон - базово, идваха да ни изпитват, да ни проверяват, но нивото беше високо\", разказва госпожа Иванова. За нас е \"другарката Иванова\". Така я наричахме, наричаме я и днес - без скрупули и притеснения. И ни става хубаво... \"Днес училището в \"Шаренка\" е на кръстопът, деца няма\", споделя другарката Лазаринка Кузманова. Тя беше начална учителка. Започнала е първите си стъпки в класната стая през 1953 г. През 1971 г. е част от колектива при откриването на новата сграда на училището. Отдавна пенсионерка, другарката Кузманова си спомня, че през 80-те на миналия век в училището всяка година е имало по 500 и отгоре деца. Сега, за жалост, не е така. Имаше дори нулева година, без приети първокласници. Тази година за първи път училищния праг ще прекрачат 7 деца. В училището няма и стотина ученици. Замълчаваме. Клатим глави и преглъщаме. Какво да направим за нашето училище? \"Трябва да го има\", отсичат \"най-будните\" навремето. Прегрешенията им бяха все на границата, а-ха да ги изключат. Днес, улегнали мъже, говорят с болка и загриженост за разпада на всичко около нас, за трудните дни, за разрухата в държавата, за това, че не опазихме нищо, построено от родителите ни, за пропиляното и безвъзвратно загубеното. \"И градът не е същият като едно време\", споделя Елин. \"Ние, децата от Мадан, бяхме различни и уникални, защото живеехме заедно, независимо дали се казваме Иван, или Изет, разбирахме се, всичко беше едно, имахме всичко. Сега има нови улици и площад, джамията в центъра се извисява, а църквата къде е - няма я. И хората са различни. И разделени. И никога няма да е така, както беше. Защо? Толкова ли беше невъзможно? Защо го допускаме? Тук вече не е същото, няма го онова, което правеше Мадан и \"Шаренка\" такива, каквито ги помним. Няма да се върне никога. И не ме разбирайте погрешно - няма значение коя партия управлява тук и какъв е кметът. Добре е, че прави нещо за града, но спойката, онова, което беше истинско, неповторимо, го няма\", констатира Елин. И всички клатят глава. Защото виждаме, че \"нашето\" отдавна е отстъпило пред \"тяхното\". Два дни и две нощи с приятелите от квартала, от училище не стигат. Разликата в годините отдавна не е от значение. От тази среща като спомен остават трудните мисли, с които си тръгваме, за нашето училище, за нашия квартал, за нашия град. Остава и малкият свитък, подарен от класната - другарката Иванова, с нейното послание към нас, порасналите й ученици: \"Скъпи деца, Връщам ви в далечната 1985 г., когато вие завършвахте 8 клас в ОУ \"Н.Й. Вапцаров\" в кв. \"Шаренка\". Казахме си \"Довиждане\" и днес за пореден път благодарение на Ина Михайлова се срещаме. Вие заемате специално място в моя живот, защото сте първият ми випуск след 19-годишния ми трудов път като пионерски ръководител. С вас организирахме много тържества, екскурзии, нощни походи, политинформации, викторина на в. \"Юный ленинец\", кореспондирахме със съветско другарче, провеждахме състезания по биология, походи с пътни знаци и много, много други инициативи. Вие бяхте добри деца и израснахте достойни граждани на България. Гордея се с вас и ви пожелавам много, много здраве, лично щастие и сбъдване на всичките ви мечти. С много обич: Мария Иванова.\" Довиждане, \"Шаренка\"! До 2020-а. Когато отново ще бъдем тук - в нашето училище, в нашия квартал, в нашия град, с нашите приятели. Най-вероятно с химн на квартала, каквато задача си поставихме. С нашите спомени и надежди. Сигурно ще намерим града си още по-различен и излъскан за \"чужденците\". Нас обаче няма да променят. Духът на \"Шаренка\" ще е тук. Докато ни има. А след това?...", "date": "2019.06.14", "title": "\"Шаренка\" завинаги"}
{"url": "https://duma.bg/tsvetat-na-kolata-%E2%80%93-predatel-na-sobstvenika!-n193863", "text": "\"На вкус и цвет товаришчей нет!\" Тази руска поговорка важи с пълна сила за цвета на личния автомобил. Като оставим настрана, че по принцип решаващата дума за него остава в по-прекрасния пол при покупката на нов автомобил, реалността сочи, че изборът зависи в много голяма степен от чертите на характера на собствeника. И това не е взето от въздуха, а си е чиста наука. Доказателство за това са изследванията на няколко професора и доктори на науката, като Марси Куперман - професорка по теория на цветовете на Нюйоркската дизайн-студия Parsons The New School of Design, докторката по психология Сали Августин и консултантката по цветова гама Леатрис Айземан, помогаща на звездите на шоубизнеса да формират имиджа си. Всички те твърдят, че цветът на колата съвършено точно характеризира собственика й по определен начин и го разкрива пред околните. Ето как:  Хората, които напълно съзнателно избират червен автомобил, обикновено са общителни, импулсивни, весели и доста агресивни. Те са амбициозни, изпълнени с решимост да постигнат целите си, и искат да живеят на пълни обороти. Обичат да са в центъра на вниманието, спорят активно и се смятат за лидери. Червеното в крайна сметка е един вид \"пътен ексхибиционизъм\".  Тук става дума за човек от коренно различен тип. Той не обича да изпъква, консерватор е, привърженик на традициите и премерените решения. Харесва постоянството, държи се достойно, спокойно и очаква подобно поведение от околните. Не го е грижа за статута му в обществото, отнася се грижливо към природата, готов е на компромиси. Такъв човек по принцип е много практичен и прагматичен. Сребристото не е сиво! За любителите му статутът в обществото и престижът им са важно нещо. Те са практични, активни, изобретателни, умни и с добър вкус за всичко. Защото среброто добре маскира калта, когато не успяват да си измият навреме колата заради активния си начин на живот. Това са хора, които ценят елегантността, примесена с щипка блясък.  Това е особен цвят, ценителите му са хора, притежаващи изострено чувство за справедливост и съчувствие. Те са верни, оптимисти, леко преодоляват стресови ситуации и са устойчиви на ударите на съдбата. Обичат и пазят семейните ценности, честни са и ценят искреността. Харесва им, когато ги смятат за мъдри и стълбове на общественото мнение.  Харесващите зеления цвят имат отлична самооценка и пълно пренебрежение към мнението на околните за тях. Независимо от това обаче са добри, търпеливи, миролюбиви и умеят да казват, когато трябва, \"не\". Заради това често ги експлоатират околните, защото винаги са готови да помогнат, когато ги помолят. Зеленият цвят по мнението на експертите е най-балансиран и естествен. Колкото по-тъмнозелено харесва човек, толкова по-надежден е той. Едва ли ще ви предаде, излъже или подведе. Любителите на този цвят обикновено са много земни хора, искат да стъпват твърдо на земята и не се боят от бъдещето. Тежко понасят промените, равнодушни са към изненадите и предпочитат да знаят, а не да се досещат. Не гонят особена естетика и уют, главното за тях са практичността, безотказността, икономичността и изгодата. Това е цветът на радостта и щастието. Любителите на този цвят виждат във всяко нещо позитивното и се смятат за щастливи и късметлии. Ясно е защо у нас има толкова малко жълти автомобили по улиците и пътищата сега, като изключим такситата, за които той е по задължение. Избралият жълт цвят на колата си знае, че ще го заглеждат, и не се притеснява от това. Това е весел човек с добро чувство за хумор. Това е много рядък цвят и по принцип се асоциира с фукня, лъскавина и блясък. Доста от любителите му имат висок интелект, твърд характер, ценят уюта и най-важното – умеят да печелят пари по един или друг начин.  Също много рядък цвят, защото любителите му по принцип са революционери, хора, вървящи срещу течението и необръщащи внимание на мнението на околните за себе си. Те са артистични, креативни и оригинални, както и много, много обаятелни. Черното е цветът на силата и мощта, на увереността в себе си и в утрешния ден. Цвят на обществения статут и имидж. Не понася замърсяванията, крие детайлите на дизайна на каросерията и заради това рядко или почти не се използва при концептуалните автомобили по автосалоните. Ако този цвят е избран осъзнато от собственика, значи той е достойна и привлекателна личност без ненужна показност. Човек извън времето, модата и криещ много от околните.  Много светлите цветове се асоциират по принцип с чистота, свежест и невинност. Собствениците на такива коли несъмнено са привърженици на чистотата в буквален и преносен смисъл. Това са перфекционисти, хора с вкус, елегантност, стил и са уверени в себе си. Редът при тях е навсякъде – и в колата, и в квартирата, и в живота им. Хаосът, безпорядъкът, мотаенето за тях са стресови ситуации, а подредеността е лекарство от бедите. Те са хора, които харесват всичко ново и технологично, ценят модата, имиджа, интелекта и не на последно място богатството. Преди две-три десетилетия основното превозно средство в Поднебесната империя бяха велосипедите. Днес се води ожесточена битка за автопазара в Китай, в която участват всички големи автопроизводители. И има защо – това е автопазар №1 в света, където мечтата на всеки китаец да има личен автомобил е вече напълно реална. А те са милиарди, китайците, де... Далеч назад от Поднебесната империя е вече доскорошната автомобилна – Щатите. През 2018 г. янките купиха общо 17,5 милиона нови коли, докато китайците - 28 милиона! Като половинатаса си тяхно, родно производство! Поразяващо обаче не е това, а че Китай е вече и на позиция №1 в областта на разработката и използването на електромобилите! В 2018 г. от общо реализирани два милиона хибрида и напълно електрически автомобили в света половината са купени в Китай. В зоната на електромобилите с чисто акумулаторно задвижване на Китай се падат 60% от всички продажби, като на второ място след прочутата Tesla 3 e напълно китайският електромобил BAIC EC-Series. Това е резултат на специалната държавна политика, насочена към \"зелено развитие\" на транспорта и безспорно признак за нарасналото благосъстояние на китайския народ.  Дори и в сегмента на класическите автомобили китайските производители постепенно изтласкват чуждите марки. Все още на първо място на пазара там е VW с три милиона продажби, но това се дължи на пионерското му присъствие в Китай, както и на съвместните предприятия с местни компании. Всички големи играчи в световното автомобилостроене смятат китайския автопазар за най-перспективен и строят стратегиите си около това. Ръководството на VW директно вижда залога за успеха на компанията в признаването на китайския пазар за най-главен в света. \"Къде другаде освен в Китай можете да видите наяве електрическата революция в автомобилостроенето?\"- заяви босът на волфбуржци Херберт Дис. - \"В Китай и народът, и правителството гледат най-позитивно на електромобилите, отколкото в останалия свят!\" ", "date": "2019.06.14", "title": "Цветът на колата – предател на собственика!"}
{"url": "https://duma.bg/v-umbal-plovdiv-meryat-kravno-bezplatno-n193866", "text": "Нова кампания за безплатно измерване на артериалното налягане ще проведат специалистите от Втора кардиология на бившата Окръжна болница в Пловдив. Тя ще се проведе на 18 юни от 12 до 13.30 ч. на 13 етаж на болницата (бул. \"България\" 234). Едновременно с проверката на кръвното пациентите ще получат и индивидуални консултации за правилен диетичен и двигателен режим.  Първата кампания се проведе на 17 май в Световния ден за борба с хипертонията и премина при огромен интерес, коментира началникът на отделението д-р Боряна Чомпалова.  Безплатна лекция за бъдещи и настоящи майки и татковци \"Първи грижи за новороденото\" организира Центърът за обществена подкрепа \"За деца и родители\" - Пловдив и УМБАЛ-Пловдив на 27 юни 2019 г., четвъртък, от 17 ч. в заседателната зала на УМБАЛ-Пловдив (бившата Окръжна болница), на I етаж на бул. \"България\" 234.  На срещата демонстрация за първите грижи за новороденото началникът на отделението по неонатология д-р Диана Аргирова ще покаже как се къпе бебето, какъв е правилният хранителен режим и какви грижи са необходими за кожата на новороденото.  Всяка майка и татко ще получат книжка за майката и бебето от фондация \"За нашите деца\", за да бъдат добри, уверени и грижовни родители. Желаещите да присъстват могат да се запишат на телефони: 032/ 943- 444 и на GSM: 0885 764 838. Лице за контакт е Стела Александрова, социален работник към Центъра за обществена подкрепа \"За деца и родители\" - Пловдив", "date": "2019.06.14", "title": "В УМБАЛ-Пловдив мерят кръвно безплатно"}
{"url": "https://duma.bg/naukata-ot-koyato-zavisyat-hora-i-darzhavi-n193882", "text": "Втората книга от поредицата на Йейлския университет - \"Малка история на икономиката\" от Ниал Кищайни, представя издателство \"Дамян Яков\". Първата книга, която излезе с неговото лого, е \"Малка история на философията\". Книгата на Ниал Кищайни разказва за големите идеи в историята на икономическото мислене - от древността до наши дни, за техните създатели и за историческите събития, които са им повлияли. Икономическата наука оживява като драматична история на дебати и борби между хора и идеи, които често не могат да постигнат съгласие относно решаването на най-належащите проблеми на тяхното време. \"Малка история на икономиката\" е написана ясно, достъпно и с чувство за хумор. Понятна е за всички, които биха проявили интерес към тази материя, дори за начинаещи.  Преводът от английски език е на Владимир Германов. Научната редакция и предговорът на българското издание са на Красен Станчев. \"Остроумна и забавна книга, но същевременно пълноценна в обясненията на това - с какво икономистите са допринесли за нашето разбиране на света\", посочва Робърт Дж. Шилър, Нобелов лауреат по икономика. Ниал Кищайни е писател, икономист, преподавател и историк. Своята кариера започва като държавен служител в British civil service - анализатор и изследовател в Близкия изток и икономически съветник на агенциите за развитие на Етиопия, Албания и Палестинските територии. По това време започва да пише различни журналистически материали за всичко - от египетските пустини до новите лъскави банки в Кайро. Кищайни преподава икономика и история на икономиката в London School of Economics и University of Warwick. \"Малка история на икономиката\", последната книга на Кищайни, е публикувана от Yale University Press през 2017 г. \"Вярвам, че историята на икономическото мислене и икономически борби могат да ни кажат много за нашата настояща ситуация. Интересувам се преди всичко от историите, които си разказваме за нашия икономически свят, защо те са най-важни. Иска ми се да мога да отговоря на всички въпроси, които хората ми задават, и най-вече защо някои икономики се сриват и защо много от нас губят вяра, че днешните икономики са нещо добро\", споделя Ниал Кищайни. Икономистите като Рот и Клемпърър насочиха икономическата наука към въпроси, които са по-тесни, но въпреки това много важни. Първите икономисти са били философи и политически мислители, колкото и икономисти. Много от днешните икономисти виждат себе си по-скоро като инженери, които изграждат мостове и язовирни стени. Подобно на инженерите с техните кранове и измерителни прибори икономистите разполагат със свои собствени инструменти - умни теоретични модели и висша математика, за да решават конкретни проблеми. В такъв случай може би не е изненада, че Рот и Клемпърър започват като инженери, едва по-късно се обръщат към икономиката и помагат за превръщането на икономическите принципи в мощни инструменти за оформяне на икономиката на реалния свят.", "date": "2019.06.14", "title": "Науката, от която   зависят хора и държави"}
{"url": "https://duma.bg/milano-ot-taynata-vecherya-do-kanalite-na-navili-n193864", "text": "Търсейки най-евтиния начин да стигнете до Милано, ще попаднете на летището \"Орио ал Серио\" до Бергамо. Там кацат нискотарифните компании с невисоки цени на билетите. Летището е на около 50 км от Милано и разстоянието се взема за по-малко от час срещу около 10 евро с автобус. Хотелите в Милано са сравнително по-скъпи дори от някои европейски столици, така че е по-добре да откриете подходящия за вас извън центъра. Транспортната мрежа на града обаче е отлично развита и отдалечеността няма да попречи на приятните ви преживявания.  Северноиталианският град обикновено се свързва с три забележителности - стенописа \"Тайната вечеря\" на Леонардо да Винчи, Дуомо - величествената катедрала, и Ла Скала - оперния театър. Докато две от местата са леснодостъпни за посещение, не така стои въпросът за \"Тайната вечеря\". Билетите за нея се купуват само онлайн, но много бързо свършват. Поне два месеца преди посещението ви трябва да следите сайта и да очаквате да бъдат пуснати билети за очаквания месец. В помещението се допускат до 30 души на всеки 30 минути през целия ден, но за не повече от 15 минути.  \"Тайната вечеря\" е една от най-ценните творби в света, но за съжаление от оригинала й днес не може да се види почти нищо. Тя е рисувана между 1495 и 1497 г. на стената на трапезарията на манастира \"Санта Мария деля Грацие\". Заради използвания от Леонардо метод на рисуване стенописът се оказва твърде нетраен и той започва бързо да се руши. Едва 50-60 години след завършването на изображението от него вече не се вижда почти нищо. Последващите реставрации нанасят повече вреди, отколкото ползи. Тъй като стенописът не може да бъде преместен, за да се запази, се решава трапезарията да бъде  изолирана, климатизирана и с ограничен достъп. Унищоженото обаче няма как да се спаси и затова някои образи са нарисувани отново. Използвани са обаче по-светли тонове, за да се направи разлика между оригинала и имитацията. Въпреки това при влизането в помещението с приглушена светлина и съзирането на фреската с размери 880 на 460 см няма как да не потреперите от силните емоции.  Първият поглед върху Миланската катедрала предизвиква едно гръмко \"Уауууу\". Грандиозната фасада на зданието в готически стил приковава взора и кара туристите да се чувстват като малки пъплещи мравки наоколо. Точно такива изглеждат те от покрива на Дуомо, до който достъпът е съвсем свободен. Входът в самата катедрала струва 3 евро, а за терасите й - 10 евро. Комбинираният билет включва и посещение в музея на катедралата, който е в отделна сграда, както и до археологическите открития в подземията й. И този грандиозен паметник подобно на други се строи няколко столетия - от 1386 до 1805 г. За да се подчертае мащабността на храма, е достатъчно да се отбележи, че в него има 3400 статуи, 135 заострени кули, височината му е над 100 метра, а в него могат да се съберат 40 000 души. Гледката от покрива на Дуомо е невероятна, вълнуваща е и самата обиколка из терасите му, която обикновено привлича повече туристи, отколкото вътрешността на храма.  Точно до Дуомо е друга забележителност на Милано - галерията \"Виторио Емануеле\". Това не е изложбена зала, а търговски пасаж с прозрачен покрив. Мащабната конструкция се състои от две стъклени аркади, които покриват улицата, свързваща площада на катедралата с площада на операта.  С далеч по-скромна и незабележима архитектура може да се похвали оперният театър Ла Скала, който е в съседство на катедралата и галерията. Ако не знаете, че там се намира една от най-известните опери в света, ще я подминете, без да я погледнете. Семплата сграда е построена по проект на архитекта Джузепе Пиермарини в рамките на две години в края на ХVIII в. на мястото на църквата \"Санта Мария дела Скала\", откъдето идва името й. В театъра може да се влиза с билет през деня, като туристите имат достъп до музейната част и до самата зала през някоя от отворените ложи. Така всеки посетител може да чуе част от репетициите на оркестъра и да наблюдава подготовката на декорите на сцената. Интериорът на театъра е основно в червено - цвят, който насища сетивата, създава неповторима емоция.  Преминавайки през трите най-важни стъпки в Милано, съвсем не означава, че сте изчерпали всички забележителни места на града. Една от тях е дворецът Сфорца, в който са живели управляващите милански фамилии. В него има музей, в който се влиза с билет, но иначе около стените на крепостта всеки може да се разходи спокойно, да я разгледа отвън и дори да си почине по поддържаните й поляни. Чудесно място за разходка е паркът \"Семпионе\", а при лошо време може да обиколите сградите на Музея на науката и технологията \"Леонардо да Винчи\". В него има огромна учебна част, в която децата могат да се занимават с наука и да участват самите те в експерименти, да се докоснат свободно до експонатите. В огромно хале пък са вкарани истински дървен кораб, малки самолети, хеликоптери, а в двора е италианската подводница на Енрико Тоти, до която достъпът е ограничен и за посещение в нея се купува отделен билет за определен час.  Малко хора знаят, че и Милано има своите канали, които са направени за доставка по вода на търговски стоки в миналото. Каналите на Навили са романтично място за разходка, по протежението им е пълно с кафенета, ресторантчета и места за излагане на творби на изкуството. ", "date": "2019.06.14", "title": "Милано - от \"Тайната вечеря\"  до каналите на Навили"}
{"url": "https://duma.bg/taynite-na-dzheyn-ostin-razbuleni-v-kniga-n193881", "text": "Джейн Остин не доживява да подреди свой дом и да види името си на корица. Притежава обаче малко махагоново писалище и обичта на сестра си Касандра. Повече не й е било нужно, за да промени тихо света с книгите си. Ухажват я, искат ръката й, но тя избира да бъде бедна и свободна. \"Джейн Остин у дома\" е най-изчерпателната, достоверна и вълнуваща биография на великата писателка, дело на Луси Уорсли - професионален историк. Тя излезе наскоро за първи път у нас в превод на Ангелина Александрова с логото на издателство \"Лист\". С тази книга от 446 страници обикаляме местата, където е живяла авторката на \"Гордост и предразсъдъци\", промъкваме се из коридорите на ума й, проникваме в сърцето й. Книгата проследява всекидневието й, разглежда оцелелите писма и спомените на близките й, вдига завесата на цялата Джорджианска епоха. Луси Уорсли рови педантично из архивите, документира открития, оборва митове. На читателите на Джейн Остин тя предлага откровен, незахаросан поглед към живота й, пълен с изпитания, несправедливости, разочарования, но и воля за промяна. \"Светът в романите на Джейн Остин, видян в безбройните игрални филми, е семеен, добре подреден и уютен. Героите й обитават чисти, кокетни къщурки, аристократични имения и елегантни градски къщи в Лондон или Бат. И нейният живот често е наблюдаван през същата лупа. Създава се впечатление, че не можеш да я отделиш от красивата, пълна с цветя провинциална къща в Чоутън в Хемпшър, която най-сетне осигурила на Джейн, сестра й и майка й дълго търсения дом. Джейн се преместила там през 1809 г., вероятно с очакването да живее щастливо до края на дните си. Оказало се обаче, че няма да е така...", "date": "2019.06.14", "title": " Тайните на Джейн Остин разбулени в книга"}
{"url": "https://duma.bg/lavitsa-n193880", "text": "\"ЗА ДЪРЖАВАТА. ЗА ЗАКОНИТЕ\" от Марк Тулий Цицерон издава \"Изток-Запад\" в превод от латински на Мария Костова. Какъв е приносът на Цицерон за разбирането на понятието държава и за нейното най-добро организиране и управление? Преди него гърците също заявяват, че законите трябва да управляват държавата, че целта й се свързва с добрия живот на семействата и т.н. Заслугата на Цицерон се състои в това, че, доразвивайки теорията на Аристотел, той обосновава и юридизира съдържанието на понятието за държава - res publica. Изложеното от Цицерон в \"De republica\" и \"De legibus\" е сякаш римското учение за държавата. \"ФЕНОМЕНЪТ ТЕСЛА\" от Хамиш Маккензи издава \"Хермес\" в превод на Тодор Стоянов. Отличеният с множество награди луксозен електромобил, пуснат в продажба през 2018 г., променя възгледите на обществото за моторните превозни средства. Междувременно главният изпълнителен директор Илън Мъск предизвиква полемики в туитър, а растящият дълг на \"Тесла\" изправя компанията на ръба на финансовата пропаст. В книгата ще разберем защо Мъск се опълчва както срещу нови играчи, така и срещу титани от автомобилната индустрия. Това е историята на една компания, готова на всичко, за да превърне всяка кола на пътя в електромобил.  \"КАК ДА РАЗЧЕТЕМ ХОРАТА\" от Рита Картър издава \"Книгомания\" в превод на Мария Йоцова. Засилващото се темпо на комуникациите в модерния свят прави по-важна от всякога необходимостта да разбираме скритото поведение зад всекидневното общуване. Авторката \"превежда\" сигналите, които разкриват истинските чувства и намерения на човека, и показва как те движат взаимоотношенията, масите и дори поведението на обществото. Ще научим какви инструменти за влияние използват лидерите и ще започнем да разпознаваме фундаменталните модели на поведението, оформящи начина, по който действаме и общуваме. \"В БЕЗОПАСНОСТ\" от Карън Кливланд издава \"Обсидиан\" в превод на Боян Дамянов. Специален агент Стефани Мадокс е шеф на отдел \"Вътрешни разследвания\" във ФБР и е безкомпромисна към злоупотребата с власт сред служителите на Бюрото. Тя е самотна майка, но е готова на всичко за 17-годишния Закари, който става все по-затворен и отчужден. Стефани отдава това на трудната му възраст. Когато обаче намира в стаята му зареден пистолет, светът й се разклаща. И още преди да се опомни от шока, неин колега от звеното за борба с тероризма я уведомява, че подозират Закари в принадлежност към анархистка групировка.", "date": "2019.06.14", "title": "Лавица"}
{"url": "https://duma.bg/platna-vdahnoveni-ot-yunskata-zhega-n193879", "text": "Великотърновският художник Стефан Георгиев се завръща с трета самостоятелна изложба в пространството на Арт галерия \"Ларго\" и носи жега и лятно настроение в морската столица. Той е добре познат на варненската публика с уникалния си стил и начин на изразяване, интересни и разчупени композиции и с разнообразие от неконвенционални материали, които комбинира с традиционните маслени бои. Георгиев се представя със серия живописни платна, вдъхновени от юнската жега, която ни застига, донасяйки чувство за горещо слънце, вкус на солена морска вода и мирис на печена риба, подправена със свеж лимон. Художникът засяга най-различни теми, с които съвременният човек се сблъсква. Всяка картина е преживяна преди, по време или след създаването й и носи свое собствено послание. Освен, разбира се, типичните натюрморти с риби и плодове търновлията радва варненската публика с фигурални композиции на нежни женски тела, разголени под целувката на жаркото юнско слънце. В някои от творбите, като \"Ева XXI\", ще оценим символизма, който авторът грижливо и изтънчено е закодирал в структурата на изображението. Ева - нежна и красива, с дълги златни коси, а около тялото й се е увила Змията - символ на изкушението. Тя шепне съблазни в ухото на Ева, която е свела поглед към Забранения плод. Направен от злато - богатство, алчно откъснато от \"Райското\" дърво, което в картината е от пари. Има заигравка с израза: \"Парите не растат по дърветата\" - мечта на много хора, вярвайки, че парите купуват щастие.  В творбите като \"Утро I\", \"Залез\" и \"Спяща\" ще открием нежната страна на човечеството, тази, която носи уют, топлина, любов - жената. Това е чисто човешко чувство, което никой не би могъл да купи с материални богатства. Изложбата продължава до 26 юни, научи ДУМА от Милена Димитрова, галерист.", "date": "2019.06.14", "title": "Платна, вдъхновени от юнската жега"}
{"url": "https://duma.bg/mistichniyat-izvor-na-nikolay-ivanov-om-n193878", "text": "Мистичен извор от образи и звуци, създадени от Николай Иванов-ОМ, ще изпълни пространството на столичната галерия \"Сезони\" до 17 юни.  10 години след първата си самостоятелна изложба авторът се завръща за втори път, за да представи картини, които рядко може да бъдат видени и събрани заедно. Воден от постоянния си стремеж към различни начини на изразяване, от една страна, познатите абстрактни или вдъхновени от сакралните традиции и обекти творби, но сега преплетени с елементи, инспирирани от природата, рисувани конкретно за пространството на галерията. В музикалните си проекти ОМ навлиза в доста експериментални територии, докато в картините си е по-скоро статичен наблюдател, преповтарящ композиции, теми, идеи, като основна цел остава естетическият и формален смисъл на чудото картина - вещ. По този начин авторът индикира своята способност за паралелна работа с различните изобразителни езици. Уникалният шанс да се живее в \"съкратеното време\" и цялото бурно развитие на модерното и постмодерното, всъщност насочват Николай Иванов навътре и назад. Воден от дълбокото убеждение, че \"божествеността\" на великите традиции в живописта има крещяща нужда да бъде потърсена и внесена отново в изобразителното пространство, отбелязват от галерия \"Сезони\".              ", "date": "2019.06.14", "title": "Мистичният извор на Николай Иванов-ОМ"}
{"url": "https://duma.bg/zarcheto-i-pionkite-vinagi-sa-na-moda-n193868", "text": "Всеки къта в спомените си несравними моменти, когато цялото семейство се събира около масата, хвърля зарчета, реди карти или обикаля света с пионки и дървени фигурки. От абсолютните фаворити \"Не се сърди човече\" и \"Монополи\", през неостаряващите шах и табла, до най-модерните игри със стратегии и развиване на цивилизации настолните игри имат едно неоспоримо и безценно предимство - събират хората на живо. Семейства, приятели, специално тренирани отбори и нахъсани геймъри се впускат в приключения с пионки, карти и зарове, а забавлението е гарантирано. Настолните игри не само че са живи и до днес, но преживяват нещо като ренесанс. Те са възможност за истинско живо общуване, младите намират в тях възможност да се отделят от екраните и да пообщуват офлайн. Все повече фирми събират екипите си на своеобразни турнири с настолни игри, чрез които сплотяват служителите си и под формата на игра \"тренират\" умения за работа в екип, решаване на конфликти, стратегическо мислене. Има и специални игрови сбирки за по-малките - децата буквално са омагьосани от този вид игри, преоткриват ги с наслада и жажда за знания. Забавлението е гарантирано и събира все повече фенове дори сред заклетите геймъри на електронни игри. По-запалените участват в турнири у нас и в чужбина. Следят всяка нова игра, която се появява на пазара. Събират се в определени заведения, където през седмица играят с приятели, чертаят стратегии, разпалено обсъждат всеки ход, разказват за последната цивилизация, която са развили... София, Варна, Пловдив и Велико Търново през последните години стават домакини на фестивали на настолните игри. Там няколко дни поред се организират най-различни игри и състезания - за напреднали, за новатори, за деца. Представят се нови игри, надпреварват се отбори. Всеки може да се включи там, където се чувства най-добре, а крайната цел са забавление и удоволствие от живото общуване.  Преди два месеца НДК бе домакин на поредния фестивал за настолни игри - Sofia Board Game. Между 5 и 7 април над хиляда любители на този вид забавление имаха възможност да играят, да намерят нови приятели, да пробват нови игри. София срещна създатели, издатели, блогъри и играчи от всички поколения. Организаторите се постараха да е интересно, шарено, провокиращо и запомнящо се. В програмата се включиха и ентусиасти, които сами разработват прототипи на нови игри или герои от вече познатите ни. Стотици фенове събра и фестивалът \"Настолен град\", който се проведе в началото на тази година във Велико Търново. В продължение на два дни през масите за турнира преминаха играчи от всякакви възрасти. Имаше пространства за ролеви и социални игри, на обособени щандове библиотеки и издателства представяха най-новите си предизвикателства. Организатор на фестивала е фондация \"Да играем\".  От 2014 година те подкрепят и разпространяват настолните игри като форма на забавление и общуване на живо. Създали са и малка, но изключително богата библиотека от настолни игри, с която пътуват из различни градове на страната. Целта им е да изградят общност от играещи хора. Убедени са, че настолните игри възпитават неагресивен състезателен дух, имат огромен образователен потенциал и развиват най-разнообразни умения. За по-малките тези игри са чудесен помощник за трупане на знания в различни области на науката.  Децата навлизат неусетно в света на географията, развиват умения да градят общности, да чертаят и осъществяват планове и стратегии. Някои игри изискват от тях да трупат ресурси и сами да решават кога и как да ги използват. При други трябва да избират между различни професии или специалисти, които да използват в бъдещи \"битки\" с противника. Малчуганите веднъж са крале, друг път - околосветски пътешественици, след това пълководци, откриватели от света на науката, космически бойци... Специално подбрани са и т.нар. семейни образователни настолни игри. Една от най-новите е разработена от български екип професионални археолози. Името й е \"Археолози срещу иманяри\". Играта ви пренася на картата на България, където обикаляте и търсите артефакти. \"Археолози срещу иманяри\" дава представа и за работата на учените, и за престъпленията на иманярите. Както в живота, така и на игралното поле те са непримирими противници. А стигне ли се до сблъсък, няма гаранция, че добрият ще победи лошия, разказват от NASTOLA. Двама млади ентусиасти Ваня и Миро създават онлайн магазин, специализиран в разпространението на настолни игри. Изключително позитивни и винаги усмихнати, двамата често организират презентации или сбирки за малки и големи. Където много успешно увличат участниците в магията на този вид общуване. Не може да им се отрече, че са креативни и смели - разпъват маси в парковете, разиграват с малчуганите гигантски зарчета и пионки с човешки ръст. Организират работилнички и минитурнири. Вярваме в идеята, че настолните игри те въвличат в едно приключение, което също ти помага да се социализираш. Така решихме да създадем NASTOLA с любов в Пловдив, разказват Ваня и Миро.     Настолните игри са култура на общуване и опознаване на света. Чрез приключение и състезание малки и големи развиват въображението си, тренират умения като търпение, толеранс, изпробват смелостта си в провокации и реакциите си в неочаквани ситуации.  Подарете си поне една настолна игра. Сега. Подарете на детето или на приятел. Безценна е. ", "date": "2019.06.14", "title": " Зарчето и пионките винаги са на мода"}
{"url": "https://duma.bg/prinasyam-skromna-lepta-na-narodniya-oltar-n193869", "text": "Големият благодетел Димитър Апостолов Ценов (8.I.1852-21.V.1932) е роден в Свищов, един от първите ни търговски градове на Дунава. Учил в Свищов и Търново, след това в Брашов, Румъния, но поради разоряването на баща му напуска гимназията и се завръща в родния си град. Самообразова се и става известен предприемач. Подпомага с парични средства българското националноосвободително движение. След Освобождението в 1878 г. работи като чиновник в Министерството на външните работи. Избран е за народен представител в IV Велико Народно събрание.  Дълги години търгува със западни и български фирми в София. Роден и израснал в търговска среда, Димитър Ценов поема и продължава с ревност делото на своя род. Той е твърдо убеден, че в бъдеще търговията и търговците, \"ако съумеят да се поставят на висотата, която им подобава, ще бъдат важни фактори не само за развитието и напредъка на нашето стопанство, но ще имат решаващо значение за съдбата на родината ни\". През целия си живот Д. Ценов мечтае да стане \"що-годе полезен\" за напредъка на България. Решава и през 1912 г. завещава на българската държава всичкото си движимо и недвижимо имущество - 56,5 млн. златни лева, за откриване и поддържане на \"едно Висше търговско училище в Свищов, по подобие на германските висши търговски училища и специално на неотдавна основаното Висше търговско училище в Берлин - Handelshochschule\". Желанието му е училището да бъде \"самостоятелно, независимо за себе си\", но под контрола и управата на държавната власт.  Научните дисциплини, които ще се преподават според завещанието, \"трябва да обгърнат: търговските науки, финансовите науки, търговското право, банковото дело, науките по застрахователното дело и пр.\". Преподаването \"да се уреди по образеца, плана и принципите на берлинското Висше търговско училище\". Завещанието на знаменития дарител завършва с думите: \"Като принасям своята скромна лепта на народния олтар, свършвам с благопожеланието, щото българският народ да върви безспир по пътя на културния напредък и към постигане на своя идеал. Амин.\"  Висшето търговско училище в Свищов днес е Стопанска академия \"Димитър Ценов\". Малцина от читателите знаят каква богата библиотека е имал бележитият благодетел, какви разностранни интереси, колко богати знания е притежавал. В Годишника на Висшето търговско училище от 1938 г. открих студията \"Библиотеката на Д. А. Ценов\" от проф. д-р Димитър Гаврийски (1879-1945), който от откриването на Училището до смъртта си е бил професор по немски език и директор на Ценовия институт. С прегледа на книгите от библиотеката авторът прави и своеобразен словесен портрет на големия търговец и дарител: \"Всички книги в Ценовата библиотека - около 400 тома, са доставяни през различни времена и всякога според вкуса и душевните потребности на техния собственик - четем в уводната част на студията. - Само нуждите на неговата душа са давали насока при купуването на книгите. Духовното му същество често е бягало от площадите на човешките суети, уединявало се е, за да влезе в интимен разговор с някого от любимите му автори. И в тази самоволна самота Ценов е успявал да насочи мислите си към области, чужди на делничния живот на човека, успокояващи душата и даващи крила за нови полети и творчество.\" На какви езици са книгите от Ценовата библиотека? - въпрос, който, предполагам, ще зададе всеки четящ.  Главно на немски, френски и български. Имало две-три книги на руски език и по една на английски, сръбски, румънски. Ценов прави опит да научи английски, но не го е научил. За двата големи европейски езика - немски и френски, можем да кажем с пълно основание, че ги е владеел до съвършенство.   Димитър Ценов е бил пътешественик, и то голям. В туристическия отдел на библиотеката са прочутите пътеводители на Карла Бедекера - за Франция, Париж и околностите му, за Лондон, Берлин, Египет, Швейцария и за Южна Германия с Австрия; други пътеводители, от други автори - за Триест и околностите му, Виена и околностите й, Наухайм и околностите му, за Ница, Монако и Мантон, за цяла Франция и пр.; също една хубава монография за Неапол, неговите околности и Сицилия. Има още десетки ценни съчинения и за далечни и непознати земи, които лично не е могъл да посети. Теорията на политическата икономия не го е занимавала, интересувал се е от практическата страна на стопанския живот - стопанските последици от парижките договори за мира (на немски) и няколко тома по петролната индустрия. Десет са книгите по градинарство и овощарство. Димитър Ценов е бил страстен ловец. Много са книгите по лов и риболов в неговата библиотека. Има и две книги за отглеждането и подготовката на ловното куче. Запазени са 17 годишнини (от 1896 до 1912) на списанието Wild und Hund, хубаво подвързани в томове с по 950 страници. \"Естествената история на птиците в Средна Европа\" от 11 тома ни подсказва, че е бил и голям любител на животните. Колко добър ездач е, ни говорят негови снимки на кон, както и книги за ездата. Димитър Ценов се е старал да бъде безукорен в светското поведение. Десет са книгите в библиотеката за игрите винт, преферанс, вист, пикет, рамс и др.; за дуела и понятието чест, за законодателството по дуелирането; упътвания и съвети за държане в обществото при всички възможни случаи в живота на човека; както и 286 писма-образци на френски и английски език. Исторически, публицистични и художествени книги - главно поезия, също ни подсказват за предпочитанията му към древни и съвременни автори. Не на последно място са книгите, които ни говорят за рядката любов на Д. Ценов към музиката. Той не се е задоволявал с едно-две слушания на опери и оперети. Набавял си либретата им - 22 на брой (на немски), и ги изучавал добре, за да му бъде по-достъпна музиката им при всяко ново посещение на театъра. Прегледът на книгите от библиотеката на Димитър Ценов, който е направил проф. д-р Д. Гаврийски, е своеобразен словесен портрет на бележития дарител. От него читателят научава какви разнообразни духовни интереси е имал този необикновен българин: неутолима е била жаждата му за знания, за проникване в тайните на света!", "date": "2019.06.14", "title": "Принасям скромна лепта на народния олтар"}
{"url": "https://duma.bg/pri-depresiya-nikotinat-pomaga-no-n193867", "text": "Тютюнопушенето е един от основните фактори на риска за здравето, свързан с възникването на хронични неинфекциозни болести. В европейския регион на СЗО то формира 12,2% от глобалното бреме на болестите и е причината за над 20% от всички смъртни случаи. За България тези показатели са съответно 13,5 и 12,4%. Според прогнозите на СЗО към 2030 г. се очаква пушачите по света да станат 10 млн. души, а тютюнопушенето да се превърне във водеща самостоятелна причина за смърт.  По данни на НЦОЗА през 2017 г. пушачите у нас са 36% от населението, което поставя страната ни на предпоследно място в ЕС след Гърция (37%). През 2012 г., когато бе наложена забраната за пушене на обществени места, пушачите у нас са били само с 1% повече. Близо 1/3 от тях никога не са правили опит да откажат цигарите. Сред отказалите цигарите преобладават мъже над 55 г. Докато през 1952 г. българите пушачи са били 13,7%, през 1996 г. са 35,6%, а през 2007 г. - 45,2% от населението на страната.   Според здравните власти съществуващото у нас законодателство за контрол на тютюнопушенето не се съблюдава достатъчно.  Пушачите по света не намаляват, стана ясно по време на Втората научна среща с международно участие \"Намаляване на вредите от тютюнопушенето - нови продукти, изследвания и политика\", провела се на 29 и 30 май в Атина, Гърция. Тази година тя бе организирана в сътрудничество с Министерството на общественото здраве на Гърция, 4 университета, научни дружества и др. В нея представиха най-нови данни над 35 водещи медици (пулмолози, кардиолози, токсиколози) и експерти по здравна политика. Те участваха в 10 дискусионни панела по въпросите на намаляването на вредата от тютюнопушенето. Научната общност обсъди ползите и рисковете от все по-често налагащата се тенденция за употреба на алтернативни тютюневи продукти (електронни цигари, продукти, които не се изгарят, снус и т. н.).  Междувременно стана ясно, че около 150 000 български пушачи са минали на айкос. \"Важно е пушачите да разберат по-добре причините да спрат цигарите и да бъдат стимулирани. Все пак зависи от пушачите и от причините, поради които те пушат. Но при всички случаи доказателствата, които чухме на този форум от различни лектори, ясно показват, че системата за нагряване на тютюн е по-малко вредна, защото с нея токсичните вещества са намалени с над 90% в сравнение с горимите цигари. Това съвсем не значи, че е безопасна. Никой не твърди, че тези продукти са безопасни, но са по-малко вредни.  Никотинът е основната причина за пушене. Така че пълното преминаване на пълнолетните пушачи на айкос може да им донесе сходни усещания и ползи, защото никотинът може да има предимства и за психичното здраве, да помага при депресия, както посочи проф. Жак Льо Уезек. В неговата презентация бяха представени няколко възможни ползи от никотина\", коментира пред ДУМА д-р Франческо Серхио, участник в научната среща в Атина.  - Д-р Тумбис, увеличават ли се белодробните заболявания в световен мащаб? Какво е вашето мнение за увеличението? - Броят на заболелите от белодробни болести се увеличава през последните 30-40 години и това се дължи основно на пушенето на горими цигари. Основните заболявания са ХОББ и рак на белия дроб. Но има и много други респираторни заболявания, при които също се отбелязва ръст поради пушенето. - Т. е. те са пряко последствие от пушенето... - Да. В държавите, където процентът на тютюнопушене намалява, намалява и заболеваемостта от респираторни заболявания. - Кой беше моментът, в който светът премина от рекламни плакати, на които педиатър преглежда дете с цигара в ръка към пропаганда на отказа от пушене? - Мисля, че това се случи през 60-те години, в началото на 60-те години и компания за превенция подаде жалба, като рекламата на тютюн без бяла престилка започна през 70-те. - След това намаляха ли белодробните заболявания? - В държави, където намалява пушенето, заболеваемостта от белодробни болести също спада. Особено що се отнася до рака на белия дроб. Например в САЩ процентът на тютюнопушене е много нисък - около 17%, и започват да намаляват и случаите на рак на белия дроб. Това е така, защото трябва да мине известен период от време от спиране на пушенето и началото на спада в заболеваемостта, особено за рака на белия дроб. - Има ли проучване, което да покаже, че с намаляването на тютюнопушенето намалява и ракът на белия дроб, какво е съотношението? - Не знам за такова проучване, но Швеция е много добър пример. Там заболеваемостта от рак е най-ниска, защото те спряха да пушат и ползват снус. Процентът на тютюнопушене е много нисък – около 8% за мъжете и жените. Това е най-ниският процент в Европа. Същевременно там е и най-ниският процент на заболели от рак на белия дроб и белодробни заболявания.  - Какво най-много вреди на белите дробове - мръсният въздух, автомобилните газове, фините прахови частици или тютюнът? - Тютюнът. - Какъв е ефектът от известните никотин заместващи терапии като лепенки, дъвки, таблетки, електронни цигари, IQOS и пр.?  - Основните средства на избор за спиране на пушене са никотин заместващата терапия, медикаменти с активно вещество бупропион. Тези фармацевтични продукти са основните средства за отказ от пушене. Те са лицензирани като такива. Но електронните цигари и другите нови продукти не са лицензирани като средства, които подпомагат отказа от пушене. В някои части на света те се ползват като такива, но не са лицензирани и имаме ясна картина за тяхната ефективност. - Смятате ли, че електронните цигари и изделията с нагряване без горене вредят на белите дробове? - Не знаем още. Но със сигурност знаем, че аерозолът, който те образуват, съдържа по-малък брой токсични вещества и в по-ниски концентрации. Така че излагането на тези токсични вещества е намалено при новите продукти в сравнение с горимите цигари.", "date": "2019.06.14", "title": "При депресия никотинът помага, но..."}
{"url": "https://duma.bg/svyat-iztakan-ot-svetlina-n193877", "text": "Пловдивската галерия \"Възраждане\" представя изложба живопис на Светла Косева, която може да се разгледа до 1 юли.  С новите си картини художничката отново ни отнася в оня свят, който е изтъкан от светлина. И нишките на тази светлина изтъкават живота във всичките му нюанси и полутонове с един-единствен обертон, който разкъсва небесата, за да ни издигне нагоре-нагоре, където няма нищо друго освен светлина. И фигураликата в картините  разказва приказки за този живот, измъкнал се от сенките на мрака и достигнал до нас, се утаява безшумно в душите ни, пише галеристката Краси Алексиева. Светлана Косева е родена на 5 август 1970 г. във Варна. Завършва Художественото училище за изящни изкуства \"Ц. Лавренов\" в Пловдив. Има 27 самостоятелни изложби и множество участия в общи изяви в България и чужбина. Носителка е на награда \"Сребърно Възраждане\" от галерия \"Възраждане\", 2015 г. и на приз от IV Балканско квадринале на живописта в Стара Загора.", "date": "2019.06.14", "title": "Свят, изтъкан от светлина..."}
{"url": "https://duma.bg/v-sasht-pravyat-voenna-megakorporatsiya-n193904", "text": "Двете най-големи американски корпорации в областта на аерокосмическата и отбранителната индустрии - \"Рейтиън\" и \"Юнайтед Технолъджис\", се обединяват, бе съобщено официално миналата неделя. В резултат ще се появи корпорацията \"Рейтиън Технолъджис\", която по обем на продажбите в сектора ще стане втората в света след \"Локхийд Мартин\". Досега в състава на \"Юнайтед Технолъджис\" влизаха производителят на авиационни двигатели \"Прат енд Уитни\" и на авионика \"Колинс Аероспейс\". \"Цивилната\" част на тази корпорация, която включва известния производител на асансьори \"Отис\", ще бъде преобразувана през 2020 г. в няколкото самостоятелни компании, които ще имат свой независим живот. Очаква се, че съвкупният обем на продажбите на обединената компания за тази година ще бъде в рамките на 74 млрд. долара. ", "date": "2019.06.14", "title": "В САЩ правят военна мегакорпорация"}
{"url": "https://duma.bg/kitay-e-prodal-163-bpla-prez-2018-g-n193905", "text": "По данни на Стокхолмския институт за изследване на проблемите на мира през 2018 г. Китай е изнесъл 163 големи бойни безпилотни летателни апарата (БПЛА). Най-много от тази бройка - 40 машини, са продадени на Обединените арабски емирства. 35 БПЛА са придобити от Саудитска Арабия, а 25 от Пакистан. По десет БПЛА са закупили Алжир и Египет. Сред другите купувачи са Ирак, Йордания, Мианма. Най-често продаваните машини са от типовете СН-3, СН-4 и \"Лонг Уинг I\".", "date": "2019.06.14", "title": "Китай е продал 163 БПЛА през 2018 г."}
{"url": "https://duma.bg/vitsparad-n193861", "text": "Жена пита мъжа си: -Къде си тръгнал с тая лопата? -Трябва да изкопая една дупка метър на метър на метър в двора. -Ха, и за какво ти е такава триъгълна дупка? -Скъпа, извинявай! Не бях прав! Да взема 2 бири, да пийнем и да се помирим! -Вземи бутилка уиски! -Боже мой, колко си чувствителна само... В месарницата: -Ще искам и аз от онова, крехкото… -Съжалявам, днес не е на работа! Операция в болницата, ненадейно спира токът. След 2-3 минути лампите светват, но пациентът го няма. Сестрата изпада в паника. Анестезиологът: -Спокойно, под упойка е, няма да отиде надалеч. А и черният му дроб е при нас! Син представя приятелката си на майка си: -Мамо, запознай се с тази прекрасна жена. Готви вкусно, прави разкошни десерти, поддържа чистота навсякъде! -Много добре, сине, нека идва във вторник и четвъртък. През седмицата. Двама се срещат на ски-пистата: - Отпуска ли си? - Не, болнични съм. Ангина имам. - Аз съм още по-зле. Пневмония. -Бриджит, ти обичаш ли Ален? -Не, но от всички мъже, които не обичам, той ми е любимият. -Рената, защо си пред кабинета на този доктор? Нали съпругът ти е лекар? -Защото изпитвам необходимост от време на време да се събличам пред друг мъж. -Вярно ли е, че Мари мисли да се омъжи тайно? -Да -  така казват всички. Страхотно земетресение през нощта. Ужасеният Бенедикт крясва към жена си: -Земетресение! Бързо се обличай и да бягаме! -Земетресение? Какъв ужас! Всичко може да падне! Трябва да бързаме! Коя рокля да облека, скъпи? Тази на раетата или тази... Младата съпруга недоволничи: -Скъпи, вместо непрекъснато да играеш на карти с баща ми, може да ми обърнеш поне малко внимание! -С най-голямо удоволствие, скъпа, но тогава няма да можем да съберем пари за кола! Престарелият Харолд е много богат и затова се жени за млада красавица, на която тържествено казва: - През целия си живот аз съм обичал само две жени - мама и... хм... простете как беше вашето име? -Можеш ли да познаеш колко зъба имам? -Е, нормалните хора имат по тридесет и два, значи ти сигурно имаш шестнайсет! -Правилно! А в коя ръка? При лекаря. -Докторе, казаха ми, че съм имбецил. Това болест ли е? -Не, какво говорите, при вас си е направо подобрение! Две баби се хвалят от внуците си: -Моят внук сигурно ще става лекар: през цялото време все някакви ампули носи, спринцовки вади и си прави инжекции! -А моят ще бъде агроном: на нивата пося мак и коноп и непрекъснато се грижи за тях. Фабио вечеря с жена си в скъп ресторант по повод годишнина от сватбата им. Към тях се приближава сервитьорът с телефон: -Сеньор Фабио, обажда се гледачката на вашето момче. Пита къде държите вкъщи белезниците? -Защо не ми върви напоследък! - въздиша Вовочка. - Не улучих врабчето с прашката, а счупих прозореца, на Петка подсказах грешно, заложих бомба в училището, а не избухна... Проклетия! Двама рибари се срещат на брега на реката: - Дик, знаеш ли, че тук може да се лови риба само с разрешително? - Така ли, аз пък досега ловях с червеи и блесна. Жена отива при лекаря: -Докторе, мъжът ми страда от мания за преследване. Лекарят й дава някакви таблетки и тя си отива. След месец двамата случайно се срещат. -Как е, помогнаха ли таблетките на вашия съпруг? -Не му помогнаха, докторе! Въпреки че ги пиеше най-редовно, преди една седмица го арестуваха. Да бъдеш гадже със стриптизьорка, е като да ядеш шумно чипс в църква. Всички те гледат с отвращение, но дълбоко в себе си искат и те. Хлапе притичва от улицата при майка си. - Мамо! А момче може ли да има дете от момче? - Не, разбира се. Изтичва обратно с викове: - Момчета, продължаваме! - Мамо, познай къде съм! - Сега не мога, обади ми се по-късно! - Няма как да стане, имам право само на едно обаждане. -Как може да твърдиш, че си перфекционист, като е такъв бардак у вас? -Това е перфектният бардак. Класната: - Край, обаждам се на вашите! 1-ви клас: О, не, госпожо, моля ви! 8-ми клас: Както искате, госпожо. 12-ти клас: Дай да ги чуя к'во прават. Рокер влиза в чалгарска механа с жива музика. Още на първата ракия извикал управителя. - Да попитам, вашите музиканти изпълняват ли музикални желания? - Разбира се! - Значи, поръчвам си да изиграят партия шах, докато се наобядвам и си тръгна.", "date": "2019.06.14", "title": "ВИЦПАРАД"}
{"url": "https://duma.bg/pardon-n193860", "text": "ЛАФ НА БРОЯ Едит СИТУЕЛ Търпелив съм към глупостта, но не и към тези, които се гордеят с нея. ДОКТОР СПАС И НЕГОВИТЕ ПАЦИЕНТИ Майка на ученик се кара на учителката му по математика: - Как може да му давате такива задачи за домашно: \"Ако една бутилка бира струва 15 стотинки...\" Баща му цяла нощ не е спал! Рубрика: ДЖЕЗВЕ И шофьорът на таксито ми се хвали: - Обичам си работата. Сам съм си началник. Никой не ме командва! А аз му викам: - Ето, точно тук завийте наляво! ЗДРАВЕОПАЗВАНЕ Салкъм Акациев Дали ние си пазим здравето, или здравето пази нас? Докато вдигаме тежки наздравици, друг си монтира байпас. Докато имаме здрави органи, животът може да продължи. Но след поредната здравна реформа дано някой остане жив. НОВО ПЕТОЛИНИЕ Гинчо ПАВЛОВ ТОЙ СИ ЗНАЕ... Политна високо нагоре! В простора... Ще спре да мирише? Дано!!! Във Брюксел, току-виж - попадне на хора! Но... ще си остане лайно... Те, хората, знаете, мразят лайната, макар че са техен продукт... А случката таз е до болка позната... Обаче да спрем ли дотук? С лайното ти трябва добре да внимаваш! Лайното не можеш да стъпчеш, нали!?! Настъпиш го, после вониш... Съжаляваш... Лайната изчезват, когато вали! Затуй облак тъмен ни трябва! Дъждовен! Облак ни трябва във гадния пек! Да е буреносен... Духовно-гръмовен... С две думи -  трябва ни всеки човек! ЕПИГРАМАДА Иван Беловски УПРАВЛЕНЦИ Във властта не се измъчват, фалшът всеки ще го види. Музиката в нас поръчват музикални инвалиди... ИЗОБИЛИЕ Има в живота такива обрати, не знаеш, де да преминеш. Напълни се с фурнаджийски лопати, с лопата чак да ги ринеш... ТЪПО, НО НЕ МНОГО Тих бял Дунав се вълнува, Весе, лошу мий! ФЛОРА, ФАУНА И ДР. Селото е онова място, където кокошките ходят сурови по улицата! АКЪЛ НА БУЦИ Водката е по-евтина от сеанса при психоаналитик.  А да те изслуша може и кучето, при това - напълно безплатно... СЕРВИЗ И ДРЕБНИ РЕМОНТИ Най-универсалното лекарство за всичко е водата. Суха кожа - пий вода! Наднормено тегло - пий вода! Гаджето изневерява - удави го!", "date": "2019.06.14", "title": "ПАРДОН"}
{"url": "https://duma.bg/bolka-i-velichie-na-pedro-almodovar-shte-gledame-na-kinomaniya-n193873", "text": "Филмът \"Болка и величие\" на знаменития испански режисьор Педро Алмодовар, който плени жури и публика на кинофестивала в Кан, е сред първите сигурни заглавия, които ще бъдат част от тазгодишното издание на фестивала \"Киномания\", продуциран от НДК. Прожекцията е планирана за 23 ноември от 19 ч. Филмът бе част от конкурсната програма на престижния френски фестивал, а за участието си в него Антонио Бандерас получи наградата за най-добър актьор. \"Болка и величие\" е вдъхновен от филма \"8 и половина\" на Фелини и разказва историята на остаряващ режисьор, който се връща към важни събития от миналото си. Творбата засяга големите теми за любовта, смъртта, вдъхновението и празнотата от невъзможността да твориш. Филмът търси отговор и на въпроса дали човек намира смисъл в живота си без творчеството.  В ролята на режисьора Салвадор Майо се превъплъщава Антонио Бандерас, който майсторски пресъздава пътуването в миналото на един самотен вече творец и емоцията от срещите му с всички хора, които оставят траен отпечатък в живота му. Огнената Пенелопе Крус ще се появи в реконструирания свят на Салвадор Майо като важна част от неговия емоционален пъзел. \"Това е зряла творба, майсторски изваяна, от която бликат много от познатите щрихи на Алмодовар - ярките цветове, страстните прегръдки, както и препратки към вдъхновявалите го филми (от Лиз Тейлър до Фелини), всичко това - опаковано в най-добрата партитура на постоянния му композитор Алберто Иглесиас до днес. Алмодовар взема съзнателното решение да отхвърли явната мелодрама в търсене на по-фина автентичност. За зрителите, които са му верни в последните 30 години, това е неговият най-катарзисен филм - за първи път виждаме душата на маестрото така искрено разкрита\", отбелязва Питър Дебрюге в престижното сп. \"Варайъти\".  След епизодичните им появи в \"Свалки в облаците\" (2013) това е първият филм на Алмодовар, в който двама от предпочитаните му актьори - Антонио Бандерас и Пенелопе Крус, играят главни роли. Алмодовар открива 22-годишния Бандерас още в ранния си филм \"Лабиринт от страсти\" (1982), след което го снима в \"Матадор\", \"Законът на желанието\", \"Жени на ръба на нервна криза\", \"Ела, завържи ме\" и \"Кожата, в която живея\". След поддържаща роля в \"Жива плът\" (1997) Пенелопе Крус прави едни от най-значимите роли в кариерата си тъкмо във филмите на Алмодовар - \"Всичко за майка ми\", \"Завръщане\" и \"Прекършени прегръдки\". За превъплъщението си като Раймунда в \"Завръщане\" през 2006 г. печели наградата \"Гоя\" и е номинирана за \"Оскар\". Предишният филм на Педро Алмодовар - \"Хулиета\", бе част от програмата на \"Киномания 2016\".  \"Киномания 2019\" започва на 14 ноември и ще продължи до 28 ноември. 33-тото издание на фестивала отново ще предложи на публиката най-стойностните заглавия на годината. Билетите за филма вече се продават на касите на Билетния център в НДК и онлайн на tickets.ndk.bg. \"Киномания\" е част от Културния календар на Столичната община.", "date": "2019.06.14", "title": " \"Болка и величие\" на Педро Алмодовар ще гледаме на \"Киномания\""}
{"url": "https://duma.bg/iran-pokaza-nov-zrk-n193906", "text": "Министерството на отбраната на Иран показа нов зенитно-ракетен комплекс (ЗРК) със среден радиус на действие, който според официалните източници може да унищожава слабо забележими за радара цели и да обстрелва едновременно няколко от тях.  На разпространените от агенция ИРНА снимки се виждат две пускови установки, монтирани на камиони, които външно наподобяват американския ЗРК \"Патриот\". Зенитните ракети пред тях пък учудващо много приличат на първите версии на американските ЗУР \"Стандарт\". Новият ЗРК е наречен \"Хордад-15\" по датата на потушен бунт срещу иранския шах от 15 хордад 1342 г. по иранския календар, или 5 юни 1963 г. Ракетите пък са обозначени като модел \"Сайад-3\". По съобщения на иранците този ЗРК има радар с фазирана антенна решетка, който позволява на \"Хордад-15\" да обстрелва обикновени цели на разстояние до 120 км, а слабо забележими цели да открива на разстояние от 85 км и да обстрелва едновременно шест от тях в радиус от 45 км, е заявил пред иранската агенция \"Тасим\" министърът на отбраната Амир Хатами. ЗРК се разгръща от походно в бойно положение за пет минути.  Телевизия PT цитира военния експерт по системи за ПВО и ръководител на музея за ПВО край Москва Юрий Кнутов, който смята, че иранците са използвали технически решения от руски и китайски комплекси за ЗРК, за да създадат \"Хордад-15\". Сред видимите недостатъци на системата той посочва наклоненото изстрелване на ракетите. По неговите думи Иран се опитва да създаде ешелонирана система за ПВО, но е спорно доколко показваните системи са на световно ниво. Според Кнутов въпреки видимите успехи иранците просто силно модернизират наследените от шахския режим ЗРК американско и британско производство. Въпреки че Иран завишава възможностите на собствените си разработки, това са боеспособни ЗРК, смята експертът.  Най-ефективното средство за ПВО на Иран е руският ЗРК със среден обсег С-300ПМУ-2 \"Фаворит\", който след значително забавяне по политически причини бе доставен на Техеран през 2016 г. Освен него иранската армия експлоатира и ЗРК с малък обсег на действие \"Тор-М1\", \"Панцир-С1Е\", съветската система със среден обсег на действие С-200 \"Вега\". От Китай са внесени ЗРК със среден обсег на действие HQ-2J, която е копие на съветската ЗРК С-75М \"Волхов\". На въоръжение все още се намират и старите американски MIM-23 \"Импрувд Хоук\". Сред собствените ирански разработки със среден обсег на действие през последните години са известните ЗРК \"Талах\" и \"Бавар-373\", който на вид силно напомня С-300.", "date": "2019.06.14", "title": "Иран показа нов ЗРК "}
{"url": "https://duma.bg/prikazka-za-spravedliviya-tsar-n193862", "text": "Цар Траян имал магарешки уши. Този факт обаче бил строго пазена държавна тайна. За магарешките уши не знаел никой (царят умело ги криел под короната си) освен царския бръснар, който поради спецификата на професията си единствен в царството имал привилегията да вижда царя без корона. Но цар Траян строго го бил предупредил: \"А си гъкнал, а си млъкнал! Завинаги!\"   И бръснарят си мълчал, никому не казвал, защото Траян бил много строг цар - режел глави за най-малкото неподчинение. Абе, за едното нищо режел глави... Та така... Царят криел магарешките си атрибути под короната, а бръснарят си мълчал, понеже - живот мил! Да, ама тази тайна започнала жестоко да мъчи бръснаря. Всички знаем колко приказливи са бръснарите и на него все му се искало да сподели с някого какво всъщност се крие под царската корона. Но, както казахме - живот мил и бръснарят измислил начин хем да разкаже за магарешките уши, хем да запази живота си. \"Ще отида - рекъл си - в гората, ще намеря някоя хралупа, ще си пъхна главата в нея и ще кажа каквото имам да казвам!\" И тръгнал бръснарят към гората, но по пътя се размислил: \"Ох, такъв-инакъв, ама Траян е цар все пак, неудобно е някак си! Ще взема да кажа, че боляринът Траян има магарешки уши! И името - същото, пък и нали важни са ушите, а не чии са!\" Продължил да върви бръснарят, но пак се размислил: \"Не, и за болярина Траян е неудобно, пък и опасно! Кой друг се казва Траян, кой, кой, кой? Ами да! Има един войвода Траян! Ще кажа за него!\" Но след малко - отново размисъл: \"Абе и войводата Траян е един лют, и той реже глави, без да му мигне окото! Друг Траян трябва да потърся!\" И така - от размисъл на размисъл бръснарят отхвърлял един след друг възможните притежатели на магарешки уши и когато влязъл в гората и намерил подходяща хралупа, пъхнал глава в нея и смело извикал: \"Кочияшът Траян има магарешки уши!\" После се прибрал успокоен вкъщи, освободен от измъчващата го тайна. Хубаво, но оная хралупа била някаква особена хралупа - вълшебна ли, дявол я знае каква! И не щеш ли, всеки път, когато подухнал вятър, от нея се разнасял човешки глас: \"Кочияшът Траян има магарешки уши! Кооочияшъъът Траааян имааа магарешкиии ушииии!\" А една хралупа вземе ли да говори с човешки глас - иди я спри! Един я чул и разказал на друг, той - на трети, мълвата се разнесла из цялото царство. Достигнала и до царя. \"Какво?! - вбесил се той. - В моето царство - човек с магарешки уши! Е, тия хора съвсем се разпасаха!\" И заповядал да бъде отрязана главата на кочияша Траян. Заповедта била изпълнена още същия ден.  А всички поданици се възхитили от справедливостта на царя, който не пожалил дори свой адаш, след като адашът е с такова тежко провинение.   ", "date": "2019.06.14", "title": "ПРИКАЗКА ЗА СПРАВЕДЛИВИЯ ЦАР"}
{"url": "https://duma.bg/yoga-kato-praznik-ili-edinenieto-na-tyaloto-i-duha-n193872", "text": "Всъщност предложението е формулирано за първи път от министър-председателя на Индия - Шри Нарендра Моди, който в обръщението си към световната общественост отбеляза: \"Йога въплъщава единението на тялото и ума, на мисълта и действието, на ограничението и удовлетворението; йога е хармония между човека и природата и сама по себе си е холистичен подход към здравето и благоденствието.\" Тогавашният генерален секретар на ООН Бан Ки Мун приветства решението, като подчерта: \"Обявявайки 21 юни за Международен ден на йога, Общото събрание обръща внимание на всестранната полза от тази древна практика за здравето и благополучието в нашия модерен свят.\" А в края на 2016 г. ЮНЕСКО добави древната духовна система, съчетаваща и физически упражнения, в списъка на нематериалното културно наследство на човечеството. Като наука йога има доста дълга история, която заслужава подобаващо внимание и надлежно изучаване. Знае се, че възниква в дълбока древност на територията на съвременна Индия. Прочува се и извън пределите на страната като всеобхватно знание и практическа вещина за човека. Става дума най-вече за неговото естествено, природосъобразно осъществяване на собствената личност посредством добре разработени практики за тялото, ума, интелекта и съзнанието. Разбиранията по йога са фиксирани както в писмени текстове, така се предават устно от учител на ученик в продължение на хиляди години без каквото и да било прекъсване във времето. От началото на миналия век постиженията в тази област биват припознати и навлизат във фокуса на изследвания и познания на редица съвременни науки като психология, логика, различните дялове на съвременната медицина, физика, биохимия и др. В съвременния свят признанието на древното явление се базира и на факта, че йога се практикува масово, достъпно и общоприето в безброй общества, при това не само като средство против, но и като абсолютна алтернатива на забързания начин на живот и на естествената природна податливост на човека към стреса като цяло. Последователите на това учение са на мнение (и се опитват да убедят и други), че най-незначителното постижение в практикуването на йога дарява хората с вътрешен покой, по-добро здраве, по-хармонични отношения с околния свят, по-значителни физически и интелектуални възможности, по-голяма трудоспособност, умение за по-успешно преодоляване на трудности от всякакъв характер, позитивизъм, вътрешна радост, стабилност и много други екзистенциални качества, осигуряващи развитие, удовлетворение и благоденствие на личността. За пета поредна година редица държави по света на 21 юни и прилежащите към тази дата дни ще отбележат празника на древното учение по йога. България също е сред тях. С разнообразни програми, планирани да се осъществят от 15 до 23 юни, честванията ще завладеят 43 населени места в страната ни. Сред тях са най-големите градове София, Пловдив, Стара Загора, Бургас, Варна, Русе, Велико Търново, Плевен и др., както и редица по-малки, плюс три села. Централното събитие на Международния ден на йога в държавата ни и тази година ще се състои в София. Националният дворец на културата на 16 юни от 10 сутринта до късно вечерта ще е отворен за древното знание по практики за единението на тялото и духа. Н. Пр. посланикът на Индия в България - Пуджа Капур, специални гости, в присъствието на представители на дипломатическия корпус, интелектуалци, знаменитости, представители на йога общностите и любознателни граждани ще присъстват на официалното откриване на честванията в София, които ще започнат в 11 ч. в зала 3. Освен това специфични програми непрекъснато ще се предлагат за всички заинтересовани. Входът е свободен и всички желаещи имат възможност да посещават различните събития през целия ден до 18 ч. Организаторите са подготвили богата и разнообразна програма във всяка от четирите зали. Плеяда от най-добрите сертифицирани учители, както и представители на известни школи по класическа йога ще демонстрират древни практики в НДК, а желаещите ще могат да се упражняват или просто да слушат и наблюдават. По същото време в зала 3.1 учени практици ще изнесат лекции по различни теми, засягащи същността на йога. В две отделни части на зала 3.2 ще бъдат представени специализирани практики за възрастни, за деца и за бременни. Паралелно в съседната зала 10 желаещите ще могат да се запознаят с холистичната наука за здравето аюрведа. Във фоайето ще има щандове, предлагащи изданията и книги на различните йога школи, дребни сувенири и аксесоари и др. На терасата участниците ще имат шанса да опитат индийска и континентална вегетарианска и веганска храна. Закриването ще се състои в 19 ч. в зала 3 на НДК, където 400-те постелки за йога практики ще бъдат заменени с хиляда зрителски стола. Празникът ще завърши с представление на индийска класическа танцова драма катхакали в съпровод на музиканти, които идват от екзотичната страна специално заради събитието в България. \"Впечатлена съм от огромния интерес и дълбокото разбиране за йога в България. Тук срещам много хора, които не само практикуват йога, но проявяват интерес към изучаването на широкия спектър за ползите на физическо, умствено и емоционално благополучие\", сподели посланикът на Република Индия Н. Пр. г-жа Пуджа Капур по повод Международния ден на йога в България. Честванията се организират от посолството на Република Индия в сътрудничество и с прякото участие на редица правителствени и неправителствени организации - Българска федерация по йога, Българска йога асоциация, фондация \"Изкуството да живееш\" - България, фондация \"Девъм\", асоциация \"Индия\", Индологическа фондация \"Изток-Запад\" и с активното участие на всички широко представени школи и клубове по йога в България.", "date": "2019.06.14", "title": "Йога като празник, или единението на тялото и духа"}
{"url": "https://duma.bg/klasik-fm-radio-praznuva-s-viena-motsart-orkestra-n193875", "text": "Класик FM радио ще отпразнува 25-ия си рожден ден с тържествен концерт на Виена Моцарт оркестра. Една от най-известните класически формации в света ще зарадва българската публика на 22 декември в зала 1 на НДК по повод годишнината на единственото радио за класическа музика в страната и на Балканите. Както подсказва името на оркестъра, музикантите в състава му се посвещават изцяло на произведенията на най-уважавания представител на този период - Волфганг Амадеус Моцарт. Репертоарът варира от всички негови симфонии, през голямо разнообразие от инструментални концерти (за цигулка, пиано и духови) до арии и дуети от най-известните му опери. Специално за рождения ден на радиото на сцената ще се качат 17 от най-изявените класически музиканти.  Oще от създаването си през 1986 г. оркестърът радва публиката по цял свят, като концертите им се отличават не само с високото ниво на професионализъм и музикалното майсторство на сцена. Благодарение на тях, но и на автентичните исторически костюми и перуки, богатата програма и ентусиазма на всички тези млади музиканти, концертите на Виена Моцарт оркестра се превръщат в незабравимо преживяване. Макар да е роден в Залцбург, Моцарт намира своя дом във Виена, където живее и твори едни от ключовите си произведения и ненадминати в световен мащаб шедьоври. Всички оркестранти се стремят да запазят музикалната традиция и културното наследство на Виена, популяризирайки симфоничната камерна музика от Виенския класически период. Те с лекота ще пренесат публиката в онова време, което оформя Виена, столицата и резиденцията на Хабсбургската империя, както никой друг културен период не е правил преди: Барокът. Организатор на концерта на 22 декември е \"BGTSC\" - компания с дългогодишен опит в организирането на концерти и масови събития. Билети може да се купят на eventim.bg, научи ДУМА от Александра Гълъбова.", "date": "2019.06.14", "title": "Класик FM радио празнува с Виена Моцарт оркестра"}
{"url": "https://duma.bg/laura-pergolizi-i-kendzhi-zhirak-s-kontserti-v-blagoevgrad-n193876", "text": "Фестивалът за съвременна музика \"Франкофоли\" в Благоевград ще се състои на 21 и 22 юни, с вход свободен, в парк \"Македония\" в града. Миналата година за пореден път събитието събра там над 30 000 души българска и международна публика.    Момичето с псевдонима LP ще се качи на сцената в първата фестивална вечер. Истинското й име е Лаура Перголизи, родена е в Лонг Айлънд, Ню Йорк, но има италиански корени. Освен изпълнителка тя е и брилянтен музикант. Авторка е на хитове за Шер, Риана, Кристина Агилера, Рита Ора и \"Бекстрийт бойс\". Първи стъпки в музикалната индустрия прави в Ню Йорк. След няколко години, през 1998-а, е забелязана от музиканта Дейвид Мори, който й дава подкрепа и става продуцент на първия й албум \"Heart-Shaped Scar\". Следват години, в които LP е певица, музикантка, авторка на текстове.  Успехът й като индивидуален изпълнител започва в музикалната индустрия в Ню Йорк, където през 2001 г. издава първия си албум. 15 години по-късно нейният най-голям хит досега \"Lost On You\" я прави световно популярна като солов артист. Има над 500 милиона излъчвания и платинен в Русия, Полша, Гърция, Швейцария, Италия, Франция. Днес LP има пет студийни албума, а турнето й с последния от тях, който излезе през 2018-а - \"Heart To Mouth\", включва участия в Америка и Европа, с дата за българските й фенове на \"Франкофоли\". Музикантите от френската група \"Караван палас\" са добре познати на почитателите на популярната в Европа електро-суинг вълна. Парижката банда пуска своя дебютен албум през 2008 г., като почти веднага той стига челни позиции в класациите на Швейцария, Белгия и Франция и влиза в различни европейски чартове. Вторият им албум - \"Panic\", излиза през 2012 г., а третият - през 2015-а. В началото на т.г. се появи най-новият сингъл на групата - \"Miracle\". Нашумелият молдовски изпълнител Дан Балан ще закрие първия ден на фестивала.  Хедлайнер на втория ден на \"Франкофоли\" е безспорният младежки поп идол на Франция Кенджи Жирак. Само за няколко години 22-годишният певец прави шеметна кариера, превръща се в една от най-обичаните млади звезди в родината си. Първите му два албума се продадени в 2.5 милиона копия. Роден в Южна Франция, в семейство на скитащи каталунски цигани, той води номадски живот. Напуска училище на 16 и започва да работи с баща си и брат си.  Пътят му към славата тръгва през 2013-а, когато негов приятел качва в интернет видео, в което Кенджи свири и изпълнява хита на Метр Гимс \"Белла\". За дни то става изключително популяно, с близо 5 милиона гледания в ютюб. Със същата песен в началото на 2014 г. се явява на прослушването в риалити формата \"Гласът на Франция\". Попада в отбора на Мика, който го извежда до финал. Само за седмица продава 70 000 копия от първия си студиен албум \"Kendji\", който по-късно става двойно платинен. Вторият му албум е \"Ensemble\". Хитът \"Conmigo\" получава наградата за най-добра френскоезична песен на годината на NRJ Music Awards 2015. След кратка пауза, през 2018-а, се връща с нови песни и нов албум. Летният му хит \"Pour oublier\" отново го изстрелва на върха на популярността. Концертът му на \"Франкофоли\" е част от международното турне с третия му албум \"Амиго\". \"Моранди\" е музукално поп дуо от Румъния на композитора Мариус Мога и певеца Андрей Ропча (Ранди). Първата си песен пускат анонимно, а големият им пробив е още през 2015 г. със сингъла \"Beijo\", който влиза в европейски класации. Дебютният им албум \"Reverse\" успява да се продаде във впечатляващите за румънския музикален пазар 2 милиона броя. Най-новият им хит \"Калинка\" е все още сред най-пусканите в клубовете парчета на балканската музикална сцена.  Никола Груев-Котарашки е едно от изключително интересните явления на съвременната българска музика. Издава го берлинският лейбъл \"Asphalt Tango\". Смесва елементи от фолклор с рок, фънк, блус, джаз, електронна музика. Стилът му е изключително разпознаваем, на парчетата му танцуват в клубове по цял свят, а той и неговата група имат участия в един от най-интересните световни фестивали.", "date": "2019.06.14", "title": " Лаура Перголизи и Кенджи   Жирак с концерти в Благоевград"}
{"url": "https://duma.bg/pristigat-zvezdi-na-italianskoto-kino-n193874", "text": "Едни от най-добрите италиански филми от област Пулия ще бъдат прожектирани от 17 до 21 юни в кино \"Люмиер Лидл\". Салонът ще бъде домакин на четвъртото издание на Фестивала на италианското кино в България. Организатор е Италианската търговска камара у нас в партньорство с НДК. Закачливата комедия \"Измамно богати\", с участието на Серджио Кастелито и Сабрина Ферили, ще даде началото на форума на 17 юни от 19 ч. Сред филмите, които ще бъдат представени, са още мюзикълът \"Разходка под слънцето\", \"Двама дребни италианци\", \"Неудобна комедия\", \"Агенция за лъжи\", \"Сходна съдба\", \"Руди Валентино\", \"Лесен живот\". Почетни гости на тазгодишното издание са едни от най-големите знаменитости на италианското кино и театър - режисьорът и актьор Джанкарло Джанини и очарователната актриса Орнела Мути. Живата легенда на италианското кино и театър Джанкарло Джанини е номиниран за \"Оскар\" за \"Паскуалино: Седемте красавици\" (1975), награден за най-добър актьор на фестивала в Кан за \"Филм за любовта и анархията\" (1973), носител 5 пъти на \"Давид на Донатело\". Орнела Мути е известна у нас с филмите \"Бони и Клайд по италиански\", \"Последната жена\" (1976), \"Лудо влюбен\" (1981) и други.  Официален галакоктейл ще се състои на 18 юни от 18.30 ч. на \"Лятна сцена - НДК\", намираща се в парка зад двореца. В 19.15 ч., в присъствието на президента на Apulia Film Commission Симонета Дело Монако, ще бъдат връчени почетните плакети \"Фестивал на италианското кино в България\". След това ще бъде прожектиран филмът \"Възстановяване на трулите\", който разказва историята за една открадната трула (типична за област Пулия каменна къща с конусовиден покрив) и трудностите, до които води това начинание. Фестивалът се реализира в рамките на второто издание на инициативата \"FareCinema\" - Седмица на италианското кино по света, лансирана от италианското Министерство на външните работи и международно сътрудничество, както и на ежегодния Италиански фестивал в България, организиран от ИЧЕ - Агенция София. Фестивалът на италианското кино в България ще продължи от 24 до 28 юни и в Дома на киното.", "date": "2019.06.14", "title": "Пристигат звезди   на италианското кино"}
{"url": "https://duma.bg/golota-n193947", "text": "Сядам на дивана след безкрайния ден. Звучи по телевизията някой от музикалните канали. Музиката като фон, на който продължавам работата си. След малко дъщеря ми взима нещата (тоест дистанционното) в свои ръце. Аз въздъхвам примирено, все пак като родител и учител трябва да съм в крак с новите песни. По принцип не гледам клиповете, но сега съм твърде уморен и работата не спори. Някои песни ми харесват и като мелодия, и като текст. Към други имам претенции, трети не ме впечатляват. Но плъзвайки око по екрана, забелязвам една \"модерна\" тенденция: почти няма песен, в която да не се демонстрира щедро плът, в повечето случаи женска. И тук става дума не за чалгата, тъй като такава в семейството ми никой не слуша, а за съвременна поп музика. И не само българска. А ако преминеш през поп фолк каналите, плътта направо те залива.  Ще бъда още по-прям в изказа си: във всяка песен виждаме тресящи се задни части и гърди.  Не, не съм пуританин. Не съм и човекомразец. Няма нищо лошо в показването на красотата на голото човешко тяло. Дори напротив. Приветствам го. Спомнете си античните статуи, ренесансовите и съвременни картини. Или стилна актова фотография. Или сцена от филм, в която плътта е не провокация, а начин да се покаже красотата на любовта между двама души. Има и такива музикални клипове, но са твърде малко.  Затова въпросът е как се показва плътта. Има голяма разлика между красива еротика и откровена порнография. А това, което виждаме по музикалните канали, спокойно може да бъде излъчвано по такива с възрастово ограничение.  Подменянето на красивата еротика от брутална порнография е резултат от чалга мисленето у нас. От подменянето на морала с откровен разгул. И понякога клипът е продължение на текста на песента, който е не по-малко скандален. Чувал съм да казват: голотата продава.   Трябва ли обаче всичко да е за продан?  Телата, но и душите ни. Чалга мисленето, което отдавна е излязло извън рамките на този първичен музикален жанр, но се е просмукало в мисленето и възгледите ни за живота и за света.  Да, у нас то взе уродливи форми, но само тук ли? Разпадът на ценностната система е факт навсякъде по света, в повечето западни страни, чиито \"ценности\" приехме. Превръщането на хората в същества, чиято единствена цел е забавлението и съвокуплението, ги превръща в лесно управляема маса, зависима единствено от инстинктите, а не от разума. Същества, голи откъм чувства и морал.  Дъщеря ми превключи канала. Може би все пак има надежда? ", "date": "2019.06.14", "title": "Голота"}
{"url": "https://duma.bg/za-prichudliviya-roman-dazhdovete-na-straha-n193941", "text": "\"Този ден сякаш виси закован с карфица пред очите ми\" - редом с безбройните метафори и образи в романа \"Дъждовете на страха\" (издателство \"ЖАНЕТ 45\") самият роман \"виси пред очите\" на душата ми след неговото прочитане и препрочитане. Познавам автора Иван Желязков - изтъкнат писател и журналист от Асеновград, като създател на висококаратови творби с художествена проза, (разкази, повести и публицистика), сред които \"Есента на пеперудата\", \"Очи без сълзи\", \"Светът не може без Ивановци\", \"Джобен иконостас\", \"Двете половини на света\" и др. В този случай писателят отново е подходил към темата изключително отговорно и професионално. Той стъпва не само на личния си опит, творческа чувствителност и светоусещане, а до голяма степен се осланя и на птицата на вдъхновението. Тази птица кръжи над него и води перото му навсякъде, независимо от разнопосочността на случките и персонажите, на времето и пространството. Повествованието се води от първо лице, а образът на Марина - любимата жена, е изваян правдиво и с много обич. Имах щастието да познавам приживе прототипа на този образ, съпругата на автора Калинка, вечна й памет. Мога да свидетелствам и като очевидец, и като читател, че истинската човешка любов между мъжа и жената неминуемо прераства с течение на времето в жадуваната хармония на емоцио и рацио, в дълбоко приятелство и взаимност, устояли на всички изпитания. От т.нар. \"поддържащи\" роли в романа авторът сполучливо е обрисувал образите на Професора, на \"лобиста за чиста природа\", руския журналист Песков, на Главния за редакцията, в която работи до уволнението си главният герой и др. Разнопосочността или многообразието на интересите (както у автора, така и у главния герой) предопределят и различията в сферите на дейност - основна и от Бога дадена - журналистиката и писателството, предизвикана от промените - търговско-предприемаческа с променлив успех, екологична - трагедията в Чернобил, концепцията за бобрите и т.н.                                                                         Стилът на автора е непринуден, на места със скрита ирония и себеирония, а увлекателността на романа се дължи до голяма степен и на \"школовката\" на автора - на творческо-професионалната, вероятно и на житейската... И отново се връщам на главните герои - това не е просто любовен роман, а роман за живота на средностатистическото съвременно българско семейство. Какво ли не му стовари върху главите това безконечно \"преходно\" време, в което живеем почти цели три десетилетия? И \"великата\" илюзия за лесно забогатяване, и заблудата за \"равен старт\" в живота, и бягството на нашите деца и внуци към \"гнилия\" Запад... Без капка дидактика или нравоучение повествованието на Иван Желязков тече от днес към вчера или утре, оставя у читателя непреодолимо чувство за удовлетворение от писателския талант на автора, от лекото пренасяне на действието в посока от зрелост към младост и обратното. Бих искал да отдам заслуженото и  на ненатрапчивото присъствие на редактора Борис Минков, който отбелязва в своя послеслов: \"Много неща могат да се кажат още за този пълноводен и причудлив роман\"... Да, много \"пълноводна\" работа ще имат критиците, които ще се захванат с романа \"Дъждовете на страха\". В един кратък отзив не може да се побере всичко. Имам само една молба към теб, скъпи читателю: Прочети този роман!... Тогава ще говорим.", "date": "2019.06.14", "title": "За \"причудливия\" роман \"Дъждовете на страха\""}
{"url": "https://duma.bg/sofiya-film-fest-gostuva-vav-veliko-tarnovo-n193946", "text": "За втора поредна година екипът на \"София филм фест\" и Община Велико Търново предлагат на киноманите лятно кино на открито. Осмото издание се реализира и с подкрепата на Националния филмов център и веригата киносалони \"Europa Cinemas\". Програмата започва на 17 юни и в рамките на пет дни ще бъдат представени в парк \"Марно поле\" едни от силните и трогателни филми на 2018 г. - сред тях са носителят на \"Златна палма\", както и на множество престижни международни награди. Цената на билета за филм е 4 лв., \"билет за двама\" е на стойност 7 лв., а ако си вземете билети за повече от 2 филма - цената става 3 лв. Всички прожекции са с начален час 21.  Първото заглавие е \"Ирина\" - пълнометражен дебют на режисьора Надежда Косева. Следват \"Джебчии\", \"Довлатов\", \"Дивата круша\", \"Щастливият Лазаро\".", "date": "2019.06.14", "title": " \"София филм фест\" гостува във Велико Търново "}
{"url": "https://duma.bg/zvezda-ot-otkradnat-zhivot-vav-video-na-pif-n193945", "text": "Какво събира в столичен склад шампион по кикбокс, балерина с афинитет към високите скорости и звезда от сериала \"Откраднат живот\"? Отговорът е: група \"P.I.F.\" и видеото към сингъла им \"Понякога\". Спортистът Симеон Наковски, грацията на мотор Юлита Тодорова и актрисата Ирина Митева са сред героите, чиито вътрешни битки са пресъздадени натуралистично от режисьора Лъчезар Аврамов. Песента \"Понякога\" е посветена на хората с множествена склероза.   \"Това е и песен за желанието да продължиш напред въпреки неравностите по пътя. Да избереш да живееш живота с всичките му екстремни спадове и неочаквани възходи. Мисля, че в \"Понякога\" ще се припознае всеки, който поне веднъж е успял да надскочи страховете си и да приеме личната си драма като безценен урок.\", споделя фронтменът Димо Стоянов.    Снимачен терен са студията на Кирил Станоев, които се помещават в огромен склад и с десетките си тематични кътчета декори са притегателен център за арт фотография. Каузата на \"P.I.F.\" с лицата си в \"Понякога\" подкрепят още Венцислав Сариев, Йама Йоани Боне, Татяна Монева, Йоана Йорданова, Лина Мухидин и Деси Моралез. ", "date": "2019.06.14", "title": "  Звезда от \"Откраднат живот\" във видео на \"P.I.F.\""}
{"url": "https://duma.bg/vladetelyat-na-dumite-n193942", "text": "Владетелят на думите Любомир Левчев обича да изненадва своите почитатели с лирически сбирки, съдържащи не само оригинални творби, но и различни подборки от избрани стихотворения. И винаги тези своеобразни антологии имат строго промислена концепция. Един път поетът събира в книга своите иронично-сериозни, тъжно-смешни или мистично-загадъчни капризи, които закачливо надничат от всяка оригинална негова сбирка. Друг път ни поднася изящно томче с вълнуваща любовна лирика - дори в най-драматичните стихосбирки на поета ще открием поне едно любовно стихотворение. Трети път - като почитател на орфизма и питагорейската символика на числата, ще ни предложи \"77 стихотворения\", за да може посветените да се насладят на многозначните и многопластовите послания от тази книга... И ето че сега Любомир Левчев ни предлага нов том избрани творби, който ще провокира любознателните читатели. Става дума за особена антология, събрала стихове с посвещения на някои от най-знаковите български и световни поети, художници и интелектуалци. Книгата неслучайно носи емблематичното заглавие \"Носачи на мълнии\".  И действително, ако разлистим страниците й, ще се убедим, че личностите на които са посветени творбите, са своеобразни носачи на духовни мълнии, защото те са не само посланици на таланта, доброто и хармонията, но и на цялостното им творческо дело, както и живота им, са свързани със светкавиците на разума и таланта, които противостоят на посредствеността, конформизма и безродието.  Поетът заявява, че самият той е \"рана, понесена от моя век\". Често пъти в книгите му се явява образът на мълнията. В стихотворението \"Пасо добле\", посветено на доня Изабел - сестрата на Лорка, той ни поднася великолепна метафора: И мълниите като бандерили във шията на мрака се забиват. Мълчание и вик, луна и мълния в един и същи миг ще осветяват танца, който ни остава с онази проста двойна стъпка - смърт и слава, смърт и слава. Бихме могли да разделим стихотворенията в тази антология основно на три групи. Първата обхваща посвещения, в които Любомир Левчев е кодирал социалните и духовните послания на епохата, в която творят и живеят обектите на неговите посвещения. Тук трябва да откроим \"Песен за безсънието\" (На Пеньо Пенев), \"Когато ненадейно токът спре\" (На Енчо Пиронков), \"Хора, равни на небе\" (На Светлин Русев), \"Покриви\" (На Богомил Райнов), \"Вечерен гладиатор\" (На Андрей Вознесенски), \"Хей, човечество - върни се при човека\" (На Кеворк Кеворкян), \"Дълг\" (На Добри Жотев), \"Градината преди Рая\" (Пак на Радой Ралин), \"Картата на света в една чакалня\" (На Цветан Марангозов), \"Каменопад\" (На Блага Димитрова)... Творбите са заредени с взривна емоционална сила. Ако се четат внимателно, ще видим колко многопластови и многопосочни са внушенията им. Поетът усеща конкретните пулсации на историята. Той вижда, че времето се прибира обратно в себе си, че има \"някакво разбягване на всичко\". Той възприема себе си като \"берач на диви думи\" и се безпокои, че бруталното време, в което живеят обектите на неговите посвещения, краде даже тишината. Втората група съдържа посвещения, в които ще усетим колко майсторски Любомир Левчев е доловил черти от душевността на обекта на своите посвещения. Независимо дали става дума за актьори като Стефан Данаилов (\"Без сълзи\"), поети като Константин Павлов (\"Езическо заклинание\"), Нино Николов (\"Мелодия за флейта\"), Иван Радоев (\"Точка\"), Божидар Божилов (\"Фар\"), художници като Мария Столарова (\"Каприз № 16\"), Георги Трифонов (\"Пътека\"), Николай Майсторов (\"Сянка\"), белетристи като Дончо Цончев (\"Ключ\") и Антон Дончев (\"Свикни с тази мисъл\"), литературни критици и изкуствоведи като Панко Анчев (\"Каприз № 20\") и Иван Маразов (\"Римски мост\")... Според поета модерният свят е избягал от себе си, защото няма стабилна ценностна система, морални ориентири, сменен е дори източникът на света, подменена е посоката на времето. Третата група творби представлява посвещения на близки на сърцето на поета роднини като дъщерята Марта, сина Владко и внуците Яна и Боян, както и на чуждестранни творци като Чарлз Чу (\"Вселената е анонимен автор\") или Робърт Блай (\"Видение край Салмън Ривър\"). Тук пък ще ни впечатли съчетанието на предметния лирически рисунък с абстрактните послания, разчитащи на многобройни исторически митологически и културни алюзии. Новата книга на Любомир Левчев \"Носачи на мълнии\" обхваща стихотворения, писани в продължение на повече от шест десетилетия. Така събрани тези творби представляват всъщност своеобразна духовна биография на времето. И в други свои лирически сбирки поетът винаги е заострял своето зрение за конкретните послания на епохата. Но тук оставаме поразени от концентрацията на важни символи, от богатството на метафорично алегоричния рисунък, от яркостта на емоционално-цветовата гама на внушенията. След \"Самосън\" и \"Островът\", илюстрирани от големите съвременни художници Милко Божков и Николай Майсторов, без съмнение \"Носачи на мълнии\" ще бъде не само една от най-знаковите книги на владетеля на думите Любомир Левчев, но и ще се превърне в събитие в изпосталялата откъм ярки книги съвременна книгоиздателска дейност.", "date": "2019.06.14", "title": "Владетелят на думите"}
{"url": "https://duma.bg/izdavat-pesen-na-fredi-merkyuri-smyatana-za-izgubena-n193944", "text": "Версия на Фреди Меркюри на \"Time Waits For No One\" ще бъде издадена на 21 юни, след като бе смятана за изгубена от десетилетие, съобщи \"Контактмюзик\". \"Time Waits For No One\" е написана за шоу на лондонския Уест енд през 1986 г. от музиканта Дейв Кларк. Легендарният фронтмен на \"Куин\", който си отиде на 45-годишна възраст през 1991 г., е записал своя собствена версия на баладата. Доскоро тя се смяташе за изгубена. \"Въпросната версия всъщност е запис на репетиции в звукозаписното студио \"Аби роуд\" - поясни Дейв Кларк, който бе член на бандата от 60-те г. на миналия век \"Дейв Кларк файв\". - Става въпрос за изпълнение на Фреди, акомпаниран на пиано. Магично е. Настръхвам, докато я слушам.\" Композицията на Меркюри на \"Time Waits For No One\" ще бъде издадена от \"Върджин/И Ем Ай\" и ще бъде придружена от видео, в което певецът говори за работата си над песента в театър \"Доминиън\" в Лондон.", "date": "2019.06.14", "title": "Издават песен на Фреди Меркюри, смятана за изгубена  "}
{"url": "https://duma.bg/prez-resheto-po-nishkata-n193943", "text": "Оркестър изсвири позната тракийска сюита. След края настъпи банален, скандален брътвеж - порочна словесна вендета започна в програмата на електронната медия, подета със стил одимен и осажден в невзрачния ден. Тогава перчема си буен развява го младок и с тяга завидна и с хъс на смелчага измете бруталния текст под претекст, че затлачва екранната мрежа невежа изглежда с нагон за подема на тема подводна, родена в чужбина, израсла там в ясла неясна, негодна за стимул, но годна за спор под навъсена вежда. И нишка мисловна повежда младока по стръмна пътека към вишка висока и светла, отдето се вижда потомствен данаец ли идва с каприз за угода, с кроежи и ловки уловки, приятел ли носи идеи за приз. И ето - тя нишката яка провряна, макар и със зор, през ситно решето на Вола се спира до бор зад скалата, където войвода-поет с перо на калпака и лъвче завет е оставил за битка с робията груба и зла не звяр да го дъвче в тупрака, не скрит като буба в износена шуба и дреб като креп, прояден от ято молци. На чувства в потока младокът във фейсбук написа ядливо до оня с нагона: Човеко, не е ли терзание диво да гледаш лаици, клакьори и разни кибици платени как с валяк минават през твои устои, как злостни ултраси от фирми със сенчести каси ти слагат на клетва свещена поредния кръст. С повеля нечестна и с користна воля защо си се втурнал в бърлога нелепа и тесна с противен живот на подлога, отречен от Бога - Всевишният Разум? И как тъй наклепа без свян с поток неглаголни чуждици словата на Ботев,        Вапцаров,              Ветбал - пророкът възпял вихрогони червени и оня Гаврош без подметки, но с шал, затънал горкия до шия в калта и във теча - предтеча почитан от жълтите гневни жилетки край Сена? Ти с мяра сгрешена, скроена на тъмно осъмна навярно без вяра и дух, без ласка оттласнат от род и родина. Човеко, не късай конеца си с тях! Свести си живеца и с друга закваска тръгни срещу куки зъбати и скоби ръждиви от сноби забити за стоп на възхода. На арки под свода с балони и шарки, в локали, салони и зали, при дъжд в планина под платнища, сред хижи, игрища, пазари, в музеи и черкви - дерзай! Възроди се! И чуй ме, е-хей: на истинска писта излез! Опасната пяна нечиста излей и стигни до промяна, натирил вулгарни изцепки и хрипове в клипове пошли! На крачещи жалки отрепки - коварни, убоги и зли, със жажда нескрита да вирят бухалки за мъст драсни им кибрита и сбогом! Без болка от липса на мит, измит от натрупани бол струпеи, сажди и кир, над стъпкан Пилатов пешкир извисен, отказал целувка - заблуда в ресурса на пръкнал се Юда с нов лик, носи си приземния праведен кръст. По курса на светлата нишка върви съпроводен от възглас НА МНОГАЯ ЛЕТА! Човекът отсреща ответа изпрати до него - младока накратко: Нахока ме, братко, ужили ме яко! Към майчино мляко ме върна! Добре, де. По-кротко! През стажа служебен куража извадих на светло. С ура не съм срещал човешка фира. Това е мерило все пак. След твоето жило и тези кютеци словесни задявки в ефира ще има с тиради на млади зевзеци. С \"Малборо\" и бира и с джин охладен ще почерпя. Така че доскоро... А ти от кои си? Ти кой си? С теб трудно се спори... Не съм зад кулиси, декори, централи и в плен на тузари - младокът в мига отговори. Ще пием до дъно и който закъса на екс за прошка ще моли от него изкупена с кекс или торта. Другари не сме, но наздраве с подложка ще кажем нали за бъдния ден на високо и плодно дърво с пилотаж към светло небе и звезди, свободни от глъч на омраза, шантаж и измами. А аз съм Младен - без перука и маска, готов с обосновка и дързък замах да ги хвърлям в боклука щом скрити под тях анонимни серсеми (по схеми събрана масовка) с недъзите станат за смях. И още съм аз несервилен и прям, приятел голям на цветята, на люляк, кокиче, жасмин, на птиче в дъбрава вековна. В животното звяра не търся, а вяра за близост. Работя за чест и не блазни ме слава, живял съм с копнежа от детството мое да ковна пиронче и тухла да сложа в строежа на моята мила държава. Превръщам се в гонче по дири на всеки злодей в трезора на банка натрупал богатства от болка и зора на хора. Недей ме подпира със сянка самин или с друг - недай Боже хитряга за укор с тояга, повторил позора на древен содомник-гоморник. Сега е неделя. До вторник. Ела. Очаквам те с визия ясна за пълна ревизия строга на тия оваксали кълна на дух изумрудено чист с мистрия и четка, поели винетка дарена без такса от сбъркан поборник за власт със заръката гадна релакса на мъдрост да спрат. Един антихрист и надзорник с намордник в ръка, монтажист на интриги. До вторник. Желая да срещна човека без лиги и гънки на глист, закани и спънки преборил на хомоглигани, настроили глиги. Амин. Езда Като водата жива в кладенец будува истинното слово. Отцепници от висшата хармония, сега усмивката ви кой, Пегас ли гони я, или дъгата - грива седмоцветна на небосклона светна и смути ви със своите красиви багри? Знам как сте настървени за отпор на строфи с корени - устои от Кирилицата свещена възсияли на солунските братя с благослов. Познавам острия ви стил. Грешите! Прицелвате се, но не съм Ахил с пета незащитена. Мишената сгрешена е, безродници! Крилата ми незрими са за вас, дори и сенки от размаха им недосегаеми са за стрелите ви. И денем, нощем, та до сетен час с Пегас ще сме тандем. Свалете гарда си, безбъдници! Прескочил бариерата със знака \"Стоп\" в галоп препуска светлият, магическият кон крилат, развял дъгата - грива в синевата. Напред юздата води го и вашият измислен Рубикон не ще възпре ездата. Присъствие             На Евтим Евтимов Когато гробът на поета урната с праха пое поклонници двамина - невидими випгости въздишките си сляха: Северняк през долини преминал и Южнякът път дотук пребродил от Пирина. Изрече някой Бог да го прости, а друг лирик брат назова го с чиста проверена кръв от верните потомци на монаха - всесвятият Паисий. Криле размаха, извиси се птица във ведрото небе. Цветче ли спусна? Дали не бе отвъден знак, мираж или видение като звездица блесна? А може би душа митарства - търси светлина... От дарба как се страда знам, но моя стих ограда не признава, за песента ми зид граничен няма! Не ви напускам. Тук съм! - с глас баладичен проговори тишината...", "date": "2019.06.14", "title": "През решето по нишката"}
{"url": "https://duma.bg/zhivata-savest-sreshtu-samozhivoto-ego-n193940", "text": "За да мога да съпоставям подобно с подобното, ще разглеждам публицистичната продукция според жанровите й подразделения, както следва: краезнание, актуална публицистика, мемоарна публицистика, исторична публицистика и отделно книги, които не се вместват в нито един от посочените раздели. От краезнанието на първо място ще отбележа книгата на Борислав Геронтиев \"Село без черква\", която съдържа разкази за реални събития и случки от различни години, свързани с родното му село Градище, Шуменско. Най-ценна е финалната част, където са поместени автентични записи на местни хора от последните 60-70 години, включително и след 1989 г. Геронтиев събира свидетелства, които удостоверяват автентичния дух и нрави на селото.  Така големият въпрос \"защо сме такива\" мъчително остава за читателя, ако е способен да разбере какво се крие между автентичните отговори на писателя, надхвърлящи краеведческите заключения. Книгата на Георги Славчев \"Село от слънце огряно\", определена от автора като очерк за село Стенско, Кюстендилско, всъщност далеч надхвърля границите на очерка. Без да е систематично изследване, книгата е писана с много любов и грижа и най-малкото ще остане като съхранена памет на поредното обезлюдяващо и чезнещо българско село. Книгата на Мария Радонова \"Поберки по пътя\" съдържа разкази за изтъкнати личности от родното й Банско като майката на Георги Димитров - баба Парашкева; за Лазар Младенов - католически епископ, библиотекар на Ватикана; за Тома Вишанов и ред други банскалии. И разбира се - за безсмъртния Никола Вапцаров. Жанрово това са преди всичко очерци, споменни есета, документални разкази, които имат висока документална стойност. Особен случай е книгата на Юлий Йорданов \"Босоног по стърнището на белия лист\". Журналист по професия, отдаден съдбовно на родния си Монтански регион, авторът е събрал огромен брой свои публикации в местния печат, за да състави книга, която представя преди всичко културния живот на  областта.  Безусловно поместваща се в най-широките рамки на краезнанието е книгата на Борис Данков \"Минало не отминало\" с подзаглавие \"Към историята, поминъка, етнографията и фолклора на габровското село Жълтеш и съседните селца\", изброени поименно. Прочитът на книгата настойчиво внушава огромен, систематичен и извършен не само с усърдие, а и с любов труд, потвърден от факта, че става дума за родното село на автора. Книгата е колкото сериозна като научно изследване, толкова и поетично възвръщане към предбитието и утрото на собствения живот. Тук свършвам с публицистиката, определяна като краезнание, за да премина към литературата, която има  автобиографичен характер.  \"Духовна кръв\" на Атанас Звездинов има смисъла на равносметка на един творчески път. Поради това тя не може да се разглежда като традиционно автобиографична. Крайно пестеливо, в по-малко от 200 страници, той е обгърнал целия си път, за да засегне паметни културни прояви, но и нелечими травми, много свои лични удовлетворения, но и много разочарования, за да остави ценен материал за литературното ни битие в последния половин век. \"В далечното пътуване\" на Олга Шурбанова е семейна хроника или летопис на две фамилии, съединили се в кръвта на авторката. Такъв прочит на историята през семейното, личното и родовото е отговор на все по-нарастващите и все по-агресивни свободни интерпретации чрез подмяна на историята като разоковаване на митове, включително и неглижиране на семейните ценности.  Точно обратният случай на мемоарно-автобиографична проза, която изпуска почти изцяло историческите събития, за да разказва духовито личните преживелици, е книгата \"До последен дъх\" на Рашко Младенов и до голяма степен \"Пътуване към соления бряг\" на Боян Чимев, чийто сюжет е  семейният живот на едно потомствено свещеническо семейство в атеистичната ера на социализма. Сега идва ред на публицистиката, която  чрез миналото и историята се обръща  към времето, в което живеем, за да го съди не само за излъгани надежди и провалени съдби, но и за предателства и подмени, разяждащи личната и общностната ни идентичност.  Ще започна с книгата на непознатия за мен Димитър Дънеков \"И спят отдавна всички знамена\", придружена от подзаглавие \"Разкази и факти за загиналите и преживелите войните за национално обединение от гр. Брацигово\", богато илюстрирана, библиографски коректна, фокусираща се не само върху документите, но и върху семейни спомени и предания на живите от родовете, подкрепена с емблематични стихотворения на класически български поети.  Специално трябва да бъде подчертана и анонсирана книгата на доайена на българската журналистика и публицистика - 93-годишния, някогашен, дългогодишен публицист на в. \"Литературен фронт\" Цанко Живков \"Възход и страдание на българите\". Тя е впечатляващ опит в стила на научнопопулярната публицистика да се обхване цялата хилядолетна история на нашия народ.   Към разгледаната дотук исторична публицистика в тематична близост до нея, но традиционалистки изградена като сборник в прослава на Шипченската епопея е книгата \"Поклонение\" на Георги Георгиев и съавтори, която има полезна познавателна стойност.  От автобиографичните книги, излезли през  2018 г., специално внимание заслужава  \"Последен дневник\" на Велко Вълканов. Тя вероятно ще се цитира нееднократно от автори и колективи, които след време ще се наемат да пишат най-новата история на България. Методи Георгиев, който е автор на краткия предговор към изданието,  завършва текста си с една фраза, която би била неуместна, ако Вълканов беше още жив. Фразата е \"велик гражданин на България.\" След тези изброени публицистични книги ще отбележа \"Българската историография пред необходимостта от нова гледна точка - от фактите към тяхната оценка\" на Енчо Матеев. Книгата е убедителна философия на българската история в два исторически периода - времето на цар Симеон и времето на цар Самуил.    Книгата на Христо Карастоянов \"Животът няма втора половина\", означена в пояснително заглавие като \"Другият дневник\", третира в жанра на романа времето на двайсетте години на миналия век. Тя е разказ за Гео Милев, този път под формата на дневникови записки за издирването на поета антифашист от близките след безследното му изчезване през 1925 г. Това, което добавя Карастоянов сега, е като че ли безизходният финал, уплътнен в индиректни алюзии в последващи  исторически стадии - едно убедително доказателство за романов, а не публицистичен наратив. Покрай книгата на Карастоянов се откроява  една много характерна тенденция в публицистиката от 2018 г. - съвсем определено прерастване на публицистичното в добра белетристика. Това се потвърждава от поне още две книги: на Калин Донков \"Отпечатък от никого\" и на Тодор Коруев  \"Още животописи\". Редом с тези книги, ала без претенция за повече от публицистика, но и съпричастни с тях по непримиримостта си към бурно протичащата деградация в обществото и държавата са книгите на Георги Спасов \"Лични хроники\", на Лозан Такев \"Има ли такъв народ\", на Енчо Енчев \"На гребена на новините\". Ако трябва още веднъж да формулирам общото в тях, бих ги нарекъл  \"свидетелства за престъплението, наречено преход\". Това са блогове, извадки от блогове, памфлети и сатири, чиято ценност е, че историзират деянията, лицата и събитията и запечатват онова, което би оттекло в отходните канали на времето, за да се повтори утре, чисто като светена вода. Тук вече публицистиката е в най-собствената си роля, тази на съдник с камшик, който произнася присъда в мига на прегрешението.   Не смятам за случайност това, че половината от тази висока публицистика е дело на поети (Калин Донков, Звездинов, Чимев), защото другата пък е дело на поети по сърце. Борис Данков с поетическо вдъхновение е написал своята краеведческа книга, а Георги Славчев е вложил като равноделна част в текста и цял цикъл свои стихове.  Докато живеем в очакване на чудото, което трябва да ни спаси, публицистиката не обещава надежди за чудодеен изход, но поне уверява, че съвестите са живи. Във време, когато всеки може да издаде книга, а фондациите, обслужващи умъртвяващи идеи за националната държава и националната култура, толкова щедри, колкото и безскрупулни, публицистиката за разлика от повечето други жанрове на литературата е истинското бойно поле срещу алчността на иждивенците. Изобщо живата съвест днес е силният контрапункт на саможивото его. На вечното възражение, че останалият само със съвестта си писател не може да стори много, ако въобще може да оцелее, ще противопоставя случая с писателя Петър Ангелов. Преди няколко години той издаде публицистичната си книга \"Разгромът\" с подзаглавие откъс от моя несъстоял се диалог с президента д-р Желю Желев, в която описа и заклейми чудовищното разграбване и унищожение на българското селско стопанство, довело в крайна сметка до умъртвяването на българското село. С безпощаден анализ един писател каза повече и по-убедително от всички полито-, антропо-, етно- и всички \"-лози\". Толкова по въпроса какво може да направи писателят днес. А какво е направила българската публицистика или поне оная част от нея, която бе предмет на този преглед, добросъвестно се опитах да покажа в тези мои размисли върху литературната продукция от 2018 г.", "date": "2019.06.14", "title": " Живата съвест срещу саможивото его"}
