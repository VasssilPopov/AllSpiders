{"url": "http://www.duma.bg/node/167154", "text": "Най-зрелищното шоу със собственоръчно и тематично направени автомобили \"Луда надпревара\" ще открие сезона на 26-27 май в София - Околовръстен път, Симеоново. \"Спри агресията по пътищата, стани един от нас\" е каузата на надпреварата. Всички любители на адреналина могат да покажат шофьорски умения, предвидливост, точна преценка, бързи и адекватни животоспасяващи реакции в контролирана и обезопасена среда. \nПо време на екстремното шоу зрителите ще видят удар с 20 км/ч и ще се замислят как би изглеждал в реална ситуация при удар със 120 км/ч. Зрелището кара малки и големи да се замислят как биха реагирали на пътя в опасна ситуация. \nОрганизаторите са вдигнали още повече летвата с уникална по рода си шоу програма, каскади, автогладиатори, борещи се да оцелеят в епична и безмилостна надпревара в театър на разрушението. Огромен джип ще гази отпадналите от състезанието коли, а други ще се борят с брутални саморъчно направени автомобили, като последният, останал на ход, ще грабне победата в състезанието. За най-малките си фенове организаторите са подготвили коли на любимите анимационни герой. Присъстващите ще видят на живо и как се заснема игралният филм \"Автогладиатори\" с опасни каскади и специални ефекти.     \n \t\n", "date": "2018.05.21", "title": "\"Луда надпревара\" срещу агресията по пътищата"}
{"url": "http://www.duma.bg/node/167153", "text": "Музикална ни надежда в Америка - Zory, както е артистичният псевдоним на 14-годишната Зорница Калчева, записа песен с Bulgang и диджей Dian Solo (Deep Zone Project). Малкото момиче с голям талант e родено в България и израснало в Лос Анджелис. Започва уроци по пеене на 8 години. На 9 печели второ място в един от най-известните музикални конкурси за таланти на \"Дисни\" - \"Find Your Voice\". На 10, само след година уроци, печели четвърто място на състезанието по танци \"World Ballroom Championship\". На 11 и 12 г. превзема първите места в музикалното състезание за млади таланти \"Колибри\" в Холивуд. Първото й видео, което излезе неотдавна, се казва \"Transparent\". Zory пише текста и мелодията към него заедно с легендарния Michael Jay, правил музика за филма \"Топ гън\", работил със звезди от ранга на Селин Дион и Глория Естефан. \nНовият проект на Zory носи името \"Only One\". Режисьор на видеото е Bashmotion. За тийнейджърката, която се връща в България за първи път от 10 г., е било изключително вълнуващо да снима в родния си град София и в полите на Витоша. Това й дава възможност да се свърже отново с корените си и да преоткрие красотата на  природата. ( ) \nZory във Facebook:  \nZory в Youtube:  \nOnly One можете да гледате тук:      \n \t\n", "date": "2018.05.21", "title": "14-годишна българка от САЩ записа песен"}
{"url": "http://www.duma.bg/node/167157", "text": "Една от най-популярните български групи, сформирани в началото на 90-те, ще отпразнува 27-годишнината си с мащабен концерт. Шоуто на \"Акага\" ще се състои на 9 октомври в зала 1 на НДК и ще припомни на феновете апогея на родната различна и смела музика. На сцената ще се качат всички, които някога са били част от формацията и са допринесли за успехите й. Сред тях са Ясен Велчев от група \"Те\", който свири в \"Акага\" в продължение на 10 години, Цветан Недялков от \"Ку-Ку бенд\", Кристиян Александров - някога барабанист на групата, а в момента един от най-изявените джаз пианисти в Канада и носител на \"Грами\" за джаз албум, Калин Вельов и още много др. На сцената ще си партнират и артистите Станимир Гъмов, Митко Павлов и Камен Алипиев, неразривно свързани с бандата. \nГрупата се сформира като изцяло инструментална през 1991 г. и осъществява мечтата си да свири в стил, напълно непознат за България. Дързък експеримент на приятели от Музикалната академия в София, който обаче само за година налага името \"Акага\" и го превръща в символ на качествения съвременен звук. Още през 1992 г. бандата издава два албума и е поканена от покойния проф. Хачо Бояджиев да е групата на Българската национална телевизия. Музикантите се включват в разнообразни фестивали и почти всички джаз форуми в страната, включително и най-добрия в Монтрьо. С годините издават 6 албума, пътуват многократно за участия в Европа и Русия, където свирят със Софийската филхармония и \"Мистерията на българските гласове\" в Болшой театър. От 2007-а правят големи концерти и в НДК, като се очаква този на 9 октомври да бъде един от най-мащабните. Публиката ще присъства на специално мултимедийно шоу, което ще обхване отделни периоди от развитието на \"Акага\". На огромни екрани ще бъдат излъчвани непускани до този момент архивни кадри на групата, съчетани със съвременна визия. От 11 години \"Акага\" е в постоянен състав - Красимир Куртев (бас, вокал), Иво Казасов (тромпет, вокал), Георги Велев (тромпет, вокал), К. Кирилов-Джоджо (тромбон, вокал), Д. Митев-Дънди (барабани), Петър Главанов (китари), Калин Петров (клавишни).     \n \t\n", "date": "2018.05.21", "title": "\"Акага\" подготвя мащабен концерт  "}
{"url": "http://www.duma.bg/node/167155", "text": "Поп звездата Анастейша включи българската столица в европейското си турне, което започна наскоро от Холандия. Обиколката, кръстена на най-новия албум на американската дива - \"Evolution\" (\"Еволюция\"), включва над 38 спирки. Сред тях са Люксембург, Германия, Швейцария, Италия, Чехия, Унгария, Великобритания, Финландия и още много др. \nКонцертът в България ще се състои на 1 юли в зала 1 на НДК. Анастейша ще зарадва почитателите с най-големите си хитове като \"Left Outside Alone\", \"Not That Kind\", \"Paid My Dues\", \"Sick and Tired\" и \"I`m Outta Love\". Разбира се, ще прозвучат и песни от седмия й студиен албум. \n\"Във всяка песен от \"Evolution\" има власт. Искам моята музика да говори на хората, да им помага, когато минават през труден период, и да им покаже, че всичко е възможно. Можеш да оцелееш, да еволюираш. Погледнете ме!\", споделя Анастейша. Билети за концерта й в София се продават на цени от 55 до 130 лв. в мрежата на Eventim.bg.   \n \t\n", "date": "2018.05.21", "title": " Анастейша включи София в европейското си турне"}
{"url": "http://www.duma.bg/node/167188", "text": "София споделя 118-о място с Кайро в класацията на най-желаните градове за присъствие на чуждестранните вериги за търговия на дребно. Консултантската компания CBRE е изследвала 119 града. Според класацията за 2017 г. България е на 35-о място сред 61 страни. Миналата година 28,7% от глобалните вериги за търговия на дребно са присъствали в страната ни, като процентът остава непроменен спрямо 2016 г. България дели 35-то място с Украйна, но изостава от Румъния, Гърция и Унгария, които са съответно на 32-о, 33-о и 34-о място. \n20,7% от глобалните марки са присъствали на пазара в столицата през 2017 г., като делът им също остава непроменен спрямо 2016 г. Въпреки това София губи едно място и остава зад Букурещ, където присъстват 31% от глобалните марки за търговия на дребно, и това отрежда на града 60-о място в класацията. Преди столицата са също Атина (28,3% и 69-о място) и Будапеща (28% и 71-о място). Дубай измества Лондон като най-важната международна шопинг дестинация в света с 62% от глобалните вериги за търговия на дребно, които са присъствали в емирството миналата година.   \n \t\n", "date": "2018.05.21", "title": "София не била сред желаните от търговските вериги места"}
{"url": "http://www.duma.bg/node/167186", "text": "От нова  пазарна оценка на купеното ядрено оборудване, площадката и лицензите ще зависи с какъв дял може да участва държавата в проекта за АЕЦ \"Белене\", който ще бъде рестартиран. Идеята е държавата да притежава 34% от централата, коментира министърът на енергетиката Теменужка Петкова, когато в края на миналата седмица правителството внесе в парламента доклада си с предложение да отпадне въведеният през март 2012 г. мораториум върху строежа и да се използва платеното вече оборудване чрез привличане на частен инвеститор. \nСпоред изявленията на правителството, досега вложените пари в ядрения проект надхвърлят 3 млрд. лв., а по думите на депутата от ГЕРБ и бивш шеф на АЕЦ \"Козлодуй\" Валентин Николов сумата е 3,5 млрд. лв. Ако оценката е точна, тези пари представляват е около 17% от стойността на централата, която според министъра ще бъде  20 млрд. лв.  \nЕдинственият реалистичен сценарий според правителството е да се търси стратегически инвеститор, а държавата да участва с апортна вноска на съществуващите активи - площадка, лицензи, оборудване и да има поне 34% в бъдещото дружество, каза Петкова. Не е ясно как ще бъде постигнат такъв дял на фона на сега направените инвестиции, освен ако преоценката не ги повиши. Засега единствено Китайската държавна ядрена корпорация е  проявила интерес да финансира проекта без държавна гаранция и задължително изкупуване на тока от АЕЦ \"Белене\". Руската \"Росатом\" също прояви интерес да отпусне заем на българската държава по финансовия модел за строежа на унгарската АЕЦ \"Пакш 2\", който бе одобрен от Брюксел. \n    \n \t\n", "date": "2018.05.21", "title": " Държавата иска да запази 34% от АЕЦ \"Белене\""}
{"url": "http://www.duma.bg/node/167187", "text": "За регистрация на тирове и автобуси ще се плаща екотакса, каквато собствениците на леки коли еднократно внасят в държавното екопредприятие. В момента тези автомобили не плащат такса при първа регистрация. Ставките им ще бъдат диференцирани според вида и възрастта на автомобила над 12 тона. \nЕкотаксата при вноса на стари леки автомобили пък ще се увеличи съществено, докато за електромибилите няма да се дължи нищо, а за новите до 5 години и хибридните автомобили няма да има промяна в сегашната цена. Това обяви министърът на екологията Нено Димов. Промените са част от мерките, които кабинетът предприема в опит да реши проблема със замърсяването на въздуха. Друга мярка предвижда със 111 млн. лв. да бъдат финансирани жителите на 21 града у нас да подменят печките си на твърдо гориво с по-екологично - климатици, газ, пелети, фотоволтаици и т.н. \nИзмененията в Наредбата за определяне на реда и размера за заплащане на продуктова такса в момента се съгласува между различните министерства и се очаква да бъде пуснат скоро за обществено обсъждане. Идеята е новите екотакси за автомобилите да станат факт преди срещата в Брюксел на 12 юни, на която ще бъде представен напредъкът на България в битката й с мръсния въздух, стана ясно от думите на министъра на екологията. \n    \n \t\n", "date": "2018.05.21", "title": "За тировете и автобусите също ще се плаща екотакса"}
{"url": "http://www.duma.bg/node/167156", "text": "С ново парче, наречено \"Havana\", Павел и Венци Венц (Pavell & Venci Venc`) изненадаха феновете си. След \"Fake Profile\" и колаборацията с Дара \"Срещу мен\" това е третият нов проект за тази година на най-успешното хип-хоп дуо у нас. Музиката на \"Havana\" е дело на Павел, а авторството на текста е поделено с Венци Венц. Обща е и идеята за видеото, заснето в кубинската столица, което към момента е с над 700 хил. гледания в интернет. \nИсторията на проекта води началото си от приятелството на изпълнителите с техния тур-мениджър от \"Вирджиния рекърдс\" - Стефан Пачеръзов, и неговата детска мечта да посети Хавана. \n\"Една от най-невероятните възможности, които ни дава професията на артисти, е да сбъдваме мечтите си - нашите и тези на близките ни. \"Havana\" беше проект, създаден с идеята да зарадваме един от най-добрите си приятели и да го заведем там, където дядо му е оставил подписа си на една стена преди 40 години... Мисията беше успешна, прибрахме се щастливи и променени. Интересното е, че трябваше да пишем текст за място, на което не сме били, само представяйки си как би изглеждало. Когато отидохме и усетихме атмосферата, направихме промени в думите на място, които презаписахме в България. Никой не може да си представи какво е Хавана, докато не отиде там. Няма снимка или видео, които да могат да предадат духа на Куба и на този град\", смятат  Павел и Венци Венц. YouTube:  \nVBOX7:  \nСлушайте \"Havana\" тук: \nSpotify:  \nApple Music:  \nGoogle Play:  Последвайте Pavell & Venci Venc`: \n@ Facebook  \n@ Instagram \nПоследвайте \"Вирджиния Рекърдс\": \n@ YouTube  \n@ Website  \n@ Facebook  \n@ Instagram    \n \t\n", "date": "2018.05.21", "title": "Павел и Венци Венц стигнаха до Хавана"}
{"url": "http://www.duma.bg/node/167161", "text": "Поетичният дебют на Людмила Калоянова е в книга със странно заглавие - \"Anadromous\". Тя е доктор на филологическите науки, живее в САЩ, работи в Университета в Питсбург, където защитава дисертация на тема \"Женската идентичност и креативното писане\". Като филоложка тя добре знае цената на думите, а рибите от семейство  Anadromous прекарват живота си в морето, но винаги се връщат в сладки води, за да се оплодят и намерят смъртта си по горното течение на планинските реки. \nТази стихосбирка, издадена от \"Захарий Стоянов\" в поредицата \"Съвременна българска поезия\", е емоционално, понякога болезнено пътуване във времето, преоценка на преживяното и усетено като досег, копнение или невъзможно завръщане - към другия и към себе си. Фарът на детството свети в стихотворенията от сбирката на Людмила Калоянова, край него \"едно дете е вперило/ поглед в мрака./ Шепот,/ гласове,/ глух тътен на зимно море...\" \nАвторката е родена и израсла в Созопол, лиричната героиня усеща душата си духовно свързана с морето като символ на необятното, безпределното. Така тя прегръща целия морски свят, ако беше риба, щеше да е \"сьомга, родена в Аляска\", обхожда Йонийските морета, връща се в Итака, но не може да е Пенелопа, \"щом няма вече Одисей\". Подводният свят на рибите символизира мълчанието, безмълвието на съзерцанието, но и волността и мъдростта на Свободата. А \"емигрантските стихове\" и нюйоркските поеми удивляват с поетическите тълкувания на джаза като \"делириум\", като опит за възкресение и като начин на живот: \"Събота вечер е - както винаги/ Америка пристига точно в шест и/ усмихната се настанява в креслото:/ Време е за Бени Гудман!\" \n    \n \t\n", "date": "2018.05.21", "title": " Българка - учен в САЩ, дебютира с поезия"}
{"url": "http://www.duma.bg/node/167159", "text": "Издателска къща \"Хермес\" организира представяне на романа \"Внезапно сбогуване\" от Ангел Г. Ангелов на 22 май от 18 ч. в Гринуич бук център в София. Книгата ще бъде представена от проф. Михаил Неделчев, а специално участие в събитието ще вземе актьорът Стоян Алексиев.     \n \t\n", "date": "2018.05.21", "title": "Книжовна премиера"}
{"url": "http://www.duma.bg/node/167160", "text": "Регионалният исторически музей на София представя изложбата \"В зората на европейската цивилизация: Слатина-София на 8 хиляди години\". Тя се организира по повод 33 години от началото на разкопките на раннонеолитното селище Слатина-София и може да се разгледа до 3 септември. Експозицията дава обилна информация както за начина на живот на обитателите на праисторическото селище, така и за историята на проучванията. Разкопките се ръководят от чл.-кор. проф. д. и. н. Васил Николов. Представени са чрез находки над десет праисторически къщи, разкрити и проучени на терен. Те са от различни етапи на обитаване на раннонеолитното селище, което се датира в периода от края на VII до първата половина на VI хил. пр. Хр. Сред експонатите фигурират керамични съдове, вкл. бялорисувана керамика, култови масички, тежести за стан, фрагменти от антропоморфни съдове, антропоморфни и зооморфни фигурки, костени инструменти и амулети, предмети, изработени от рог, каменни сечива (брадви, длета, тесли) и др. \n    \n \t\n", "date": "2018.05.21", "title": " Слатина-София на 8000 години"}
{"url": "http://www.duma.bg/node/167163", "text": "Премиерното представяне на балета \"Нестинарка\" по музика на Марин Големинов ще се състои на 23 и на 29 май на сцената на Държавна опера в Стара Загора. В главните роли ще танцуват Анелия Димитрова, Веса Тонова, Фиорди Лоха, Ивайло Янев и Станко Танев. \nВ \"Нестинарка\" участва цялата многонационална балетна трупа на Старозагорската  опера, в която се изявяват балетни артисти от България, Албания, Великобритания, Франция, Италия, Япония, Тайван, Южна Корея. След класическите продукции на \"Лебедово езеро\", \"Делвата\", \"Фантастичното дюкянче\", неоромантичните балети \"Ромео и Жулиета\" и \"Полет към светлината\", балетния спектакъл за деца и възрастни \"Снежанка и седемте джуджета\" \"Нестинарка\" е първото голямо българско балетно заглавие, което ще влезе в репертоара на международната трупа.  \nТворческият екип с хореограф - Олеся Пантикина, поставя съвременен вариант на  спектакъла по оригиналната хореография на Маргарита Арнаудова. Създателката на първата българска модерна трупа \"Арабеск\" дава хореографски изказ на изключителната музика на Марин Големинов през 1978 г. и след това поставя незабравимата пълна версия на балета \"Нестинрка\" специално за Националния балет, в която танцува в главната роля и примабалерината Силвия Томова - настоящ худ. ръководител на балета на Старозагорската опера. Именно на този хореографски вариант се базира новата постановка на Държавната опера в Стара Загора. Танцовият спектакъл преплита етно-мотивите на ритуал, който се разиграва в Деня на Светите Константин и Елена, и личната драма на едно влюбено момиче. За огненото въздействие на творбата, наситена с български драматизъм, ще допринесат грандиозната сценография и костюми на Иван Токаджиев и Ана-Мария Токаджиева (по оригиналните идеи и костюми на Мария Трендафилова), които ще бъдат още един силен и завладяващ акцент в спектакъла. \nС него ръководството на Старозагорската опера цели да привлече вниманието към безсмъртното творчество на музикалния гений на Марин Големинов. Пресъздаването на знаков за българската фолклорна традиция ритуал е в основата на сюжета на балета - любопитен и атрактивен за публики от цял свят на всички възрасти.   \n \t\n", "date": "2018.05.21", "title": "\"Нестинарка\" с премиера в Стара Загора  "}
{"url": "http://www.duma.bg/node/167158", "text": "Юбилейната изложба \"Втъкани чувства\" с изкусно изтъканите пана на текстилката Лили Прокопиева е подредена в столичната галерия \"Европа\" на ул. \"Леге\" 3. \"Лили Прокопиева ни представя необичайна селекция от текстилни произведения. Тя създава декоративни пана, представляващи текстилни \"опуси\", които не са тъкани на стан... Техниката й може да бъде сравнявана с две от големите имена в това изкуство - сръбкинята Ягода Буич и голямото име в българския художествен текстил проф. Марин Върбанов. Текстилните пана на Прокопиева носят жизнерадост и емоционална наситеност. Нейният творчески порив прескача бариерите на строго професионалното, за да намери своеобразието на своя изказ\", отбелязва д-р Виолета Василчина, ст.н.с. в Института по изкуствознание при БАН.     \n \t\n", "date": "2018.05.21", "title": " Юбилейна изложба на Лили Прокопиева"}
{"url": "http://www.duma.bg/node/167189", "text": "Трябва да се разграничат коректните дестилерии от тези, които работят с вносна суровина. Това заяви вчера министърът на земеделието Румен Порожанов. След неколкодневни протести на розопроизводителите срещу ниските изкупни цени на розовия цвят Порожанов се среща вчера и с представители на дестилериите, които произвеждат розово масло. \"В момента има нелоялни производители, които ползват вносни продукти от Иран, Турция и Тунис, смесват ги с българското розово масло и по този начин компрометират качеството и марката му на световните пазари\", заяви вчера земеделският министър Румен Порожанов. Както е известно, българското розово масло е един от малкото наши продукти с европейска защита и то за географска наименование. \nНиската изкупна цена на розовия цвят от 1,60 лв. за кг изкара на протест през миналата седмица десетки производители на рози в Карловско. Те блокираха пътя Пловдив - Карлово в района на град Баня и предизвикаха километрични задръствания от автомобили. Те поискаха намеса на държавата заради ниските изкупни цени на суровината, което по думите им ги обрича на фалит. Организаторите на протеста разказаха, че тази година цената на розовия лист тръгнала от  2,50 лв. за кг с тенденция да се изкупува на цени от 1,60-1,80 лв. за кг розов цвят. Според тях при тези изкупни цени те не могат да оцелеят. Производителите подозират, че розоварните са направили картел и казват на прекупвачите на каква цена да купуват. \nДържавата няма как да изкупи розовия цвят, нито пък да влияе на цените и без протест на пътищата щях да дойда\", заяви на среща с и кметове от региона в Карлово министър Поржанов. Той обеща на розопроизводителите, които са регистрирани и са претърпели загуби, да получат държавна помощ \"де минимис\". Стана ясно и, че ще се работи и за приемане на Закон за розата, който да регламентира процеса от посадъчния материал до преработката в дестилериите. \nПрез последните десет години площите с маслодайна роза непрекъснато се увеличават. Страната ни е сред световните лидери в производството и износа на розово масло. По данни на Държавния фонд \"Земеделие\" общата площ на насажденията с роза възлизат на близо 4070 хектара през 2017 г., което е с 14% повече спрямо предходната година и увеличение с една пета спрямо 2009 г. Устойчивият ръст в цените на розовото масло - близо три пъти след 2010 г., е основната причина за увеличаването на площите. Цената на килограм розово масло достигна 13 500 евро през 2016 г., но през миналата година се движеше между 11 500 и 12 500 евро за килограм, по данни на представители от бранша. Един килограм розово масло се произвежда от около 5 тона цвят. Реколтата от рози е била около 13 хиляди тона цвят за 2017 г.   \n \t\n", "date": "2018.05.21", "title": " С вносни съставки компрометират българското розово масло  "}
{"url": "http://www.duma.bg/node/167185", "text": "По време на визитата си в Русия френският президент Еманюел Макрон смята да придаде нов импулс на отношенията между двете страни. Това заяви представител на Елисейския дворец пред седмичника \"Журнал дьо диманш\". \nПо данни на вестника \"диалогът между двамата лидери ще бъде решителен, но коректен\". Президентът Макрон смята да придаде нов импулс на двустранните отношения, но като \"спазва рамките на ЕС\", установени след присъединяването на Крим към Русия, съобщи Елисейския дворец. \nВ тази връзка \"Журнал дьо диманш\" цитира направеното по-рано изказване от Макрон, че \"не трябва да се унижава Русия\" и че Путин възнамерява да \"върне на страната нейното величие след разрушаването на Берлинската стена и Съветския Съюз, които са преживяни от Русия като унижения\". \nПоддържането на добри отношения с Русия влиза в стратегическите интереси на Германия, заяви от своя страна канцлерът на Германия АНгела Меркел след срещата си с руския президент Владимир Путин. \"Ние имаме стратегически интерес да поддържаме добри отношения с Русия и дори в най-трудни времена винаги съм се застъпвала за това съвета Русия-НАТО, например, да продължи работата си, а от страна ЕС да продължават и да се поддържат контакти\", каза Меркел. \nРазговорът с канцлера на ФРГ Ангела Меркел беше съдържателен и навременен, заяви президентът на РФ Владимир Путин след срещата. \"Северен поток-2\" е отворен за участие и на други страни, заяви още Путин. Той подчерта, че Русия счита проекта за изгоден и ще се бори за него. \nРуският президент призова да не се политизира проектът, доколкото Русия се отнася към него като изцяло икономически. Путин добави, че той не предполага прекратяването на транзит на руски газ през Украйна към ЕС, и че той ще продължи. \nМеркел се съгласи с Путин и заяви, че Германия също разглежда \"Северен поток-2\" като търговски проект. \n\"Германия е ангажирана със \"Северен поток-2\". Да, те искат, разбира се, да намерят такива решения, които да не усложняват отношенията им със САЩ\", разказа външният министър Сергей Лавров пред журналисти. Той допълни, че Русия не иска да създава допълнителни проблеми и е уверена, че решение ще бъде намерено. \nСближаването с Русия отговаря на интересите на Европа, тъй като това ще позволи да бъде обезпечена сигурността и да се стигне до разоръжаване, заявява в интервю за \"Neue Osnabrucker Zeitung\" съпредседателят на фракцията на лявата партия \"Ди Линке\" в Бундестага Сара Вагенкнехт. Тя призова да се прекрати \"ледниковият период\" в отношенията с Москва, тъй като санкциите вредят основно на европейските и германските компании. \"В наш интерес е те да бъдат отменени\", изтъкна Вагенкнехт.     \n \t\n", "date": "2018.05.21", "title": " Макрон смята да даде нов тласък на отношенията с Русия "}
{"url": "http://www.duma.bg/node/167162", "text": "Театър \"Българска армия\" за втора поредна година открива кампанията \"Дари книга, ела на театър\". Целта е да бъдат събрани стотици книги за деца в неравностойно положение и читалището в с. Долна Малина. Който дари книга на касата на театъра, ще получи талон с 50% отстъпка от цената на 1 билет за постановка през май или юни. Кампанията започва на 22 май и продължава до 28 май, информира нейната създателка и мениджърка Деница Димитрова. Дарение от 3 или повече книги осигурява втори талон за отстъпка от цената. Специалното предложение не важи за гостуващи постановки. \nСедмицата, през която честваме 24 май, Театър \"Българска армия\" ще приема книги както за деца, така и за възрастни. Препоръчително е изданията да бъдат нови или по-стари, но в запазено състояние. От трупата ще се погрижат да отнесат събраните книги на деца в неравностойно положение и в читалището в с. Долна Малина. Театърът отправя покана към всички зрители да споделят за място или хора, които също биха имали нужда от книги. \nПрез първото издание на кампанията, което се проведе миналия театрален сезон, бяха събрани над 3750 тома, съобщава Деница Димитрова. Книги бяха дарени на Отделението по детска кардиология на Националната кардиологична болница и читалище \"Георги Димитров\" (с. Ковачевци). Поради големия брой дарени книги ТБА зарадва също малките пациенти на клиниката \"Ушни, носни и гърлени болести\" на Военномедицинската академия. \n    \n \t\n", "date": "2018.05.21", "title": "Дари книга, ела на театър на половин цена"}
{"url": "http://www.duma.bg/node/167176", "text": "Организацията на ООН по прехрана и земеделие (ФАО) и ЕС призоваха за глобални действия в защита на пчелите. \"Не е възможно да имаме продоволствена сигурност, ако нямаме опрашители\", заяви ръкоодителят на ФАО Хосе Грацианона конференция в Словения по повод днешния Световния ден на пчелите. Опрашители като пчели, птици, прилепи, пеперуди и бръмбари \"играят решаваща роля за повечето култури и храни, които ядем\", каза той. Пчелите помагат за опрашване на 90%от най-важните зърнени култури в света, но напоседък много от тях умират от мистериозна напаст, отчасти отдавана на употребата на пестициди. 40% от безгръбначните опрашвачи, особено пчелите и пеперудите, за застрашени от изчезване.     \n \t\n", "date": "2018.05.21", "title": "ООН и ЕС алармират за оцеляването на пчелите"}
{"url": "http://www.duma.bg/node/167179", "text": "Вашингтон и Китай постигнаха споразумение за ефективни мерки по изравняване на търговския баланс, гласи съвместно комюнике за консултации във Вашингтон на 17-18 май. \n\"Постигнат бе консенсус за приемането на ефективни мерки за съществено съкращаване на дефицита в търговския баланс на САЩ по отношение на търговията с Китай. За удовлетворяване на растящите потребности на китайското население и отчитайки необходимостта от качествено икономическо развитие, Китай значително ще увеличи купуването на стоки и услуги от САЩ. Американската страна ще изпрати делегация в Китай за уточняване на детайлите. \nСтраните са обсъдили въпроси за разширяване на търговията с промишлени стоки и услуги. Те ще засилят експорта на \"аграрна продукция и енергоносители\". Придават особено значение на защитата на интелектуалната собственост и се споразумяха да засилят сътрудничеството си в тази област. Китай ще внесе съответните поправки в своите закони в тази област, включително и в патентния закон. Китай и САЩ са се споразумели да поощрят двустранните инвестиции и да се стремят към \"справедливо, равнопоставено поле за конкуренция\".       \n \t\n", "date": "2018.05.21", "title": "САЩ и Китай избягнаха търговската война "}
{"url": "http://www.duma.bg/node/167181", "text": "Гърция отхвърли името Република Илинденска Македония, като кабинетът на премиера Алексис Ципрас иска име, съдържащо географско определение. \nВ изявлението от канцеларията на гръцкия премиер се посочва, че Атина приветства достигнатото от Скопие разбиране, че \"решението за името не може да съществува без приемането на erga omnes име, т.е. за цялостна употреба\". \n\"Въпреки това, насърчаваме нашите съседи да продължим да работим заедно за намиране на взаимно приемливо решение с географско или времево определение, точно както предвижда пакетът от предложения, които представи специалният пратеник на ООН Матю Нимиц\", се казва още в изявлението от канцеларията на Ципрас. \nПовечето от гръцките опозиционни партии отхвърлиха името \"Илинденска Македония\", защото смятат, че не елиминира иредентизма.  \n\"Република Илинденска Македония\" е име с времево определение, което се позовава на конкретни дати от миналото и е реална възможност за компромис, който отговаря на интересите на двете страни. Очакваме предложението да бъде разбрано и ще осигури по-широка подкрепа в Атина. Това се казва в декларация на македонското правителство. \"С това име ние извършваме пълно разграничаване с региона на Македония в Гърция. Разграничение във всеки един аспект. Илинденското въстание е съвместна борба на многоетническия ни народ за социални права и свободи. И няма никакви териториални претенции, към която и да е съседна страна, включително Гърция. Това е същата борба и през 1903 г., и през 1944 г.\", се посочва в правителственото изявление. \nВидни представители на българските научни среди определиха тази идея като посегателство върху историята ни. Според акад. Георги Марков делението на Илинденско-Преображенското въстание е невярно. Според него \"страната ни би трябвало да има мнение, ако не някаква решаваща дума. Външно министерство не бива да се спотайва\". Той смята, че името Илинденска Македония няма да бъде прието от гръцката опозиция и Гръцката православна църква. Проф. Божидар Димитров посочи, че името Илинденска Македония не е удачно, защото не отразява историческата същност на земите, които си търсят име. Според проф. Димитров и гърците няма да се съгласят с името Илинденска Македония, защото една от най-активните части на въстанието е в районите на Леринско и Костурско. Историкът проф. Пламен Павлов смята, че вариантът за Илинденска Македония е свързан с внушението, че Илинден е нещо изконно македонско и че не е българско. Проф. Павлов подчерта, че това е една огромна лъжа. Проф. Младен Григоров, председател на фондация „Паметници на българската слава“, коментира, че името Илинденска Македония е направо смешно. Това е все едно България да бъде кръстена на Априлското въстание или Франция на Френската революция.  \nРепублика Илинденска Македония е име с времево определение, което се позовава на конкретни дати от миналото, и е реална възможност за компромис, който отговаря на интересите на двете страни. Очакваме предложението да бъде разбрано и да осигури по-широка подкрепа в Атина. Това се казва в декларация на македонското правителство. \"С това име ние извършваме пълно разграничаване с региона на Македония в Гърция. Разграничение във всеки един аспект. Илинденското въстание е съвместна борба на многоетническия ни народ за социални права и свободи. И няма никакви териториални претенции, към която и да е съседна страна, включително Гърция. Това е същата борба и през 1903 г., и през 1944 г.\", се посочва в правителственото изявление. \nВ него се добавя, че Република Македония и гражданите й нямат никакви териториални претенции и потвърждават ненарушимостта на границите и уважение към наследството на Гърция и нейния народ.  \nМакедонският държавен глава Георги Иванов изисква да получи в писмен вид това, което досега е било обсъдено на преговорите с Гърция. \nВ неделя сутринта пък бе съобщено, че кметът на Солун Янис Бутарис е приет в болницата след нападение по време на митинг, за което са заподозрени крайнодесни активисти, заявиха от официалните власти.  \nОт офиса на министър-председателя Алексис Ципрас заявиха, че нападателите са \"крайнодесни бандити\". Бутарис многократно е разгневявал политическите кръгове със своите противоречиви изявления за Македония, Турция и Израел.   \n \t\n", "date": "2018.05.21", "title": " Гърция отхвърли името \"Илинденска Македония\"  "}
{"url": "http://www.duma.bg/node/167178", "text": "Стабилността в еврозоната ще бъде изложена на риск, ако новото правителство в Италия не спази финансовите задължения на страната. Това предупреди френският финансов министър Бруно Льо Мер. \"Ако новото правителство не уважи поетите ангажименти по заемите и дефицита на страната, цялата финансова стабилност на еврозоната ще бъде под заплаха\", каза в тв интервю. \"Уважавам решенията, взети в полза на италианския народ, но има ангажименти, засягащи всички нас\", посочи Льо Мер. \nБрюксел се притеснява, че новият италиански кабинет говори за увеличаване на харчовете при огромен дълг на страната - 130% от БВП на страната, което е много над допустимото от ЕС - 60 на сто.      \n \t\n", "date": "2018.05.21", "title": " Париж: Рим поставя в риск еврозоната"}
{"url": "http://www.duma.bg/node/167180", "text": "ЕС обяви пред Световната търговска организация (СТО), че е готов да предприеме мерки срещу митата на САЩ върху стоманата и алуминия. Мерките включват мита за мотоциклети и уиски от САЩ. \"Днес ЕС е представил на СТО списък американските продукти, които в ЕС може в бъдеще да се облагат с допълнителни вносни мита\", заяви Еврокомисията. Мерките на ЕС включват допълнителни мита и спряМо други износни стоки. Президентът на САЩ Доналд Тръмп заплаши да наложи 25% мито върху вноса на стомана от ЕС и 10% на алуминий. Европа изнася всяка година за САЩ стомана за около 5 млрд. евро и алуминий за около милиард евро. Тарифите на Тръмп могат да струват около 2,8 млрд. евро на съюза. \nПо-рано ЕС и Иран се споразумяха за създаване на съвместна работна група, която ще се занимава с въпросите на търговията с нефт. Това стана при посещението на еврокомисаря по енергетика Мигел Ариас Канете в Техеран. \"Смятаме да подкрепим Иран в сферата на нефтената търговия\", каза той. Нефтът е основна износна стока на Иран.  \nГрупата бе създадена, след като САЩ се отказаха от ядреното споразумение с Иран и го заплашихаха със санкции, докато ЕС продължи да го спазва и няма да въвежда санкции срещу Техеран.      \n \t\n", "date": "2018.05.21", "title": " ЕС обяви пред СТО за митата върху американските стоки"}
{"url": "http://www.duma.bg/node/167177", "text": "Президентите на САЩ и Южна Корея Доналд Тръмп и Мун Дже Ин обсъдиха в телефонен разговор заканите на лидера на КНДР Ким Че Ун да отмени срещата с Тръмп на 12 юни в Сингапур, съобщиха медиите. Тръмп и Мун са \"обменили гледни точки за много от действията, които КНДР предприе напоследък\". Те \"ще работят заедно\" за успеха на предстоящата среща, която ще е първата между лидерите на САЩ и на КНДР. \nПхенян заплаши, че ще отмени срещата на върха заради исканията на САЩ \"за цялостна забрана на ядрените оръжия\". Ким Чен Ун също отмени в последния момент срещата с Му Дже Ин  заради военните учения на Южна Корея и САЩ. Пхенян настоява още Сеул да му върне 12 \"отвлечени\" серивтьорки.   \n \t\n", "date": "2018.05.21", "title": "Тръмп и Мун умуват за Ким"}
{"url": "http://www.duma.bg/node/167182", "text": "Силно земетресение в  Албания \nЗеметресение с магнитуд 4,6 по скалата на Рихтер бе регистрирано в югозападната част на Албания в събота вечерта. Епицентърът бе на дълбочина 15 км и на 115 км южно от Тирана. Няма данни за жертви и разрушения. Последвали са около 10 по-слаби вторични труса \n Джихадисти се евакуират от Дамаск \nТерористите от групировката \"Ислямска държава\" напуснаха убежищата си в сирийската столица Дамаск и поеха към пустинята в източната част на страната. На зазоряване в неделя те се качиха със семействата си в шест автобуса и поеха към пустинята, твърди Сирийският център за човешки права.  \n 22 души ранени при пожар в химически завод  \nИзтичане на етилен предизвика пожар в химически завод в американския град Пасадена, щата Тексас, предадоха медиите. По предварителни данни в предпазния клапан за налягане е имало изтичане на етилен, което е довело до бързо подпалване на едно от помещенията. В резултат са пострадали най-малко 22 души. Двама от тях са със сериозни изгаряния, а останалите са без опасност за живота. По време на инцидента в предприятието са се намирали 260 души.  \nЧеченци са извършили нападението в Грозни \nУстановена е личността на 4-мата терористи, опитали се да вземат заложници в православния храм \"Архангел Михаил\" в центъра на Грозни, предадоха руските медии. Според чеченския лидер Рамзан Кадиров трима от терористите са чеченци, а още един от съседен регион. По думите му терористите са получавали указания от западна държава. При обезвреждането им те били въоръжени с \"котейли Молотов\", пистолети, ножове и малки брадви.  \n \"Извънредно неемоциален\" убиец \nТака бе описан 17-годишният ученик Димитриос Пагуртис, който в петък откри огън в училище на тексаския град Хюстън, където уби 10 и рани 13 души. Описанието е на един от адвокатите на масовия убиец. Младежът е обвинен по параграф, за който в Тексас се предвижда смъртна присъда.  \n \nРаботник използва багер, за да изгради преграда от големи камъни и бетонни парчета по брега на река, която минава през град Оканоган, западния щат Вашингтон. Поради високите температури и топенето на снеговете реката преля от бреговете си. За щастие няма жертви и тежки материални щети. Снимка БГНЕС \n    \n \t\n", "date": "2018.05.21", "title": "Кратки новини"}
{"url": "http://www.duma.bg/node/167190", "text": "Трета поредна неделя медици от МБАЛ \"Проф. П. Стоянов\" в Ловеч и жители на града блокират от 17 до 18 ч. движението по главния път София-Варна в района на пътен възел Абланица. Причината е продължаващото тежко финансово състояние на областната болница и неясното й бъдеще. След като и миналата седмица не получиха заплати, ловешките медици продължават да настояват държавата да предприеме спешни мерки за излизане на болницата от тежкото й финансово състояние. \n\"Възмутени сме от наглото поведение на министър Ананиев да задава един и същи въпрос: \"Къде сме били досега?\". Ние сме си били на работните места. Трябва да отговори на нашия въпрос: \"Къде беше държавата?\". Във всеки борд е имало представител от МЗ. Те си назначаваха директорите, а накрая ние излязохме виновни. Искаме документ, подписан, за вдигане на запорите\", заявяват медиците. \nПрокуристът на болницата в Ловеч д-р Ченко Чалъков каза в петък, че заплатите ще бъдат изплатени в края на месеца. \n    \n \t\n", "date": "2018.05.21", "title": "Медици от Ловеч възмутени от наглото поведение на Ананиев"}
{"url": "http://www.duma.bg/node/167191", "text": "Във Варненското отделение по ХИВ изискват от пациентите хоспитализация от един ден, за да им бъдат дадени от болничната аптека медикаментите darunavir и/или emtricitabine/tenofovir disoproxil, а всички останали медикаменти се предоставят на пациентите от болничната аптека, както обикновено. Това научи ДУМА от Националната пациентска организация, където на 18 май постъпили сигнали от пациенти от морската столица. От НПО са изпратили писмо до здравното министерство. \nОт пациентската организация обясняват, че  хоспитализирането създава огромно затруднение за болните и е сериозна пречка пред достъпа им до лечение, тъй като всеки пациент, който приема тези медикаменти, трябва да се яви (независимо в кое населено място живее) и да отдели работни дни за хоспитализация, която е абсолютно ненужна предвид отличното им здравословно състояние, обясняват от oрганизацията. \n    \n \t\n", "date": "2018.05.21", "title": "Хоспитализирали пациенти с ХИВ, за да им отпуснат лекарства"}
{"url": "http://www.duma.bg/node/167196", "text": "За поредна година Младежкото обединение в БСП в Перник организира благотворителен базар за млади майки. Превърналата се в традиция инициатива на младите социалисти ще се проведе на 1 юни - Международния ден на детето. \nБазарът е абсолютно безплатен. Основната цел на младежите е да насърчат социалните контакти между младите родители, солидарността и съпричастността. Идеята на инициативата е родителите да си разменят детски дрешки, да оставят такива, или само да си вземат.  \nОрганизаторите приканват всички, които искат, да се включат. Тези, които имат възможност и желание да дарят, може да го направят в централата на БСП, в Младежкия клуб и в клуба на БСП в кв. \"Изток\".   \n \t\n", "date": "2018.05.21", "title": "Социалисти от Перник с традиционен базар за млади майки"}
{"url": "http://www.duma.bg/node/167195", "text": "ВАС върна делото за бюджета на община Братя Даскалови на Административния съд в Стара Загора. Съдиите трябва да разглеждат по същество оспорванията, внесени от кметове на Медово и Плодовито. Според тях в бюджета, внесен от градоначалника на Братя Даскалови Иван Танев, е изцяло незаконосъобразен и е приет при грубо нарушение на процедурата. Направените  предложения за ремонт на улици и мост, финансиране на спортен клуб, зала и ограда, не са били подложени на гласуване по време на заседанията на Общинския съвет, категорични са кметовете. \nПрипомняме, че през февруари четирима общински съветници, двама кметове от БСП и местната коалиция \"Заедно за община Братя Даскалови\" внесоха жалба в Старозагорския съд срещу решението за бюджета на общината. Преди месец и половина обаче Старозагорският административен съд остави без разглеждане жалбата им. Те протестираха и заради това, че приетият с мнозинство ремонт на кметството в с. Плодовитово не е отразен в бюджета. По време на заседанията на Общинския съвет не бе дадена възможност на кметовете на кметства да упражнят правото си на съвещателен глас. \n    \n \t\n", "date": "2018.05.21", "title": "След жалба на БСП   ВАС върна делото за бюджета на община Братя Даскалови"}
{"url": "http://www.duma.bg/node/167192", "text": "Нови критерии за отпускане на биологична терапия при пациенти с тежък псориазис и псориатичен артрит влизат в сила след решение на Надзорния съвет на НЗОК. Това съобщи за ДУМА зам.-председателката на Асоциация на хората с псориазис и псориатични усложнения (АХППУ) Ива Димова. Занапред не 5, а само 1 експертна лекарска комисия в страната ще определя скъпото лечение на пациентите с псориазис и псориатичен артрит. Това означава, че за определяне на лечението пациентите от цялата страна трябва да пътуват до София. Димова поясни, че за проследяване и за издаване на протоколи за скъпо лечение пациентите ще посещават, както и досега, една от петте комисии - 3 в София и по една в Стара Загора и в Плевен. Председателят на комисията се определя от националния консултант проф. Любка Митева, д.м. \nОт АХППУ заявиха, че са против промяната, тъй като тя е предпоставка за корупция. Пътуването на пациентите до София е свързано с разходи и затруднения и сериозно ще забави достъпа им до лечение, прогнозират от АХППУ. Над 60% от болните са от провинцията.  \nПо данни на пациентската организация около 1000 души с псориазис и псориатичен артрит в страната получават един от четирите биологични препарата. Единият от тях се прилага веднъж на 2-3 месеца, а останалите - ежемесечно.    \n    \n \t\n", "date": "2018.05.21", "title": "Касата затяга режима за скъпи лекарства за псориазис"}
{"url": "http://www.duma.bg/node/167194", "text": "Днес от 16 до 18 часа народният представител от \"БСП за България\" Стоян Мирчев и общинският съветник в Столичния общински съвет Альоша Даков ще бъдат на разположение на гражданите в приемната на БСП в ж.к. \"Дианабад\" бл. 17 (срещу магазин \"BMB\"). \nНа 22 май от 15 до 17 часа народният представител от \"БСП за България\" Румен Георгиев и общинският съветник Николай Николов ще бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86. \n    \n \t\n", "date": "2018.05.21", "title": "ПРЕДСТОЯЩО"}
{"url": "http://www.duma.bg/node/167197", "text": "Частични местни избори се проведоха вчера в 2 общини и 8 кметства. Във видинската община Макреш избираха кмет, след като правомощията на Иван Каменов бяха прекратени предсрочно по негово желание. Той бе кмет 5-ти мандат, подкрепен от БСП. През 2016 г. също подаде оставка, но след това я оттегли. Кандидатите за кметския пост бяха Митко Антонов, издигнат от БСП, Николай Ненчев от ГЕРБ, Цветомир Николов и Веселин Велков от ИК. Избори се проведоха и в община Лозница, област Разград. Там един срещу друг в надпреварата се изправиха Ниязи Ниязимов от ГЕРБ, Севгин Шукри от ДПС и Цветомир Савов от БСП. До изборите се стигна, след като кметът Айхан Хашимов е бе осъден условно за неправомерно изразходване на бюджетни средства. \nЖителите на кметство Галиче, община Бяла Слатина, област Враца, също застанаха пред урните. Кандидатите за кметския пост бяха Страхил Стоянов от ГЕРБ, Николай Банков от ВМРО и Веселин Тушинов от БСП. До изборите се стигна, след като съдът прекрати правомощията на предишния кмет  Ценко Чоков. Избирателите на кметство Лясково, община Добричка, област Добрич, също гласуваха за кмет. В надпреварата участваха Захари Асенов от ГЕРБ, Божко Божков от ЗНС и Костадин Куртев от БСП. В кметство Беден, община Девин, област Смолян, в избора на кмет участваха Николай  Димов от БСП, Стоян Настанлиев от ГЕРБ и Румен Славчев от ДПС.  \nЧастичен вот се проведе и в кърджалийското кметство Мост, в хасковското Криво поле, в Маломир, както и в Миланово от шуменската община Велики Преслав.     \n \t\n", "date": "2018.05.21", "title": "10 населени места избираха кметове"}
{"url": "http://www.duma.bg/node/167199", "text": "Новият председател на АБВ е Румен Петков. Досегашният лидер на формацията Константин Проданов заяви, че няма да се кандидатира отново, защото обстоятелствата налагали \"по-агресивна политика\" на политическото движение. Петков получи гласовете на 579 от общо 591 делегати, трима гласуваха \"против\", 9 се въздържаха. Избрани бяха и 15 души от състава на Изпълнителното бюро, което ще бъде допълнено до 21 души. \nСпоред новия лидер АБВ ще работи за гарантиране на националните интереси в Европейския съюз и НАТО, както и за енергийната сигурност на България, и за реализацията на големите ни енергийни проекти. \"Фактът, че социалдемократите, ВМРО, центристите от Гергьовден декларираха, че ще вървим заедно, е сериозна заявка за силно политическо бъдеще на една коалиция, която има в себе си отговорност и държавност. Що се отнася до коалиция с БСП - ние сме хора на диалога, но е очевидно, че оттам такъв интерес няма\", обобщи Петков.     \n \t\n", "date": "2018.05.21", "title": "Румен Петков оглави АБВ"}
{"url": "http://www.duma.bg/node/167173", "text": "МЕЖДУНАРОДЕН ДЕН НА КУЛТУРНОТО МНОГООБРАЗИЕ ЗА ДИАЛОГ И РАЗВИТИЕ. Наред с приемането на Всеобщата декларация на ЮНЕСКО за културното разнообразие през ноември 2001 г., Общото събрание на ООН обяви 21 май като Световен ден на културното многообразие за диалог и развитие. Идеята на празника е хората да се научат да \"живеят заедно\" по-добре. ПРАЗНИК НА ГР. ЕЛЕНА. Предание разказва, че местната стара църква \"Свети Никола\" била осветена на празника на светите равноапостоли Константин и Елена, затова селото било наречено Елена. Днес 21 май се чества като празник на града. От 1930 г. в деня на църковния празник Св. св. Константин и Елена празнува и Пазарджик. Според народните вярвания на този ден строго е забранена всякаква полска работа. Това е денят на игрите върху огън - нестинарството, запазени и досега в някои райони на Странджа, но почти само като атракция. 1639 - УМИРА ТОМАЗО КАМПАНЕЛА, ИТАЛИАНСКИ ФИЛОСОФ (Р. 1568 Г.). Теолог, астролог и поет. Автор на \"Градът на слънцето\", което го нарежда сред великите писатели утописти. В този трактат той излага възгледите си за идеална и справедлива държава, където всички хора са равни, а частната собственост и парите са премахнати. С това се явява един от създателите на утопическия социализъм заедно с Томас Мор. 1904 - В ПАРИЖ Е ОСНОВАНА МЕЖДУНАРОДНАТА ФУТБОЛНА АСОЦИАЦИЯ (ФИФА). Учредителната декларация е подписана от представители на футболните асоциации на Франция, Белгия, Дания, Холандия, Испания, Швеция и Швейцария. Централните офиси на федерацията се намират в Цюрих. ФИФА отговаря за организацията и управлението на най-големите световни футболни турнири, сред които е и световното първенство по футбол, организирано от 1930 г. насам. 1921 - РАЖДА СЕ АНДРЕЙ САХАРОВ, СЪВЕТСКИ ЯДРЕН ФИЗИК И ОБЩЕСТВЕНИК (УМИРА 1989 Г.). Академик, носител на Нобелова награда за мир за 1975 г. Един от създателите на водородната бомба, но е по-известен като привърженик на човешките права и гражданските свободи в Съветския съюз. През 1989 г. е избран в новия парламент и става един от водачите на демократичната опозиция в него. \n  \n1991 - РАДЖИВ ГАНДИ Е УБИТ ПРИ БОМБЕН АТЕНТАТ. 46-годишният министър-председател на Индия умира по време на предизборната си кампания от мощна бомба, поставена в кошница с цветя. Смята се, че атентатът е дело на тамилски терористи. Раджив Ганди (р. 1944) е син на Индира и Фероз Ганди, внук на Джавахарлал Неру.   \n \t\n", "date": "2018.05.21", "title": "Датата"}
{"url": "http://www.duma.bg/node/167175", "text": "- Уважаеми г-н Лобанов, защо за тази изложба употребявате думата вернисаж? Какво е специфичното? \n- Вернисаж е френска дума, която буквално означава лакиране на съответната картина преди откриването на изложбата. С течение на времето обаче думата вернисаж е придобила специфично звучене и международен характер, включвайки някои подробности по ритуала на откриването. Изложба можем да открием и като отворим вратата за посетители, нали така? Вернисажът предполага тържествено откриване, на което са поканени и присъстват официални гости, представители на различни организации, клубове и дружества, има журналисти и т.н. Вернисажът е доста по-забележително откриване и на това събитие имаше широк спектър от гости. \n- Защо решихте да подарите тези експонати на Националния природонаучен музей? \n- Защото този музей и неговите сътрудници ме мотивираха да стана геолог. Още като съученици, бъдещият доцент и сътрудник на музея Светослав Петрусенко ми показа своя сбирка от минерали - кристали, турмалини, кварц от Витоша... И така ме \"зарази\" да издирвам и събирам такива. А някогашният директор на музея акад. Иван Костов, който тогава бе професор по минералогия, ни поощряваше и разрешаваше да се присъединим към специализираните екскурзии за студенти за наблюдения на находища на минерали. Ученици на по 13-14 години да ходим редом с професор - това бе нещо повече от гордост за нас и морална подкрепа от негова страна. Това бе показател, че интересът ни не е незначителен. И наистина - от шест души петима станахме геолози изследователи и преподаватели, геолози от висок ранг. \n- Подписахте документ, че дарявате 8000 евро за ремонт на зала в музея. Бихте ли разказали подробности? \n- Правя това целенасочено в името на светлата памет на акад. Костов. Планираме на 5 октомври да открием тази обновена зала с минералогически експонати, някои от които са също мои дарения. Каня ви на вернисажа... \n- Това не е първото ви дарение... Разкажете нещо за по-интересните дарения, които сте направил? \n- Навярно най-интересното и важно е късчето от планетата Марс. Получих го като подарък от Природонаучния факултет на Оксфордския университет, където основах с изцяло мое дарение Факултет по планетарна геология. Преподарих късчето от Марс на Националния природонаучен музей при БАН в София като жест на благодарност за кариерата ми на геолог. То бе оценено от компетентна комисия при завеждането му като експонат за 25 000 долара. Подарил съм също портрет на основателя на геологията - Чарлз Лайъл, а така също и различни минерали. \n- Паралелно в музея има изложба на Светослав Петрусенко - предмети, изработени от различни минерали. Има ли връзка между двете изложби? \n- Да. Това са предмети, изработени от различни минерали. През последните двайсетина години, когато идвам в София, се срещам с Петрусенко. Той е някогашен мой съученик и дългогодишен приятел - нашата дружба е вече на повече от 70 години! Почти винаги му нося някой \"утилитарен\" предмет, изработен от полускъпоценни камъни и минерали - яйце, лампа, пепелник... Той има хоби да колекционира подобни предмети и аз му ги купувах от антикварите и пазарите на Лондон. След като е събрал такава интересна колекция, от полза е тя да бъде показана на обществеността. \n- Каква е целта на тези изложби? \n- Можем да споменем няколко цели, като основните са популяризирането на природата с нейните ценности и дадености, а така също и популяризиране на дейността на Националния природонаучен музей. Някои от декоративните предмети ще предложа да украсят коридорите, стълбището, офисите и дори сервизните помещения. Докато съм жив, ще продължавам да поддържам връзки с този музей и с българската общественост. Защото не само съм роден и израснал в София, но и моите предци имат принос към Освобождението и утвърждаването на България като независима държава след петвековното турско иго. \n- Какви са бъдещите ви планове? \n- Вече споменах за откриването на обновена зала с експонати към музея - зала, специализирана за различни скъпоценни и полускъпоценни камъни и минерали, срещащи се в природата. Участвам в откупуването на експонати за манастирски музей в манастира \"Свети Кирик\". Там навремето е имало Богословско училище, спонсорирано от моя дядо княз Иван Н. Лобанов-Ростовский. Документите и вещите, свързани с това училище, са съхранени от потомците на архиепископ Дамян и аз ги откупувам за подарък на бъдещия манастирски музей. \nНаскоро акад. Светлин Русев ме покани на изложба на картини от частни колекции в галерията на Съюза на художниците в София. Впечатлен бях от високото качество на картините и особено от картините на жени художнички. У мен възникна идея да се издаде каталог за българските жени художнички, който да съпровожда организирането на техни изложби в чужбина. Това ще е реклама за България пред световната културна общественост. Ще поставя на обсъждане този въпрос пред фондация \"Кирил и Методий\". \n- Благодаря, г-н Лобанов, за любезността и изчерпателните отговори. Желая ви крепко здраве и още много години да съдействате за съхраняване и популяризиране на културата и изкуството сред настоящото и бъдещите поколения на България и по света! \nДиректорът на Националния природонаучен музей при БАН проф. д-р Николай Спасов и княз Никита Лобанов-Ростовский при откриване на изложбата \nКняз Никита Лобанов-Ростовский подписва документ за даряване на 8000 евро за обновяване на зала в музея  \nЧаст от присъстващите при откриването на изложбата \n  \nКняз Никита Лобанов-Ростовский бе награден с грамота от БАН \nЧаст от експонатите на изложбата \"Природата на хартия и порцелан\"     \n \t\n", "date": "2018.05.21", "title": "Природата на хартия и порцелан  "}
{"url": "http://www.duma.bg/node/167205", "text": "Гърция отхвърли името \"Република Илинденска Македония\", а кабинетът на премиера Алексис Ципрас поиска име, съдържащо географско определение. Повечето от гръцките опозиционни партии също отхвърлиха македонското предложение, защото смятат, че  .  \nОчакваме предложението да бъде разбрано и да осигури по-широка подкрепа в Атина, се казва в декларация на македонското правителство.  \nТова се случи само три дни, след като премиерите Алексис Ципрас и Зоран Заев разговаряха в София по проблема и македонският премиер обяви, че имат договорка за името. Резултатът от срещата им бе обявен за голям успех на форума ЕС-Западни Балкани в София.     \n    \n \t\n", "date": "2018.05.21", "title": "Гърция отхвърли името \"Илинденска Македония\"  "}
{"url": "http://www.duma.bg/node/167200", "text": "Питейната вода, доставяна на потребителите на територията на Столичната община, е с гарантирано качество и с отлични характеристики. Тя отговоря на абсолютно всички изисквания на Наредбата за качеството на водата и всичките й физикохимични показатели са в норма. Това гласи официално становище от \"Софийска вода\" АД, които опровергаха слухове за отровна и некачествена вода. Дружеството допълва, че последните изследвания са от 19 май и всички проби показват, че проблем няма. Водата не само е годна, но е с ниско съдържание на разтворени соли в нея, което я прави полезна за нормалното функциониране на клетките в организма, акцентират от \"Софийска вода\". Кметът на Столичната община Йорданка Фандъкова пък е поискала дружеството да публикува данните от лабораторните изследвания, които се правят при денонощния мониторинг на водата. \nОпасенията за проблем бяха повдигнати от народния представител от \"БСП за България\" Таско Ерменков, който използва социалната мрежа, за да обяви, че е получил сигнал. Той написа, че е получил предупреждение да не пие вода от чешмата. \"Не я използвай дори за готвене. Отровна е. Научихме, че в Искъра са изсипани големи количества отровни химикали и в момента водата в София е ОТРОВНА. От 5 различни, независими един от друг източника, знаем инфото, но не можем да го пуснем публично, тъй като институциите мълчат\", гласял сигналът. Вчера самият Ерменков обяви отново в социалната мрежа, че с него се е свързал и шефът на ДАНС Димитър Георгиев, който го уверил, че няма основания за тревога.      \n \t\n", "date": "2018.05.21", "title": " Уверяват, че водата в София е безопасна"}
{"url": "http://www.duma.bg/node/167203", "text": "Административният съд в София област обяви за нищожно решението на Общинския съвет в Кюстендил за продажбата на Чифте баня и Бръснаро-фризьорския салон в града. На 3 февруари 2015 г. съветниците дадоха съгласие за публичен търг с явно наддаване за продажба по реда на Закона за приватизация и следприватизационен контрол и Наредбата за търговете и конкурсите на двата имота като частна общинска собственост. Решението подлежи на обжалване пред ВАС. \n\"Предвид заключението на вещите лица и приложената справка от Националния институт за недвижимо и културно наследство съдът приема, че Чифте баня е изключителна държавна собственост. Общинският съвет не е имал правомощия да се разпорежда с процесния обект, поради което решението му се явява нищожно\", пише в мотивите на съда. \nПрипомняме, че през февруари 2016 г., Административният съд в Кюстендил отмени решението за продажба на Чифте баня. След жалба ВАС отмени решението и върна делото за ново разглеждане от друг състав на съда. Последваха отводи на съдиите от Административния съд в Кюстендил. Колегите им от Перник също отказаха да гледат делото и то бе разпределено на Административния съд в София област. \n    \n \t\n", "date": "2018.05.21", "title": "Съдът обяви за анулиране продажбата на Чифте баня"}
{"url": "http://www.duma.bg/node/167204", "text": "Недоволни жители на Владая, както и на Мърчаево, Драгичево, Рударци, Кладница, Перник, Радомир и Кюстендил, излязоха на пореден протест вчера заради нерешени инфраструктурни проблеми. В неделя по обяд те блокираха за кратко главен път Е-79 с искане да се възстанови маршрутната линия до София и да се реши проблемът с постоянните задръствания на пътя. Протестиращите нямаха разрешение от Столичната община за поредния протест, нито за блокирането на пътя, въпреки това след кратки словесни престрелки с полицията те успяха да излязат на пътното платно и за кратко блокираха движението. \nПротестиращите обвиняват АПИ за некачествения ремонт на пътя, който вече давал дефекти, и искат с проблема да се ангажира регионалният министър Николай Ненков. \"Излизаме на протест, за да покажем, че сме непримирими пред арогантността и безхаберието на институциите\", пише в писмо до медиите председателят на инициативния комитет инж. Васил Николов. Недоволството им е свързано с безхаберието на АПИ относно реализирането на реверсивното движение на пътя София-Перник и занижения контрол на качеството на извършвания ремонт, който дал дефекти още преди да е приключил. Николов определя като престъпление лошото изпълнение на скъпия ремонт и твърди, че последиците са наводнени къщи, падащи подпорни стени, пропаднали шахти и дупки. До реализирането на реверсивно движение да има временна организация на движението в посока София всяка сутрин между 6,30 и 10 ч. и сформиране на граждански обществен съвет, който да контролира ремонтите, настояват протестиращите. Междувременно от АПИ увериха, че актуализират проекта за реверсивно движение със светофарна уредба на път I-1 през Владая в посока София. \n Хората обвиняват и областния управител Николай Пехливанов в арогантно и високомерно отношение. Според Николов само от него вече зависело възстановяването на маршрутна линия 22, но той не давал разрешение на Столична община да го направи. Пехливанов пък твърди, че това не е в неговите правомощия, а в тези на Столичната община. \n  \n    \n \t\n", "date": "2018.05.21", "title": "Във Владая отново протестираха на Е-79  "}
{"url": "http://www.duma.bg/node/167174", "text": "Този въпрос може и да звучи еретично, но с него се сблъскваме не само заради безропотността ни към чуждиците, но и заради смяната на пола в българския език. Последните години извършваме кощунствена сексуална преориентация на родната реч - минаваме изцяло на мъжки род, все едно няма жени в езика и речта ни. \nЕстествено, че преди 12 века Светите братя Кирил и Методий не са създали съгласуването на съществителните по род (или родуването), не са оставили и завещание да казваме 12 века по-късно \"учителка, а не учител\" или \"служителка, а не служител\". \nНо по дух завещанието им е точно това. Солунските братя са разчупили триезичието на империята, в която официалният език е бил гръцкият, и са създали азбука за славяните. Прокарали са път на многоезичието, което впоследствие е развило и родуване. Сега обаче ние правим точно обратното - убиваме многоезичието (и родуването) и разчистваме пътя за моноезичието. И това става при пълното бездействие на държава, общество, граждани. \nА родуването е нещото, което различава българския език от редица езици, които са му влияели или му влияят - турският, руският, сега и английският. То не е просто езиков проблем, \nа и въпрос на национална идентичност По принцип от едно време правилото е, че не се родуват титли (академик, професор, асистент), звания (генерал, полковник) и длъжности (директор, председател). Всички те са в мъжки род, защото техни носители са били мъже. По тази логика не се слагат в женски род и чисто мъжки професии - миньор, летец, сапьор. Всъщност това правило е лесно оспоримо (с изключение на професиите) и по-надолу ще стане дума защо, но засега нека се придържаме към него. Навремето това бе валидно главно за официалния език и реч, за институционалното общуване. Иначе във всекидневната реч то не работеше - спомням си, че масово се използваше женският род. Просто когато става дума за жена, към съществителното се добавяше частичката \"ка\" и нещата си стояха на място. Казвахме свидетелка, а не свидетел, чистачка, а не чистач, съответно учителка, счетоводителка, гражданка, пенсионерка, лекарка, работничка. И го правехме не толкова, за да пазим завещанието на Светите братя, колкото защото така беше естествено - женският род идваше от само себе си, не спъваше речта. \nА сега вижте какво имаме днес. Ще започна с по-безобидните случаи, преди да стигна до по-драстичните, а накрая и \nнаправо до малоумните примери В медиите може да прочете, че Велислава Дърева е публицист, есеист, политически анализатор, вечен дисидент, носител на награди. Пак от медиите извадих заглавието, че \"Поли Генова се изявява като активен гражданин\". В своя  вестникарска статия проф. Мирослава Кортенска пише \"бях свидетел на публични изяви\". Колежка от бивша медия, в която работех, казваше, че е астматик.\" Ето и още примери: \"Тя е аматьор\", \"Майка ми работеше като счетоводител, сега е пенсионер\" или пък \"Тя е опитен ветеран\" - за една стюрдеса. За медицинска сестра пък прочетох, че \"е чудесен медицински работник\". \nНито един от тези примери не е титла, звание или длъжност, за да бъде омъжкаряван eзикът ни, но мачовизмът на речта ни (извинявам се за чуждицата), съответно отрицанието на Светите братя върви с пълна сила. \nА сега по-драстичните случаи, които приличат на езиков буламач. \"Руски милиционер стана \"Мис Вселена\" (заглавие във всекидневник). \"Тя е най-ловкият лъв, който съм виждала\" (превод от популярно тв предаване \"Планетата на животните\") - при положение, че в езика ни я има думата \"лъвица\". Или пък \"Терешкова още е приятел с българските космонавти\". Както и \"Не съм мързелива, може и да ме вземат някъде за метачка, чистачка\", казва дипломираният фармацевт\". Буламачески звучи и фразата \"съпругата му била лидерът в семейството\". И тук няма титли, звания и длъжности, но го няма и логичното съгласуване на съществителните по род. Как мислите, лепи ли се на българското слово, съответно и на съзнанието ни, този миш-маш с пола? Това антиродуване не стои ли като бардак от гледна точка на възприемането, мисълта ни не става ли  разногледа от инфантилното мъжкареене на речта ни?   \nРейтингът пък на най-крайните, направо малоумни примери се оглавява от следното определение за Рада Москва, дадено й приживе в един сайт: \"известна киносценаристка, драматург и писател\".  Това не е ли вече езиков хермафродизъм?  Подобно съчетание съм срещал не само при Москова (лека й пръст на жената). И вие сте чували, че еди коя си дама е член на борда на директорите. Случва се също да чуваш, че \"колегата е с неприлично къса рокля\" или че \"експертът излезе в отпуска по майчинство\". Обществото ни уж отхвърли третия пол, но тихомълком той не се ли е намърдал вече в родната ни реч? \nМежду другото, в турския език също няма род, но за пет века ние не сменихме пола на езика си. А сега го правим за има-няма четвърт век с езика на новия Голям брат. \nВъпросът е защо се стигна дотук. Без съмнение, една от причините е западането на образованието ни в последния четвърт век. Но огромна, ако не и главна вина, имаме ние, медиите. Ние масово ползваме англоезични медии като източници, а в английския език няма родово съгласуване. И при превеждането било на информации, било на цели анализи, било за политически или светски събития, езиковата  английска практика помита българската традиция  Това е типично за младото поколение, но то едва ли е негов грях, след като родителите казват на децата си да залягат повече над английския, а не над българския. Ясно с каква цел - да се махнат от страната си. Така обезбългаряването на територията ни и на езика ни се оказват процеси близнаци. Именно чрез нас, медиите, върви английската асимилация на българския език. Ето и няколко примера. \"Това е преценката на Джоан Кингсли, терапевт, който е посветил 25 г. на изследване на психологията на работното място, съобщи в. \"Индипендънт\". Кингсли е съавтор на книгата \"Свободна от страх организация...\" Спестявам дългото заглавие, защото то в случая няма значение. Важното е, че терапевтът и авторът е жена. Тук преводът е толкова папагалски, че дори името \"Джоан\" не е подсказало, че става дума за дама, а смененият пол на \"терапевта\" е подвел превеждащия погрешно да сложи мъжкия род на относителното местоимение \"който\", вместо женския \"която\". Пуснете в гугъла търсачката на фразата \"Това е преценката на Джоан Кингсли\" и сами ще се убедите колко далеч е отишла езиковата ни асимилация. \nВ друг случай заглавие от информация на британския в. \"Телеграф\" гласи: \"Загина дизайнерът на шапките на Елизабет II\". Става дума обаче за дизайнерка. В трета информация се говори за \"адвокат и защитник\" от американска асоциация за правата на малцинствата. Английско-мъжките lawer и defender са изместили българо-женските адвокатка и защитничка. Ето ви нагледен пример как става претопяването на словесността ни. В интересната иначе поредица за престъпленията в САЩ по една от телевизиите чух превода как \"впоследствие бе направен пробив с появата на важен свидетел\". Очакваш да чуеш за мъж, но свидетелят се оказа... съседката. Добре, че и на нея не й бе сменен полът на \"съсед\". \nИ когато  мачовщината всекидневно се набива в съзнанието от медиите, асимилацията на речта ни стига и на първосигнално равнище - не в само писмената, но и в говоримата реч, във всекидневното и междуличностното общуване, дори когато жените казват за себе си, че са хипертоници, диабетици, учители, колеги. \nИ накрая защо споменатото правило е оборимо и трябва да отпадне. Езикът е отражение на общественото развитие. Сега в началото на ХХт век няма как да говорим и пишем както в началото на ХХ или на ХтХ век. Това важи и за съгласуването на съществителните по род. До средата на миналия век мъжкият род е доминирал езиково, защото повечето професии са се практикували от силния пол. Но жените отдавна навлязоха в обществения живот и неслучайно преди около половин век именитият ни езиковед акад. Александър Теородов-Балан е разяснявал, че това трябва да намери своето отражение и в граматиката - съответно професиите, длъжностите, титлите и званията да се родуват. Да се казва \"публицистката Дърева\", или \"драматуржката Москова\", или \"терапевтката Кингсли\". Съответно \"банкерката Драганова\" \"директорката Петкова\", \"доцентката Иванова\", а също \"вицепрезидентката Йотова\", \"канцлерката Меркел\". (Със съответните изключения, за да се избегнат двусмислици или неблагозвучия, каквито са неизбежни за такава материя като словесността). В крайна сметка,  логично ли е да няма еманципация на словото  след като еманципацията е пуснала дълбоки корени в обществото ни? Запазващото се мъжкареене на словото не стои ли като архаизъм? Все едно езикът да продължава носенето на някогашните наполеонки под панталоните (като Личката от \"Дървото на живота\"). \nРазбира се, тук ще наскачат филолози с аргумента, че \"женската\" сричка \"ка\" звучала пейоративно - придава отрицателно, пренебрежително звучене на женския род. И в епохата на еманципацията използването й било обидно за дамите. Няма обаче обяснение защо тази сричка носи отрицателен заряд, а да речем \"ца\", \"га\" \"ма\" или която и да е друга сричка не носи такъв заряд. \nНе знам историята на сричката \"ка\" и кой е решил, че тя звучи пейоративно. Но първо - за жените далеч по-пейоративно е, че езикът ни сменя техния пол. Второ - за нас като българи далеч по-пейоративно е, че обезбългаряваме словото си, правим нещо като самоасимилация и по същество посягаме на идентичността си. И трето, доста пейоративно е, че май кастрираме делото на онези, които наричаме Светите братя.    \nТа заслужаваме ли 24 май?! \n       \n \t\n", "date": "2018.05.21", "title": " Заслужаваме ли 24 май, щом сменяме пола на езика си?  "}
{"url": "http://www.duma.bg/node/167193", "text": "На 18 май кметът на Бургас Димитър Николов празнува 51-ия си рожден ден. Да му е честит на патерица! \nОт местните медии се разбра, че един от най-обласкаваните и най-излъскваните имиджово градоначалници на ГЕРБ е празнувал тази година делово и не толкова шумно - събрал подчинените си в къщата за гости \"Русалка\" в парк Росенец, собственост на общинското предприятие \"Общински имоти\". За разлика от миналата година, когато, разказват бургазлии, честването е било като на национален празник. Помпозно, охолно и на широко - най-напред в Морското казино с поне двеста гости, после в легендарния хотел \"Приморец\" с едноименния по-тесен кръг от приятели, бизнес партньори, приближени... Забавлявала ги, казват, изключително известна певица от града, дето под 5 бона за участие не взимала... \nОт години образът на Димитър Николов като едно от най-успешните лица на управляващата вече близо десетилетие партия, се вае старателно. Горе-долу толкова той властва и в Бургас. За това време успешно  \nе изградил и собствената си бизнес империя и собствената си обслужваща администрация, и собственото си лоби по върховете на властта, и собствените си депутати. \nОт имиджа на кмета резултатно са изтрити нелицеприятните биографични факти, централните медии не се занимават с необяснимото му лично благосъстояние, единствено малки местни сайтове и заядливи бургазлии във форумите под техни публикации циклично продължават да задават неприятни въпроси. \nИменно там някъде прочетохме странно звучащата на пръв поглед \"спекулация\", че този толкова успешен гербаджийски управленец от известно време упорито търси всякакви начини да се спаси от Бургас. И че след като демаршът му пред президента Румен Радев да бъде изпратен посланик в Москва се увенчал с категоричен крах, сега фикс идеята му била да оглави листата на ГЕРБ за евроизборите догодина. \nЕто в какви граници варират мненията за Димитър Николов. Насладете се на славословенията за кмета в \"Черноморски фар\" от онзи ден: \n \"Днес рожден ден празнува кметът на Бургас Димитър Николов. Бургазлии са свикнали с неговите успехи, които водят града напред и към по-добро, доказал е, че има визия и знае как трябва успешно да се развива не само един град, а и цял регион. \nСред най-често срещаните и заслужени определения за него са  \"най-успешният кмет\" и \"най-обичаният градоначалник\" не само в Бургас, но и в цялата страна. \nОбикновено е скромен и пестелив в думите, когато става въпрос за лични поводи. Екипът на \"Черноморски фар\" му напомня, че от баницата с късметите за 2018 година изтегли късмета \"Нов дом\". Пожелаваме му да продължава да подрежда добре и всеотдайно общия дом на всички бургазлии - нашия град!\" \nЗащо ли му е на \"най-обичания градоначалник\" нов дом? Дали пък не е заради мнения като това - от бургаски интернет форум: \n\"Най-добрият град - с най-много дупки, най-мръсен въздух, най-много онкоболни, най-много смъртност, най-много мутри, най-много пенсионери, най-ниска раждаемост. И най-богатите гербаджии в България.\" \nВсъщност, кметската кариера на Димитър Николов започва със скандал. В разгара на предизборната кампания през 2007 г. журналистът Асен Йорданов публикува текст със заглавие \"Съден за контрабанда ще управлява Бургас\". В опит да предотвратят разкритията, от щаба на Николов изпреварващо обявяват, че срещу питомеца им се готви черна компроматна атака, че е имало заплахи по телефона, зловещи есемеси, рязане на гуми и прочее драматургия. В крайна сметка обаче истината е огласена - чрез фирмата си \"Бове-1 Димитър Николов\" ЕТ в периода 1995-1996 г. бъдещият самодържец на Бургас е внесъл контрабандно от Молдова 22 тона сухо мляко, които не са били декларирани пред митническите власти, съответно не са обложени с данъци и такси. Според връчените на Николов наказателни постановления, той е ощетил държавата с над 168 хиляди лева. За да замажат историята пиарите на бъдещия кмет бързо организират пресконференция, на която той обявява, че прозрачността ще е цел номер едно на неговото управление и именно затова огласява какво притежава. От този бодър рапорт бургазлии така и не разбират нито колко е спечелил от далаверата със сухото мляко, нито дали се е издължил към държавата. Малко по-късно обаче, след като започва да става ясно, че обявените от Николов \"Пежо\", \"Опел Кадет\", \"Лада Самара\", апартамент в Бургас от 89 квадрата и в Созопол от 46 кв. м, етаж от къща в с. Ветрен, парцел в с. Росеново и вилен имот от 890 кв. м в с. Велика са само малка част от бизнес пъзела на Николов, бургазлии постепенно схващат, че, както пише Асен Йорданов, ги управлява \"мощен бизнесмен с деликатна репутация\". \nТа този бизнесмен декларира, че е управител на \"КБС\" ООД и че има 50% във фирмата \"Европа 5\" ООД. Оказва се, че \"КБС\" не е ООД, а ЕООД, че негов едноличен собственик е \"Европа 5\", която пък притежава лъскавия хотел \"Белица\" в Приморско. За това, че фактически е собственик на луксозен хотел с над 170 стаи, разположен на 13 декара, Николов започва да признава с половин уста чак през втория си мандат. Обяснява, че парите за приватизацията на бившата почивна станция на строително-монтажния комбинат в Бургас били от частния му бизнес още от времето, когато бил управител на шоколадовата фабрика \"Победа\" /?!/, но така и не казва колко е платил за \"Белица\". \nНиколов не обича да се разпростира особено и върху факта, че фирмата му \"Европа 5\" е снабдител на Министерството на отбраната с хранителни продукти, основно сухари още от времето на Веселин Близнаков при Тройната коалиция, а той самият е бил директор на \"Победа\", който има сходна на частната му фирма дейност. Но пък  \nкой ли да пита за конфликт на интереси... Управител на \"КБС\" и на хотела е Стефан Дубаров. Почти веднага след като става кмет - през януари 2008 г., Димитър Николов назначава бившия също като него седесар за шеф на ТД \"Приморие\", което фактически управлява центъра на Бургас, издава разрешенията и определя таксите за всички търговски обекти.  \nДяловете си във фирмите кметът формално прехвърля на съпругата си Гергана Николова, която обаче остава съдружник с несменяемия и предан бизнес партньор на Николов Симеон Симеонов. Двамата са заедно още от \"Победа\" и от \"Бове-1\" ООД, наследила скандалния \"Бове-1\" ЕТ, нали помните... сухо мляко, Молдова, контрабанда? \nИмената им се преплитат и в една от най-големите далавери по Черноморието - продажбата на близо 130 декара общинска земя на самия плаж на къмпинг \"Корал\". Скандалите около \"Корал\" не спират вече над 15 години. Избухнаха и тази пролет, когато финалният собственик на плажа на къмпинга - испанската фирма \"Ибердрола инмобилиария\", го огради, а еколози и десни взеха да пробутват идеята държавата да си върне собствеността, като я изкупи обратно за 40 милиона лева. \nНачалото обаче е през далечната 2002 г., когато Димитър Николов е областен председател на СДС и директор на \"Победа\", а тогавашният червен кмет на Царево Петко Арнаудов продава на фирмата \"Витатур инвест\" АД  \nобщинската земя без търг, без конкурс или каквато и да е обществена процедура за 7 долара на кв. метър. Фирмата се управлява от Симеон Симеонов, а един от основните й собственици е - хоп! - \"Европа 5\". \"Лично Николов е направил пътека до Царево, за да прокара решението за покупката на земята, спомня си общинският съветник Димо Иванов, председател на Общинския съвет тогава\", пише преди години в. \"Уикенд\". \n \"Правихме срещи и в кабинета на Николов в \"Победа\" в Бургас, където той ни уверяваше, че всичко обещано ще бъде изпълнено\", признава председателят пред изданието. Обещанието е върху дюните на плажа и къмпинга да се строи огромно ваканционно селище, инвестицията да достигне 15 млн. долара, а на работа да бъдат наети 350 души. \nВ крайна сметка ваканционно селище, разбира се, няма, земята е препродадена с няколко врътки на няколко пъти, испанците в момента се чудят какво да правят със собствеността си, започват да нервничат все повече, търсят начин да си възстановят инвестицията, а кметът Димитър Николов като че ли гледа все по-благосклонно към идеите държавата да извади 40 милиона, за да ги успокои... Защо пък не, след като казват, че от \"Корал\" той  лично е забогатял с минимум 6 и половина милиона евро?! Ако обаче човек погледне имотните декларации на \"най-добрия кмет\", остава с впечатлението, че е гол и бос като църковна мишка. Почти всичките графи са попълнени с \"нямам нищо за деклариране\". От времената на оная стара \"Самара\" и \"Опела\", нали си спомняте, МПС семейство Николови нямат. Нито той, нито г-жа Николова. Нищо, че цял Бургас познава \"Тойотата\" РАВ4, която управлява съпругата му, познава и номера й, и маниера на кметската съпруга да паркира все на забранени места и все без да плаща глоба. Нищо, че цял Бургас познава \"Фолксвагена пасат\" на кмета. В декларациите му той не съществува. \nОпциите са две. Или честният кмет упорито (и безнаказано) попълва декларации с невярно съдържание, или някой услужливо предоставя на семейството автомобили за ползване. Което пък логично поставя въпроса - срещу какво? \nБургаското обществено мнение криволичи по въпроса колко точно богат е неговият кмет. Предположенията варират от 10, та чак до над 100 милиона лева. Който иска, може да вярва на декларациите му към Сметната палата. Който иска, може да се вслушва в мненията на онези бургазлии, които припомнят, че за трите мандата кметуване от европрограми, национално финансиране, саниране, субсидиране, общински бюджети през ръцете му са минали милиарди. И да поразмишлява защо най-новият и най-модерният прякор на кмета в Бургас е Митко Мойто... \nЧовек би могъл да поразмишлява, разбира се, по-надълбоко и по друга тема. Как е възможно г-жа Гергана Николова, която всъщност е учителка по математика в Природо-математическата гимназия, да е толкова широкомащабна бизнесдама?! Тя ръководи с размах и \"Европа 5\", и собствената си \"Йори\" ЕООД, и фирмата си за образователни услуги \"Миза-71\". Управлява хотели, стопанисва десетки декари лозя в руенското с. Просеник, инвестирала е там и в 57 декара насаждения от киви, говори се упорито, че неформално има пръст и в голяма мандра в село Драчево, че има там и малинова плантация. И някъде в промеждутъците смогва да преподава на децата математика, да готви отбори за олимпиади и международни състезания, че дори и да е доста успешна в това. \n\"Йори\" ЕООД най-изненадващо се появява дори като спонсор на тържествата за Сирни заговезни в самоковската местност Лаго. Както се казва, нерде Бургас, нерде Самоков... Но дали пък е чак толкова изненадващо, ако човек се заслуша малко по-внимателно в бургаската мълва, че любимият кмет наскоро е станал собственик на имот на Боровец. Разбира се, отново \"неформално\", без да е явен собственик, за да няма нужда излишно да затормозява имотните си декларации с още повече цифри. \nЗащо нарекохме Димитър Николов недосегаем кмет? \nПроверки срещу него няма. Всичките са приключени и погребани. В Бургас се знае, че всичко се случва, когато и ако кметът поиска и само след като по надлежния ред е отчислено \"Мойто\".  \nВ администрацията му  отбраната е кръгова и омертата - тотална Най-довереният му човек - шефът на общинското предприятие \"Спортни имоти\" Живко Иванов, е възприеман почти официално като една от личните касички на кмета. Другата е Тина Писарова, директор на споменатото в самото начало предприятие \"Общински имоти\". И двамата през 2015 г., въпреки че са избрани за общински съветници, саможертвено обявяват, че се отказват от местата си от преданост към кмета и остават в администрацията му. \nСемействеността в общината е почти като в Хасково, но това дори не се коментира. Достатъчен е примерът с брата и сестрата Иван и Богдана Апостолови. Той - управител на общинската фирма \"Благоустройствени строежи\", тя - директор на дирекция \"Човешки ресурси\" в общината. \nДори бургаските депутати си налягат парцалите, мълчат и услужливо извъртат очи, колчем стане дума за единовластието на Николов. Най-добре си е само хиперенергичната Галя Василева. Всеотдайната амбициозна активистка на местната организация на ГЕРБ и племенница на Димитър Николов е личната му инвестиция в парламентарната група на ГЕРБ, която достойно защитава интересите на вуйчо си. Вярно, с полубрат й Тошко Йосифов, нашумял като рапъра Маниака и автор на \"Бум мада фака\", през 2009 г. не се получи и Борисов лично го извади от парламента заради скандалното му минало. Но пък важното е, че кметът в крайна сметка си има собствен доверен депутат.  \nОт 2010 г. Димитър Николов е член на Изпълнителната комисия на ГЕРБ. Вече е и зам.-председател на партията на Бойко Борисов, не че освен Цветан Цветанов някой там има значение. \nВ официалната му биография на страницата на ГЕРБ няма да прочетете, че е бил в СДС, нито че е бил областен председател на сините и водач на групата им в общинския съвет. Няма да прочетете нито за \"Корал\", нито за шестте милиона, нито за \"Европа 5\", нито за хотела в Приморско, нито че плаща поне по 60 бона годишно за следването на щерка си в Лондон вече четвърта година, нито за цъфтящия бизнес, уж прехвърлен на жена му. \nА може би заради всичко това, което там няма да прочетете, Митко Николов вече трябва да се оглежда за нови територии. Или за бягство...   \n \t\n", "date": "2018.05.21", "title": " Един недосегаем кмет  "}
{"url": "http://www.duma.bg/node/167202", "text": "От 20 до 29 август изцяло ще бъде спряна работата на ТЕЦ \"София\", съобщиха вчера от столичната \"Топлофикация\" ЕАС. Без топла вода ще останат клиентите от Централната градска част. Ще бъдат засегнати потребителите, които живеят в карето между ул. \"История Славянобългарска\", бул. \"Данаил Николаев\", ул. \"Проф. Милко Бичев\", бул. \"Евлоги и Христо Георгиеви\", бул. \"Фритьоф Нансен\", бул. \"Патриарх Евтимий\", както и булевардите \"Прага\", \"Пенчо Славейков\", \"Ген. Тотлебен\", ул. \"Йоаким Кърчовски\", ул. \"Дамян Груев\", района на Руски паметник, Зона Б5, Зона Б17, 18 И 19, ул. \"Опълченска\", бул. \"Княгиня Мария Луиза\", района на Сточна гара, ж.к. \"Банишора\", ж.к. \"Света Троица\" и ж.к. \"Фондови жилища\". \nОт \"Топлофикация\" съобщиха, че започват изпълнението на утвърдените от Столичния общински съвет ремонтна и инвестиционна програма за 2018 година. През летните месеци ще се обследва топлопреносната мрежа, ще се извършват рехабилитационни и строително-монтажни дейности. Ще бъде реконструирана топлопреносната мрежа по улиците \"Граф Игнатиев\" и \"6-ти септември\". \n    \n \t\n", "date": "2018.05.21", "title": "От 20 до 29 август без топла вода в центъра на София"}
{"url": "http://www.duma.bg/node/167184", "text": "Разузнавателните служби на Турция и балканските страни работят в координация по разследване на твърденията за подготвяно покушение срещу турския президент Реджеп Ердоган. Това съобщи телевизия TRT, позовавайки се на информации от службите за сигурност. Според тях покушението било готвено от група лица от турски произход на Балканите. Информацията се появи преди състоялото се в неделя еднодневно посещение на Ердоган в босненската столица Сараево.  \nИнформацията дошла от живеещи в Скопие турци, те я предали на македонските спецслужби, които са я предали на турските си колеги. Не се посочват никакви подробности за евентуалното време или място на покушението. Анкара била предупредена и от западни служби.  \nВ Сараево Ердоган се срещна с лидера на босненските мюсюлмани Бакир Изетбегович, той ще участва и в среща на Съюза на европейските турски демократи, както и на предизборен митинг в спортния център \"Зетра\", където се очакват 20 000 души. На 24 юни в Турция ще се проведат предсрочни избори. Ердоган искаше такива митинги и в други страни от Европа с турски общности, но те му бяха отказани от властите. Изключение направи само Босна и Херцеговина (БиХ), където има голяма мюсюлманска общност.        \n \t\n", "date": "2018.05.21", "title": " Разследват подготвяно покушение срещу Ердоган"}
{"url": "http://www.duma.bg/node/167183", "text": "Службата за национална сигурност на Армения отрeчe твърденията на арменски медии, че в страната е пристигнал екип на американското ФБР. Това заяви пред ръководители на средства за масова информация директорът на службата Артур Ванецян, предаде ТАСС. \nПо-рано арменският в. \"Жаманак\" писа, че следователи от САЩ са пристигнали в страната специално, за да разследват \"пране на пари, извършено от брата на бившия президент на Армения Серж Саркисян - Александър Саркисян, от бившия шеф на Комитета за държавни доходи Гагик Хачатрян и още неколцина висши чиновници\". Според изданието \"тези хора са заподозрени, че незаконно са прехвърляли капитала си в САЩ\". \n\"Отричам тази информация. В страната ни не са пристигнали следователи от ФБР и не извършват никакво разследване\", каза Ванецян.   \n \t\n", "date": "2018.05.21", "title": "Армения отрече слухове за разследване на ФБР"}
{"url": "http://www.duma.bg/node/167201", "text": "619 държавни и общински училища у нас нямат физкултурни салони, а в останалите 1678 училища - има. Това показват данни на МОН за състоянието на спортната база и осигуреността на учебните заведения с физкултурни салони, плувни басейни и спортни площадки, става ясно от отговор на депутатско питане към просветния министър Красимир Вълчев. \nМОН ще инвестира близо 20 млн. лв. по Оперативната програма \"Региони в растеж\" за подобряване на условията за спорт в професионалните гимназии, посочва министърът. Парите са за изграждане на нови и ремонтиране на съществуващи физкултурни салони. Предстоят реконструкция и ремонт на прилежащи дворни пространства и спортни площадки в 97 професионални гимназии в страната.  \nВълчев припомня, че с решение на МС от август 2012 г. са похарчени 10 млн. лв. за изграждане на нови и модернизиране на съществуващи физкултурни салони в 10 общински училища и обособяването им в многофункционални спортни зали в градовете: София, Пловдив, Бургас, Стара Загора, Благоевград, Велико Търново, Ловеч, Русе и Шумен. В периода 2014-2018 г. МОН е отпуснало на 14 държавни училища близо 900 000 лв. за ремонт на физкултурни салони и изграждане на нови спортни площадки. В периода 2016-2018 г. шест общински училища са получили над 2 млн. лв. за нови салони, а на други 12 са отпуснати близо 600 000 лв. за ремонт или изграждане на спортни площадки, докладва министърът.     \n \t\n", "date": "2018.05.21", "title": "В 619 училища няма физкултурни салони"}
{"url": "http://www.duma.bg/node/167198", "text": "Бойко Борисов и партия ГЕРБ официално са осъдени за клеветнически твърдения. На 17 май съдия Иво Вътев от Софийския районен съд постановява Елена Йончева да получи от обвиняемите 5000 лв.. Премиерът и ГЕРБ трябва да поемат и 825 лв. разноски по делото. \nДУМА припомня, че Йончева се закани да съди Борисов още по време на предизборната кампания на парламентарните избори м.г. Повод за това бяха две изказвания на гербаджията - на 10 март в Бургас и на 12 март във Варна той обяви, че правителството на ГЕРБ било принудено да плаща милиони за журналистическите интервюта на Йончева. Пред съда Йончева твърди, че правителството никога не й е плащало за интервюта или за правенето на документални филми и репортажи. Тя отбелязва, че твърденията на Борисов са накърнили честта, достойнството, авторитета, доброто име и репутацията й на общественик. Искът срещу ГЕРБ е заради това, че Борисов говори от името на партията и беше за 20 000 лева, но не е бил уважен в цялост. Затова Борисов и ГЕРБ също имат право на разноски. Те бяха представлявани от Марин Марковски и Божидар Терзийски, но по делото не са били представени доказателства за сключен договор, както и за извършено плащане на хонорар, заради което не им е присъдено нищо. \nБорисов и защитата му оспориха правото на Йончева да иска обезщетение, че в речта си премиерът говорел общо за плащани пари, а не конкретно за нея. Според тях, дори и съдът да приеме, че е налице увреждане, то искът е прекомерно висок, защото върху Йончева от години тегнели съмнения, че в кариерата си е била облагодетелствана от връзката си със Станишев. Освен това, като публична личност, трябвало да има и по-висока търпимост към критика и да не се засяга от нея. В решението си обаче съдът подчертава, че думите на Борисов са били ясно и недвусмислено насочени именно към Йончева и публиката е стигнала до този извод, без да се налагат интерпретации. \nСъдът приема още, че виновното поведение на Бойко Борисов е при изпълнение на работата му, а тя е възложена от партията ГЕРБ, която той пък управлява. Решението на съдия Иво Вътев може да бъде обжалвано пред Софийския градски съд. \nПред Дарик адвокат Марковски определи решението на първоинстанционния съд като съдебна грешка и заяви, че ще обжалва. Той дори заподозря съдията в \"някакви политически симпатии\".     \n \t\n", "date": "2018.05.21", "title": "Елена Йончева осъди Борисов и ГЕРБ за клевета "}
