{"url": "http://www.duma.bg/node/175942", "text": "Инвестициите в многофамилни жилищни сгради са достигнали близо 20,5 млрд. евро към края на второто тримесечие на тази година в девет страни в Европа, включени в изследване на консултантската компания Savills. Това се равнява на 61% от общите инвестиции миналата година и около 17% от общия обем от инвестиции в имоти през първото полугодие в изследваните пазари. Миналата година делът им в общото равнище на инвестициите достигна 13%. \nПрез първите шест месеца на годината делът на инвестициите в многофамилни жилищни сгради варира между 8% във Франция и 46% в Дания, 34% в Ирландия, 33% в Холандия, 31% в Швеция и 26% в Германия. \nНарастващият интерес към сектора на многофамилните жилищни сгради не е изненадващ, тъй като е подкрепен от редица благоприятни фактори – търсенето на обекти за наемане расте, особено в градовете, където цените на жилищата се повишават по-бързо от приходите и достъпността на имотите намалява. \nЦените на жилищата в ЕС нараснаха с 4,7% на годишна основа през първото тримесечие на 2018 г., докато наемите отбелязаха скок с 1,2% на годишна база, сочат данни на Евростат и Европейската централна банка (ЕЦБ). \nСъотношението между цени на жилищата и доходи на домакинствата расте значително в последните три години, особено в Швеция (21%), Ирландия (21%), Австрия (15%) и Великобритания (12%). Средният дял на наемите възлиза на 24% от разполагаемите доходи в ЕС, което ги превръща в по-достъпна алтернатива на редица пазари. \nПо отношение на предлагането недостигът на апартаменти под наем е видим в повечето растящи европейски градове, особено за домакинствата със средни или ниски доходи. Статистически данни сочат, че в Швеция, Холандия, Дания и Австрия делът на наемателите спрямо собствениците на жилища е висок за стандартите на ЕС и в някои случаи надхвърля 30%. Предлагането на жилища под наем на частни лица е под средното равнище (под сто на хиляда души население). Асиметрията между търсенето и предлагането е задълбочена от свиването на домакинствата (те се състоят от средно 2,3 души в ЕС) и тенденциите за бърза урбанизация.     \n \t\n", "date": "2018.09.27", "title": "20,5 млрд. евро инвестирани в жилищни сгради в Европа"}
{"url": "http://www.duma.bg/node/175945", "text": "Гаранционните срокове при строителството на пътища и магистрали ще бъдат удължени и за тази цел се подготвят промени в нормативната уредба. Това съобщи регионалният министър Петя Аврамова, която участва в дискусия за предизвикателствата пред строителството през следващата година.  \nПредседателят на УС на Агенция \"Пътна инфраструктура\" Светослав Глосов коментира, че се предлага средно между две и три години да е увеличението на гаранционните срокове на отделните видове строежи. Предложенията за промяна в ресорната наредбата за гаранционните срокове се отнасят както за ново строителство, така и за реконструкция и рехабилитация. В пътната инфраструктура не може да се заложи по-голям гаранционен срок от експлоатационния на даден материал, подчерта Глосов. Например - износващият слой на асфалтовата настилка (последните 4 сантиметра) може да бъде експлоатиран между 6 и 8 години експлоатационен срок. Няма как да сложиш гаранционен срок от десет години, допълни той.  \nСтроителството се очаква да бъде един от моторите на икономическия растеж и през 2019 г., защото ще се запазят добрите темпове на изграждане на жилища и инфраструктура, каза новият регионален министър. Очаква се до края на годината да се вземе решение за продължаване на програмата за саниране на частни жилища и новият модел за финансирането от държавата. Аврамова обаче не даде подробности. Тя посочи, че през тази година са договорени строителство и ремонт на магистрали и пътища за над 3 млрд. лева, чието изграждане ще продължи и през 2019 г. \nТоп приоритет и за новия регионален министър остава строителството на магистрала \"Хемус\" от София до Варна, която трябва да бъде завършена през 2024 г. В момента се строят два участъка от магистралата - Ябланица-Боаза (9,3 км) и между пътните възли \"Белокопитово\" и \"Буховци\" (16,3 км). До края на годината предстои да бъдат пуснати търгове за още 137 км от магистралата. Това е отсечката Боаза-Плевен/Ловеч-Велико Търново, каза Петя Аврамова.Строителството на магистрала \"Хемус\" става с пари от републиканския бюджет. \nДругият приоритетен обект е изграждането на магистрала \"Струма\", която се строи с европейски средства. Предизвикателство за нейното довършване е осигуряването на още 350 млн. евро, чието финансиране към момента не е налично, каза зам.-министърът на транспорта Велик Занчев. До края на строителния сезон предсрочно трябва да бъде пусната отсечката Кресна-Сандански  \nДругите пътни проекти за над 3 млрд. лева са скоростният път Видин-Ботевград, магистралите \"Русе-Велико Търново\" и \"Черно море\" и двата тунела под Стара планина, Шипка и Петрохан, каза Петя Аврамова. Част от тях ще се реализират чрез публично-частно партньорство, обясни тя без да конкретизира. 2019 г. ще бъде ключова за оперативна програма \"Транспорт\" и новия европейски механизъм \"Свързана Европа\", каза зам.-министърът на транспорта Велик Занчев. Причината е в усвояването на европейските средства, за което има заложени показатели. \nКъм момента обаче единствено строителството на метрото в София върви по план, докато жп проектите все още нямат избрани изпълнители заради обжалване на поръчките. Целта е до края на годината да се подпишат договорите за реконструкцията на жп отсечките Елин Пелин- Костенец-Септември, както и за сигнализация и телекомуникация на жп участъка Пловдив-Бургас. Това са обекти за над 1,5 млрд. лева, каза Велик Занчев. \nПочетният председател на Камарата на строителите и собственик на една от големите строителни компании \"Главболгарстрой\" Симеон Пешов призова държавата да спре финансирането на \"зелените рекетьори\". Това са неправителствени обществени организации, които обжалват оценките за въздействие на околната среда на определените пътни трасета и по този начин поставят под риск усвояването на европейските средства. Изказването беше по повод обжалването на решението за трасето през Креснеското дефиле, но има и други поръчки. Симеон Пешов призова Швейцария да спре финансирането на екоорганизациите. Те получават подкрепа по линия на Швейцарската програма за различни проучвания. \n    \n \t\n", "date": "2018.09.27", "title": "Удължават гаранционните срокове за пътищата  "}
{"url": "http://www.duma.bg/node/175939", "text": "Ръстът на кредитите към бизнеса и домакинствата общо се ускори с 5,8% на годишна база, като това е увеличение за двадесет и втори пореден месец. Това показват изчисленията на анализаторите на Райфайзенбанк (България), които се позовават на данни на паричната статистика на БНБ към септември, с фокус върху ключови финансови показатели. \"В рамките на тази възходяща тенденция това беше най-високият ръст, като при кредитите към нефинансовите предприятия годишното увеличение беше 3,2%, докато заемите към домакинствата повишиха равнището си още повече в сравнение с юли миналата година - с 10%\", коментира икономическият анализатор на Райфайзенбанк Емил Калчев. \nВ анализа си експертът посочва, че лошите и преструктурирани кредити в банковата система (без овърдрафт) понижават нивото си за една година с 1,8 пр.п. до 16,6%, оставайки на относително високо ниво. \"При домакинствата тези заеми бяха 11,2%, докато при нефинансовите предприятия те заемаха по-значителен относителен дял от 21,8% от общите им кредити (без овърдрафт)\", отбелязва Калчев. \nТой пресметна, че спестяванията в банковата система през юли бележат годишен ръст от 10,8%, като при депозитите на домакинствата увеличението е 8,2%, а за този на фирмите - 16,5%.   \n \t\n", "date": "2018.09.27", "title": "5.8 % ръст на кредитите за година"}
{"url": "http://www.duma.bg/node/175943", "text": "Една от най-големите търговски вериги в Европа - германската \"Кауфланд\", и един от най-големите производители на потребителски стоки в света - \"Юниливър\" , влязоха в търговски спор за цените на продаваните стоки. Това доведе до скъсване на взаимоотношенията им, което ще засегне и българския пазар. В началото на септември веригата реши да свали от продажба 480 продукта на \"Юниливър\" в Германия заради  рязкото и драстично едностранно повишаване на цените на артикулите. \nНовото предложение съдържа условия, които не ни позволяват да предлагаме на нашите клиенти наред с големия избор и високото качество и най-добрата цена. Това са основни обещания, които даваме на нашите клиенти, се казва в прессъобщение на \"Кауфланд\". От \"Юниливър\"  отказаха коментар с мотива, че водят преговорите със своите партньори насаме. \nВече става ясно, че веригата ще ограничи продажбите не само в Германия, но и на други пазари, сред които и българския. Като първа стъпка \"Кауфланд\" спира поръчките на продукти на \"Юниливър\" в Чехия, Словакия, Хърватия, Полша, Румъния и България, става ясно от отговор на компанията на запитване на Money.bg. \nПортфолиото на \"Юниливър\"  у нас е значително по-голямо, като включва познати марки в различни типове продукти. Сред хранителните са марки като чайовете \"Липтън\", олиото \"Калиакра\", бульоните \"Кнор\". Сред брандовете за почистване на дома са \"Доместос\", а сред тези за лична хигиена най-популярният у нас е \"Дав\". Засега на българския пазар ще бъде прекратено повторното зареждане на 16 артикула от марката омекотители \"Коколино\", става ясно още от отговора на \"Kауфланд\". От веригата посочват, че ще осигурят алтернатива на спрените от продажба продукти чрез други силни марки.      \n \t\n", "date": "2018.09.27", "title": " Спорът между \"Кауфланд\" и \"Юниливър\" се пренася у нас"}
{"url": "http://www.duma.bg/node/175940", "text": "Всички експерти на Националния омбудсман били поканени да отидат в съответните дирекции за природен газ и електроенергия, за да се запознаят с данните, които се подават от заявителите и да ги проверят. Това каза председателят на Комисията за енергийно и водно регулиране (КЕВР) Иван Иванов пред журналисти, цитиран от БТА. \nОтговорът му бе провокиран от упреци от страна на омбудсмана Мая Манолова, че в докладите на КЕВР липсва достатъчно аргументация и отчет за повишението на цените на природния газ и топлинната енергия. Иван Иванов информира, че докладите съдържат и търговска тайна и затова разгласяването на тази информация подлежи на санкции, ако дадено лице я разгласи публично. \nВ отговор на това, че цената на парното е с 20 процента по-висока в сравнение с 2015 г., Иванов изтъкна, че \"Топлофикация-София\" от 2015 г. до 2018 г. е извършила модернизация и подмяна на турбини на обща стойност 60 млн. лева. \"Това са инвестиционни разходи, които не могат да не бъдат признати, защото се правят, за да бъде подсигурено подаването на топлоенергия на потребителите\", допълни Иванов. \nТой припомни, че до 2015 г. хората са плащали т.нар. \"данък социално спокойствие\", което означавало, че при повишаването на цената на природния газ цената на топлинната енергия се е задържала за големите градове. Но това е ставало за сметка на цената за електроенергията. Според председателя на КЕВР това е било изключително несправедливо и поради тази причина е било отменено. Освен това през 2015 г. \"Топлофикация-София\" не е платила за квоти, докато сега КЕВР признава 12 млн. лева, които са платени от столичното топлофикационно дружество за въглеродните емисии и този разход също няма как да не бъде признат. \nНеобходими са още 50 милиона лева, за да може да бъдат подпомогнати всички, които изпитват затруднения да си плащат сметките за ток и парно. Това каза председателят на енергийния регулатор Иван Иванов, като се позова на изчисления на Комисията, изготвени заедно с енергийното министерство: \nПо отношение на сегашните 90 милиона лева, които Министерството на труда и социалната политика отделя за такива помощи, е необходимо да се добавят още 50 милиона, за да се обхванат всички енергийно уязвими потребители и това означава 140 милиона. За да се предпазят бедните домакинства, това е една опция, която се изисква от решенията на Европейската комисия, че трябва при либерализацията на пазара да се предприемат мерки за защита на енергийно уязвимите потребители\", поясни Иванов.   \n \t\n", "date": "2018.09.27", "title": " Плащали сме скъпия газ през цената на тока "}
{"url": "http://www.duma.bg/node/175944", "text": "От началото на следващата година цялото възлагане на обществени поръчки ще става само по електронен път. Това обяви вчера вицепремиерът Томислав Дончев. В началото ще е предизвикателство, но след няколко месеца активна употреба ще улесни всички, каза Дончев по време на дискусионен форум \"Строителството през 2019 г. - перспективи и предизвикателства\". \nТой отправи призив не толкова към бизнеса, колкото към възложителите да възлагат умно, за което законът дава възможност. Това според вицепремиера означава, че когато се възлага ремонт, трябва да се има предвид не само цената, а да се мисли в перспектива от няколко години за това какви ще са разходите за експлоатация и поддръжка. По думите на вицепремиера, най-малодушният подход е възлагане на най-ниска цена. Този подход е сигурен, но добавената стойност от него е относително ниска, добави Томислав Дончев. \n    \n \t\n", "date": "2018.09.27", "title": " От догодина обществените поръчки по електронен път"}
{"url": "http://www.duma.bg/node/175938", "text": "Депутатите приеха на първо четене промени във Валутния закон, отнасящи се до търговията с диаманти и скъпоценни камъни. Валутният закон предвижда Министерството на финансите да потвърждава и издава сертификати по Схемата за сертифициране в рамките на Кимбърлийския процес за международната търговия с необработени диаманти и за физическата проверка на пратките/партидите с необработени диаманти. \nОт 26 януари 2016 г. България излиза от списъка на органите на Европейския съюз за целите на Сертификационната схема на Кимбърлийския процес за международна търговия с необработени диаманти. Това е причината страната ни, съответно Министерството на финансите, вече да няма правомощия да издава потвърждения за внос и сертификати за износ на необработени диаманти. \nС предлаганите промени се цели Министерството на икономиката да поеме регистрационния режим за лицата, които осъществяват дейност по добиване, преработване и сделки с благородни метали и скъпоценни камъни и изделия със и от тях по занятие. Предложените промени във Валутния закон няма да изискват допълнителни финансови средства нито от държавния бюджет, нито от лицата, които осъществяват тази дейност. \n    \n \t\n", "date": "2018.09.27", "title": "Търговците на диаманти влизат в регистър"}
{"url": "http://www.duma.bg/node/175941", "text": "Комисията за енергийно и водно регулиране (КЕВР) ще се произнася последна по сделки в енергетиката, реши парламентът с приемането на второ четене на промени в Закона за енергетиката. Комисията ще се произнася след наличие на разрешение или одобрение на други държавни органи, компетентни да разглеждат сделките, записаха депутатите. Така те допълниха приетия в средата на годината текст, с който се дават правомощия на КЕВР да се произнася по такива сделки. \nСрещу тази поправка възрази Рамадан Аталай от ДПС, който посочи, че при подобни предложения, направени между първо и второ четене извън обсега на предложения от Министерски съвет законопроект, винаги има съмнения за лобизъм. \nС промените се внася яснота кога трябва да се произнесе КЕВР, а не се променя същността на текста, уточни шефът на енергийната комисия Делян Добрев. Според него всяко отрицателно становище от регулаторен орган ще важи и ще се взима под внимание, независимо от реда, в който се е произнесъл той. В края на април парламентът прие промени в Закона за енергетиката, като разреши при продажба на над 20% от дялове и акции на лицензирани енергийни компании ще се иска разрешение от КЕВР. Предложението беше внесено от \"Обединени патриоти\", като бе провокирано от сделката за продажбата на активите на ЧЕЗ в България на \"Инерком\". Както е известно, КЗК забрани сделката, но \"Инерком\" отново подновиха искането си пред антимонополната комиия. \nНа въпрос дали приетите текстове ще важат и за сделката с ЧЕЗ, Добрев отказа отговор. Не искам да коментирам казуса. Още в самото началото казах, че част от юристите твърдят, че той важи понеже сделката не е приключила, а другите твърдят, че сделката все пак е подписана и единствено плащането не е извършено. Въпросът е към юристите на регулатора, каза Добрев. \nС други промени в Закона за енергетиката се транспонират разпоредби от директивата за инфраструктурата за алтернативни горива и се създава правна рамка по отношение на операторите на публично достъпни зарядни точки за електрически превозни средства. \nСъгласно измененията \"зарядна точка\" е интерфейс, с помощта на който може да се зарежда по едно електрическо превозно средство или да се заменя акумулаторът на едно електрическо превозно средство. Операторите на публично достъпни зарядни точки като крайни клиенти ползват електропреносната или съответната електроразпределителна мрежа, към която са присъединени, при публично известни общи условия. \nОтнема се съществуващата към момента възможност операторите на електропреносната и електроразпределителните мрежи да отказват достъп до тях поради влошаване на условията за снабдяване. Тя се заменя с възможност временно да се ограничи или преустанови достъпът на ползвателите при определени условия.   \n \t\n", "date": "2018.09.27", "title": " КЕВР с последна дума при сделки в енергетиката "}
{"url": "http://www.duma.bg/node/175948", "text": "Народните представители от ПГ \"БСП за България\" Георги Търновалийски, Васил Антонов, Иван Генов, Кольо Милев, Николай Тишев, Славчо Велков и лидерът на БСП във Варна Борислав Гуцанов се срещнаха с Морската камара и Морския клъстер в Клуба на моряка във Варна. Те запознаха експертите с \"Визия за България\".  \nОт Морската камара и Морския клъстер  представиха своите предложения пред депутатите от левицата. Като основен проблем беше изтъкната липсата на морска стратегия в страната. \"От години настояваме за морска стратегия. Няма европейска страна, граничеща с море, която няма такава. Ние сме единствените в Европа, които нямаме такъв документ. Страна, която няма морска стратегия, не е морска страна.\" Това заяви капитан Богдан Богданов, председател на Българската морска камара. Като втори проблем беше посочена липсата на гаранционен фонд за корабостроенето в България, който да е гарант пред банките, които подпомагат строежа на морските съдове. Решаването на този въпрос е посочено във \"Визия за България\".  \nЕкспертите се обявиха срещу властовата централизация и апелираха за изместване на морската администрация във Варна, защото там има изключително много и подготвени специалисти. Те добавиха, че много малко кораби плават под български флаг. Проблем има и с изоставените кораби. Беше изтъкнато, че липсват спасителни морски съдове, а има само катери, които не могат да плават във вълнение над два бала, за да се издирват при спасителна операция пострадали в морето. Като причина да се стигне до натрупването на толкова сериозни проблеми бяха изтъкнати несъвършенствата в родното законодателство. \nСпециалистите изразиха притеснение, че средното и висше образование вече не подготвя  експерти - специалисти  в областта корабостроенето. В момента се търсят кадри от Турция и Украйна. \"Във Варненска област няма нито една паралелка в училищата за заварчици, фрезисти, стругари. Това е абсурдно, защото скоро заводите ще спрат да работят, ако няма кадри\", категорични са от Морската камара и Морския клъстер.  \nСоциалистите приеха предложенията им и се ангажираха те да залегнат във \"Визия за България\". Георги Търновалийски и Васил Антонов обясниха, че Визията е отворен документ за включване на предложения, които да променят страната ни към по-добро. Депутатите констатираха, че липсата на силна индустрия води до обезлюдяване на цели региони в страната. От Морската камара и Морския клъстер благодариха за добрата комуникация и поискаха регулярни срещи. \n    \n \t\n", "date": "2018.09.27", "title": "Експерти поискаха морска стратегия в страната"}
{"url": "http://www.duma.bg/node/175929", "text": "Четири години условно получиха двете жени с български документи за самоличност, които заляха с олио ценни археологически експонати в гръцки музеи. Присъдата им в Атински съд гласи и забрана на жените да излизат от страната. Те трябва да се явяват в полицията всеки месец. \nПо време на делото жените заявиха, че са дълбоко вярващи и са искали да \"изгонят злите сили от ценните реликви\". \nЕкспертизата доказа, че двете жени, на възраст 48 и 51 години, са осъзнавали напълно извършеното деяние по време на престъплението. В Гърция те са работили като чистачки. \nПодобно престъпление не е извършвано досега и беше много коментирано в гръцките медии. \nОсъдените ромки са повредили няколко ценни експоната в Музея за византийско и християнско изкуство и бяха арестувани в Националния археологически музей.   \n \t\n", "date": "2018.09.27", "title": "В Атина осъдиха две българки за вандализъм"}
{"url": "http://www.duma.bg/node/175950", "text": "Жители столичния кв. \"Симеоново\" излязоха снощи на протест срещу незаконен строеж в дерето на Сухата река в района. Те сигнализираха, че на ул. \"Горска ела\" 15-23 се излива бетон, точно в  отводнителното дере и се стеснява коритото на прилежащата река, която отводнява повърхностни и подпочвени води от планината Витоша и квартала. Строителството е представено като авариен ремонт. \nСпоред хората става дума за незаконен строеж, тъй като се извършва засипване на речното корито и пренасочването му в тръба, което е предпоставка за наводнения. Освен това и инвеститорът има план да разшири улица, но без промяна в Общия устройствен план, а освен това той строи без разрешение в общинска публична собственост. \nГражданите са установили, че липсва протокол, удостоверяващ аварийна ситуация, като в същото време се прави аварийно укрепване само на единия бряг на реката, което поставя в риск домовете на живеещите на другия бряг и създава опасност от наводнения. Жителите на района са установили, че незаконно се изсичат и дървета.   \n \t\n", "date": "2018.09.27", "title": "Кв. \"Симеоново\" излезе на протест срещу незаконен строеж"}
{"url": "http://www.duma.bg/node/175953", "text": "Негативната демографска ситуация у нас  оказва все по-голямо влияние на социалните плащания. Според данни на НСИ осигурителните вноски на работещите българи стигат за все по-малък дял от задължителните социални плащания. Затова все по-голяма част от тях се осигурява от държавния бюджет. \nИнформацията на статистическия институт е за 2016 г. Според нея приходите за финансиране на системата за социална защита са били общо 16,6 млрд. лв., като едва половината от тях са дошли от осигурителни вноски. Другата половина са осигурени от държавния бюджет. Това показва, че за една година приходите от вноски са намалели с 4,4 на сто. \nСпоред статистиката социалните разходи за 2016 г. са били 17,5% от БВП, като най-голям дял от тях е отишъл за плащани за старост и то основно за пенсии - близо половината. Една трета от разходите са били за болнични и здравни грижи, а една десета - за семейство и деца. \nПрез 2016 г. безработните са получили обезщетения от 514 млн. лв. Това показва, че спрямо предходната година разходите за безработица са се увеличили с 15,5 на сто. \nДанните на НСИ сочат още, че за болнична и извънболнична помощ, дентална помощ, медико-диагностична дейност и за лекарствени продукти и медицински изделия са платени 3,9 млрд. лв. Останалите пари в тази сфера са отишли за обезщетения като платен отпуск поради трудова злополука, професионална болест или общо заболяване. Разходите за обезщетения за временна нетрудоспособност са 10,5% от общия дял средства в сферата. \nЗа хората с увреждания държавата е предоставила 1,178 млрд. лв. Над половината от сумата е изразходвана за инвалидни пенсии, пенсии за военна и гражданска инвалидност, социална пенсия за инвалидност. Добавката за чужда помощ е в размер на 94,82 млн. лева в рамките на цялата година. \nМайките са получили еднократна помощ при раждане на дете в размер от 26,46 млн. лв. За обезщетения за бременност и раждане отпусната сума е малко над 355 млн. лв.     \n \t\n", "date": "2018.09.27", "title": "НСИ: Осигурителните вноски стигат за все по-малко пенсии  "}
{"url": "http://www.duma.bg/node/175952", "text": "От януари до август 2018 г. мигрантите, потърсили убежище в България, са 1100. Те са предимно от Сирия, Ирак и Пакистан. 53% от тях са мъже, 11% са жени и 36% са деца. Основният дял от хората са неграмотни и нямат никакво образование. От всички, търсещи убежище у нас, на 217 души е предоставен статут на бежанци. 692 са случаите на прекратено производство.  \nДанните представи лидерът на КНСБ Пламен Димитров по време на международна конференция за \"Интеграция на мигрантите на пазара на труда\". Синдикалистът изрази убеждение, че темата за мигрантите изглежда по различен начин в отделните държави и организации, които се опитват да намерят решение за търсещите убежище. \nПредседателят на Българската търговско-промишлена палата (БТПП) Цветан Симеонов коментира, че темата за мигрантите вълнува всички в ЕС, но има различни измерения в различните страни. Той обясни, че за България проблемът за мигрантите в момента не стои толкова остро. Крайната цел на мигрантите не е България, тя е различна дестинация, посочи Симеонов и добави, че в Центъра за бежанци са настанени над 600 души при капацитет от над 5000 места. \nСпоред Симеонов на България са нужни висококвалифицирани специалисти, но постигането на подобна цел при мигрантите би било много трудно.     \n \t\n", "date": "2018.09.27", "title": " 1100 мигранти потърсили убежище у нас от началото на 2018 г."}
{"url": "http://www.duma.bg/node/175954", "text": "Митинг-поклонение на мемориален комплекс \"Септемврийци\" в местността Томин мост, община Криводол се организира утре от 17 ч. Организатор на честването е Общинският съвет на БСП в Криводол с участието на всички общини от област Враца. Към честването ще се присъединят и делегации от областите Монтана, Видин и София. \nТази година се навършват 95 години от първото в света антифашистко въстание. Подвигът на септемврийци е едно от най-забележителните събития в историята на България и на левицата ни. Героичните събития от 1923 г. са ярък израз на волята на българското общество за свобода и социална справедливост. На 26 септември 1923 г. се води последният, неравен бой между въстаници и редовна армия, завършил с гибелта на антифашистите и позора на монархофашистката власт. \n    \n \t\n", "date": "2018.09.27", "title": "В Криводол почитат подвига на септемврийци в петък"}
{"url": "http://www.duma.bg/node/175949", "text": "Четирима души бяха открити мъртви в къща на ул. \"Раковски\" в Каспичан. Извършителят на четворното убийство е задържан и най-вероятно това е съсед на семейството, коментира вътрешният министър Младен Маринов. \nПо-късно в официално съобщение МВР уточни, че жертвите са двамата родители - на 81 и 70 години, и техните син и дъщеря, на 46 години и на 48 години. Сигналът е подаден от 28-годишна жена, която нямала връзка с майка си от няколко дни и, придружена от полицейски служители, е посетила адреса. В присъствието на съдебен лекар по телата на жертвите им са открити наранявания, причинени най-вероятно с нож или брадва. \nИзяснено е, че между семейството и техен съсед имало роднински спорове.  \n    \n \t\n", "date": "2018.09.27", "title": "Откриха четирима убити в Каспичан"}
{"url": "http://www.duma.bg/node/175946", "text": "Народните представители от ПГ на \"БСП за България\" продължават общественото обсъждане на \"Визия за България\" с гражданите на областите Добрич и Варна. \nДнес от 14 във Варна в зала 5 на Фестивалния конгресен център депутатите от ПГ на \"БСП за България\" проф. Анелия Клисарова, проф. Румен Гечев и Ирена Анастасова ще се срещнат с представители на академичните среди. \nВ 17 ч. отново във Варна проф. Анелия Клисарова и доц. Георги Йорданов ще се срещнат с представители на медицинските среди, пациентски организации, фармацевтичния и зъболекарския съюз за модела на управление на системата на здравеопазването в Зала 2 на хотел \"Черно море\". \nОт 17,30 ч. народните представители от ПГ на \"БСП за България\" проф. Румен Гечев, Михаил Христов, Теодора Халачева  и Димитър Георгиев ще се срещнат с гражданите на Аксаково в Културно-информационния център. В същия час в село Ветрино среща ще се състои между депутатите Станислав Владимиров, Георги Стоилов, Николай Бошкилов, Александър Паунов и Георги Андреев и хората от населеното място в местния клуб на пенсионера. Надя Клисурска, Радослав Стойчев, Илиян Тимчев и Валентин Ламбев ще се срещнат с хората от Вълчи дол в центъра на града от 17 часа. \nВ 19 ч. в Суворово Донка Симеонова, Петър Витанов, Иван Генов и Тодор Байчев ще се срещнат с хората от града в зала 1 на общината. \nОт 18 ч. в огледалната зала \"Нели Божкова\" в Добрич проф. Иво Христов, Георги Търновалийски и Нона Йотова ще се срещнат с обществеността на града. \nКрасимир Янков и Иван Ченчев ще се срещнат в 17 ч. с гражданите от Генерал Тошево в залата на общината. В 18 ч. депутатите Пенчо Милков, Николай Иванов и Валентина Найденова ще се срещнат с хората от с. Кардам в клуба на пенсионера. Таско Ерменков, Даниел Йорданов и Николай Пенев ще се срещнат с хората от с. Победа в 14 ч. в залата на местното читалище. В 16 ч. Йордан Младенов, Кристина Сидорова и Никола Динков ще се срещнат с хората от с. Плачидол в залата на читалището. Иван Димов Иванов и Чавдар Велинов ще се срещнат с хората на с. Паскалево в залата на читалището в 18,30 ч. \nЖельо Бойчев, Румен Георгиев и Иван Ибришимов ще се срещнат с жителите на Каварна от 17,30 ч. в кино \"Петър Слабаков\". \nВ 14 ч. в Крушари народният представител Цветан Топчиев и Явор Божанков ще се срещнат с хората в клуба на БСП. \nВ 17,30 Таско Ерменков, Даниел Йорданов, Цветан Топчиев, Николай Пенев и Явор Божанков ще се срещнат с обществеността на Тервел в залата на общината. \nВ 17 ч. в Балчик депутатите Ирена Атанасова, Пенчо Милков, Любомир Бонев и Стефан Бурджев ще се срещнат с обществеността в сградата на мелницата. \nВ Шабла депутатите Кольо Милев, Васил Антонов и Димитър Стоянов ще се срещнат с обществеността в 18 ч. в клуба на БСП. \nВ 18,30 ч. ще бъде открит нов клуб на БСП в във Варна, район \"Владислав Варненчик\". \n    \n \t\n", "date": "2018.09.27", "title": "БСП продължава срещите в областите Добрич и Варна "}
{"url": "http://www.duma.bg/node/175930", "text": "Държавната Дума в Русия прие с единодушие поправката на президента Владимир Путин в изменението на пенсионното законодателство, която установява възрастта за пенсиониране на жени да бъде 60 години, а не 63, както първоначално предложи кабинетът. За мъжете възрастта за пенсиониране е 65 години. \n\"Има неща, които ни обединяват\", така говорителят на долната камара Вячеслав Володин коментира резултатите от гласуването.   \n \t\n", "date": "2018.09.27", "title": "Жените в Русия ще се пенсионират на 60 г."}
{"url": "http://www.duma.bg/node/175931", "text": "Руският милиардер Роман Абрамович е свързан с престъпления като пране на пари и връзки с организираната престъпност и заради това е получил отказ на молбата си да вземе швейцарско гражданство. Това гласи доклад на швейцарската федерална полиция, пише британският в. \"Таймс\". Заявлението на собственика на \"Челси\" за швейцарско гражданство е оттеглено, след като в доклада се казва, че той се смята за заплаха за обществената безопасност и потенциално опетняване на репутацията на страната. \nРоман Абрамович, чието състояние възлиза на 9 млрд. лири, не се е появявал във Великобритания, след като не успя да поднови визата си тази година, когато се повиши напрежението между Лондон и Москва. След това той отложи схема за 1 млрд. лири за реконструкция на стадион \"Стамфорд Бридж\", цитирайки \"настоящия неблагоприятен инвестиционен климат\". През май той взе израелско гражданство, след като опитът му да се премести в Швейцария се провали. Швейцарският полицейски доклад е изтекъл в най-големите вестници в страната в началото на годината, но адвокатите на Абрамович са успели да се сдобият със заповед да предотвратят публикуването. Заповедта беше отхвърлена в понеделник. В доклада се казва, че Абрамович е известен с \"предполагаемо пране на пари и предполагаеми контакти с престъпни организации\". В доклада се твърди още: \"Имаме няколко полицейски информации, които показват, че Роман Абрамович има контакти с руски престъпни организации. Смятаме, че присъствието му в Швейцария е заплаха за обществената безопасност и риск за репутацията на Швейцария\".   \n \t\n", "date": "2018.09.27", "title": " Швейцария не иска Абрамович"}
{"url": "http://www.duma.bg/node/175932", "text": "Бившият президент на Еквадор Рафаел Кореа получи официално обвинение в съучастие в отвличането на бившия депутат Фернандо Балда. \"Главният прокурор Паул Перес обвинява Рафаел К., Пабло Р., Раул, Ч. и Диана Ф. в организиране на престъпна група и отвличане на Фернандо Балда\", се казва в официално съобщение на прокуратурата. \nПабло Ромеро по-рано беше начело на националната служба за разузнаване на латиноамериканската държава, а Диана Фалкон и Раул Чикаиса са бивши полицейски служители. \nОтвличането на Балда, за което Кореа получи обвинения, се случи през 2012 година. Още през юли националният съд на Еквадор издаде заповед за арест на Кореа по искане на главната прокуратура. Тъй като бившият президент се намира извън страната, съдията поиска с \"червена бюлетина\" от Интерпол да го залови. В момента Кореа се намира в Белгия, където от дълго време пребивава семейството му.   \n \t\n", "date": "2018.09.27", "title": " Обвиниха бивш президент в отвличане на депутат"}
{"url": "http://www.duma.bg/node/175934", "text": "ЕС, САЩ и Япония се съюзяват срещу Китай \nСАЩ, ЕС и Япония обявиха сътрудничество в борбата срещу нелоялни търговски постъпки на други големи държави, като главно се очаква сътрудничеството да бъде насочено срещу Китай. Това беше договорено на среща на търговския представител на САЩ Лайтхайзер с европейския комисар за търговия Малстрьом и японския министър на икономиката Хирошиге Секо.  \"Райънеър\" пак стачкува \nНискотарифният авиопревозвач \"Райънеър\" обяви, че ще отмени 190 от своите 2400 редовни полета поради стачка на 28 септември. Ще стачкуват кабинни екипажи в Белгия, Германия, Италия, Холандия, Португалия и Испания. По данни на ръководството на компанията това ще засегне 30 000 клиенти. \nЗемята се разлюля \nЗеметресение с магнитуд 4,9 по скалата на Рихтер е регистрирано в района на остров Крит. Засега няма информация за пострадали хора и нанесени материални щети. Земетресение с магнитуд 5,7 по скалата на Рихтер беше регистрирано в близост до бреговете на Фиджи. \nМасово отравяне в Чили \nПовече от 170 души в Чили са станали жертви на масово отравяне от токсичните емисии на промишлени предприятия в западния регион Валпараисо. Пострадалите са приети в болница с главоболие и гадене. Чилийските власти обещаха да предприемат \"превантивни мерки\" срещу компании, които не спазват изискванията за стандартите за емисии на вредни вещества в атмосферата. Сграда се срути в Делхи \nНай-малко пет души - жена и четири деца - загинаха в столицата на Индия при срутване на сграда. В момента спасителите разбиват развалините поради опасения, че под тях има още хора. Според предварителните данни причината за срутването е лошото състояние на сградата. \n     \n \t\n", "date": "2018.09.27", "title": "Кратки новини"}
{"url": "http://www.duma.bg/node/175920", "text": "СВЕТОВЕН ДЕН НА ТУРИЗМА. Отбелязва се от 1980 г. по повод приемането на устава на Световната организация по туризъм. Целта е да се насърчава усещането на международната общественост за значимостта на туризма и неговата роля. 1825 - ПУСНАТА Е ПЪРВАТА В СВЕТА ЖП ЛИНИЯ. Тя свързва английските градове Стъктън и Дарлингтън, разстоянието между които е 38,7 км. Историците я приемат за първата в света не само заради достатъчното разстояние между градовете, но и защото за първи път железницата е публично достъпна - освен товари се превозват и пътници. По трасето се използват три начина за возене на влаковете - чрез изтегляне и спускане на съставите с въжета и стабилни парни машини, с конско теглене и с локомотиви. Преобладавало конското теглене. 1917 - УМИРА ЕДГАР ДЕГА, ФРЕНСКИ ХУДОЖНИК (Р. 1834 Г.). Живописец, график и скулптор, един от най-видните представители на импресионизма. Оставя след себе си повече от 2000 пастелни и маслени картини, акварели, както и над 150 скулптури. Почти 10 години преди смъртта си практически спира да рисува заради рязко влошаване на зрението. Картините му се продавали за баснословни за онова време цени. 1937 - ОТКРИТО Е ПЪРВОТО В СВЕТА УЧИЛИЩЕ ЗА ДЯДО КОЛЕДОВЦИ. Това става в американското градче Албиън, щата Ню Йорк. Кандидатите за ролята на белобрадия старец изучавали куп тънкости от всекидневието на персонажа, като начина, по който трябва да се обличат, да лепят изкуствената брада, да звънят със звънчето и да говорят с децата. Бъдещите Дядо Коледовци получавали ценни съвети да не пушат, за да не подпалят мустаците си, и да не се хранят с чесън, лук и други противопоказни за ролята им храни. 1939 - УМИРА СТ.Л.КОСТОВ, ПИСАТЕЛ И ЕТНОГРАФ (Р. 1879 Г.). Стефан Лазаров Костов е определян от критиката като най-изтъкнатия ни комедиограф. Автор е на 12 многоактни и 5 едноактни пиеси, измежду които най-известни са \"Големанов\" (1927), \"Златната мина\" (1925), \"Вражалец\" (1933) и др., влизащи и днес в репертоарите на родните театри. В тях авторът гневно и саркастично излива своя протест и възмущение от нравствената и политическата поквара на времето си. 1962 - ОСНОВАН Е ВТУ \"СВ. СВ. КИРИЛ И МЕТОДИЙ\". На тази дата с постановление на Министерския съвет е създаден Висшият педагогически институт \"Братя Кирил и Методий\", който през 1971 г. прераства в университет. Първите 340 студенти в института се обучават в четири специалности - българска филология, руска филология, история и изобразителни изкуства.   \n \t\n", "date": "2018.09.27", "title": "Датата"}
{"url": "http://www.duma.bg/node/175935", "text": "Държавният секретар на САЩ Майк Помпео заяви, че е смутен и дълбоко разочарован от обявения европейски механизъм за разплащания по сделки с Иран, с който чуждестранните страни и фирми да избегнат санкциите на Вашингтон срещу Техеран, предаде Франс прес. Механизмът бе оповестен от ЕС след среща с Иран, Китай и Русия в кулоарите на Общото събрание на ООН в Ню Йорк. Това са държавите, които продължават да са страни по иранското ядрено споразумение от 2015 г., от което Доналд Тръмп оттегли САЩ през май и възстанови американските санкции срещу Техеран. \n\"Това е една от най-контрапродуктивните мерки, които човек може да си представи за регионалния мир и сигурност\", заяви Помпео пред лобистката група \"Единни против ядрен Иран\" в Ню Йорк. Той обвини ЕС, че \"укрепва Иран в статута му на водеща държава, поддръжник на тероризма\". \nПомпео заяви още, че САЩ ще реагират в случай на атаки над американски интереси в Ирак от подкрепяни от Техеран шиитски въоръжени групировки, предаде ТАСС. \nДжон Болтън, съветникът по национална сигурност на Белия дом, пък се подигра на ЕС за липсата на детайли около планирания механизъм. \"Европейският съюз е силен на думи и слаб в изпълнението им\", заяви политикът. \"Нямаме никакво намерение да позволяваме на Европа, или който и да е друг, да заобикаля санкциите ни\", отсече той. \n    \n \t\n", "date": "2018.09.27", "title": "Вашингтон е разочарован от Европа"}
{"url": "http://www.duma.bg/node/175936", "text": "Министерството на отбраната на Япония разработва с ускорени темпове бомби със свръхзвуково планиране, предназначени да достигнат цели на големи разстояния, пише вестник \"Джапан таймс\". Според изданието те се очаква да бъдат пуснати в експлоатация през 2026 г. - седем години по-рано от планираното. \nПланиращата бомба ще бъде пусната като глава на ракетата и ще се отдели от нея на голяма надморска височина. Бомбата ще се приближи до целта със свръхзвукова скорост, което ще направи задържането й изключително трудно, според японското отбранително министерство. \nРакетите с планиращите бомби ще бъдат пускани от мобилни наземни инсталации. Обхватът им на действие все още не е известен, но според вестника той ще бъде много голям. Това дава възможност да се използват като офанзивни оръжия, което противоречи на мирните разпоредби на японската конституция, отбелязва вестникът. \nРакети с такива бомби са предназначени преди всичко да бъдат разположени на островите в Източнокитайско море. Токио не изключва в тази връзка конфликт с Пекин, който има териториални претенции върху разположения в този район архипелаг Сенкаку (островите Дяоюдао, според Китай), който сега е под контрола на Япония. В допълнение към планиращите бомби Токио също започва да развива своя собствена свръхзвукова крилата ракета, която ще е трудно откриваема за радарите на евентуален враг.   \n \t\n", "date": "2018.09.27", "title": " Япония разработва планиращи бомби"}
{"url": "http://www.duma.bg/node/175922", "text": "Международникът Бойко Борисов се окепази дори пред своите с дипломатическата мълния, представена като среща с американския президент Доналд Тръмп. \nВсички мислихме, че 300-те секунди на Бойко Борисов с Владимир Путин ще останат световен рекорд по бързина и незначителност. Да, ама не, винаги има място за още оптимизъм! \nСрещата светкавица на \"българския Кисинджър\" с Тръмп в рамките на 3 (словом ТРИ) секунди, може да бъде оценена като галактическо усещане за скоростта на светлината, волтова дъга, достойна ако не за Нобелова награда, то поне за Оскар. \nВ този случай политическата медицина е безсилна. Случаят трябва да влезе в историята на квантовата механика и в плоскостта на Четвъртото измерение. Да не се бърка с Четвърти километър, накъдето ни водят верноподаническите телевизии, с невероятните хвалби за височайшето рандеву. Което било историческо, фундаментално, епохално, геополитическо и изобщо непостижимо постижение на българския Кисинджър. И на най-големия борец против наркотиците в Западните Балкани! \nА задният кадър, запечатал ръкуването му с Тръмп, трогателно напомня на сюжета \"влюбена фризьорка от ГЕРБ взима автограф от бате Бойко\" при откриване на асфалтова база. За такъв светлинен миг Тръмп най-много да е пляснал на нашия едно типично американско \"Give me five\". \nЗа основополагащата реч на Борисов пред празната зала, в която разливаше клишета за световния мир, расовата дискриминация и други бла-бла, празните столове на ООН, дето трябваше да му ръкопляскат, никой никога няма да си спомни. Никой, освен горката Румяна Бъчварова, която вероятно му е написала смехотворението. \nТака ще бъде винаги, когато жабата от СИК реши да застане на мястото, отредено за българския президент...     \n \t\n", "date": "2018.09.27", "title": " Give me five, ама отзад! "}
{"url": "http://www.duma.bg/node/175933", "text": "Министърът на финансите на Франция Бруно льо Мер отхвърли като неприемлив проекта на британския премиер Тереза Мей за отношенията между ЕС и Великобритания след \"Брекзит\", изтъквайки, че нейните предложения могат да нанесат смъртоносен удар на Европа. \nКоментарите на френския финансов министър дойдоха дни след срещата на върха на ЕС в Залцбург, където европейските лидери отказаха да приемат предложенията за \"Брекзит\" на Тереза Мей, определяйки ги като неприложими. \n\"Ако се поддадем на концепцията, че можем да излезем от Европейския съюз и да запазим всички предимства на единния пазар, тогава това е краят на Европа. Съжалявам, че ще го кажа в прав текст, но това, което е по-важно за нас от бъдещето на Великобритания, е бъдещето на Европа и затова няма да вземем решение, което да отслаби бъдещето на ЕС\", подчерта той. \nЛьо Мер е изтъкнал, че предложението на британския премиер, което се фокусира върху зона за свободна търговия между Лондон и Брюксел за стоки, пресича \"червените линии\" на Франция. \n\"Нуждаем се от всеобхватно споразумение, не само такова за стоки. Всички решения, които дават на европейските граждани внушението, че те могат да излязат от Европейския съюз и да запазят всички предимства на Европейския съюз, биха били самоубийствени. Така че не ги взимаме\", коментира още Бруно льо Мер. \nНезависимо от това министърът се съгласи, че планът на британското правителство за \"Брекзит\" бил \"ход в правилната посока\" и приветства \"куража\" на Мей. \nКоментарите на френския финансов министър повтарят изявленията на френския президент Еманюел Макрон по време на срещата на ЕС в Залцбург през миналата седмица, където европейските лидери заявиха на Тереза Мей, че нейният план за \"Брекзит\" \"няма да работи\" и й дадоха 4 седмици, за да спаси преговорите по развода между ЕС и Обединеното кралство. \nМакрон посочи, че планът на Мей не е приемлив, защото подкопава единния пазар, като подчерта, че излизането на Обединеното кралство не може да стане без плащането на цена или без последствия. \nОбщи избори преди \"Брекзит\" не са в интерес на Великобритания, заяви британският премиер Тереза Мей, цитирана от лондонския вестник Evening Standard. \nПри пристигането си в Ню Йорк за сесията на Общото събрание на ООН министър-председателят отхвърли предложенията за избори през есента, въпреки информациите, че кабинетът \"гради стратегии\" за предсрочни избори. Следващите избори трябва да са през 2022 г., но лейбъристите настояват за предсрочен вот, ако депутатите отхвърлят всяка сделка между Великобритания и ЕС. \nГоворейки на репортери, тя каза: \"Това, което правя, е да работя за постигането на добра сделка с Европа в национален интерес. Няма да е в националния интерес да има избори. Преди всичко винаги съм казвала, че липса на сделка е по-добре от лоша сделка\". \nБъдещо лейбъристко правителство трябва да отложи \"Брекзит\", като удължи действието на член 50, ако спечели бързи предсрочни избори, заяви Емили Торнбери – външен министър в сянка на лейбъристите, пише The Independent. \nТя настоя, че Обединеното кралство не може да напусне ЕС \"при сегашните обстоятелства\", като по този начин посочи каква трябва да е предизборната стратегия на лейбъристите. \n\"В нашия манифест трябва да кажем, че ще се придържаме към резултата от референдума, очевидно обаче не можем да напуснем при настоящите обстоятелства, трябва да удължим член 50 за неопределено време\", каза тя на заседание на конференцията. \nЛейбъристите ще започнат отново преговорите, като отидат в Брюксел и заявят, че \"възрастните са се появили сега, да седнем и да говорим\". \nТова са първите коментари в подобна посока, а именно, че ако Лейбъристката партия успее да спечели изборите, часовникът за \"Брекзит\" ще трябва да бъде спрян. \nСмята се, че ЕС вероятно би се съгласил с искане за удължаване на член 50, за да позволи на ново правителство да представи своите предложения за излизане, но това би изисквало съгласието на всички останали 27 държави от ЕС.   \n \t\n", "date": "2018.09.27", "title": "Франция е категорично против Мей за \"Брекзит\"  "}
{"url": "http://www.duma.bg/node/175907", "text": "Невробиолози установиха, че хората се влюбват за една трета от секундата, съобщи \"Дейли мейл\". Определянето на пола на човека насреща отнема 244 милисекунди, а привлекателността се преценява само 59 милисекунди по-късно. Индивидите регистрират привлекателността толкова бързо, за да увеличат вероятността да изберат подходящ партньор, гласи една от теориите на учените. Добрият външен вид се свързва с интелигентност и здраве. \nИзследването на експерти от университета в Бамберг, Германия, е вдъхновено от социалните мрежи. Вероятно резултатът не е изненадващ на свикналите да разглеждат безброй снимки в приложения за срещи като тиндър. Учените, сред които и психолози, са наблюдавали мозъчната активност на 25 студенти, докато са разглеждали 100 портрета и са отбелязвали пола и дали са на привлекателни хора. Бързината на преценката показва, че \"хората се влияят силно от стереотипите\".   \n \t\n", "date": "2018.09.27", "title": "Разкриха колко бързо хората се влюбват"}
{"url": "http://www.duma.bg/node/175926", "text": "\"Държавата за едни е майка, за други - мащеха\" \"Властта раздава държавни средства на близкостоящите до управлението общини\" - Г-н Въков, вече се знае, че БСП тръгва към хората с \"Визия за България\". В новия проект на левицата е записано, че той не е алтернатива на управлението на ГЕРБ, а е за цялостна промяна на системата. Вече започнаха обиколките и обсъждането на проекта в отделните общини на страната. Каква е вашата оценка за Визията и кои според вас са най-важните приоритети? \n- От името на ръководството на община Брегово, и от името на общинската организация на БСП в Брегово искам да поздравя другарката Нинова, защото \"Визия за България\" е колективен документ, но инициативата излиза от нея, разбира се, с подкрепата на ИБ и на НС на БСП. Това е нов момент и времето, в което живеем, изисква по друг начин да се управлява държавата. Управлението на ГЕРБ в момента не дава никакъв шанс на България, особено на Северозапада за решаване на един много тежък проблем - демографският. Затова проекта \"Визия за България\"  е много важен за страната. Приоритет с най-голямо значение са промените, които трябва да станат в здравеопазването. За нас е ясно, че в миналото здравеопазването е било безплатно, ясно е, и че много приоритети са се реализирали, но сега, в ХХт век, здравеопазването не може да бъде подчинено на Търговския закон. Не може да се прави търговия със здравето на хората. Вторият момент това е състоянието на образованието. Не може да имаш нация, способна да посреща превратностите на времето, в което живеем, без да имаш интелект, без да имаш образование на ниво.  Правени са някои стъпки, но тези стъпки не са подредени както трябва. Не е лошо, че се коригират заплатите на учителите, това е добре, техният труд трябва да бъде възнаграден, но ние трябва да търсим краен резултат от техния труд. Как завършват образованието си? Какво се случва с тях? Това образование има ли качество? Възпитателният процес има ли качество? Категорично няма. Третият момент, който е директно насочен към Северозападния край, това е много тежкият демографски проблем, породен от невероятно високия процент на безработица. \n- В проекта \"Визия за България\" е обърното много сериозно внимание на тежките райони в страната. Фиксирани са Странжа-Сакар, Северозапада и т.н. Ясно е, че проблемите при Вас са сериозни? В този смисъл, каква е безработицата и как се справяте с нея? \n- Основният извод за мен е, че в този нов проект много точно се откроява ролята на държавата. Държавата трябва да решава проблемите в здравеопазването, в образованието, в социалната сфера, престъпността, икономиката и т.н. Днес държавата отсъства от дневния ред, тя не изпълнява своите функции и тези проблеми са оставени на самотек. Затова много важен момент в този документ е ролята на държавата, държавността. Защото сега можем да попитаме: къде е държавата? И отговорът е: нямаме такава. Надявам се, че българите ще оценят по достойнство значението на този проект. България се нуждае от ново управление. Безработицата в общината по документи е около 28%, а реално е около 36-37%. Засега известна част от работещите са в бюджетната сфера - около 280 души. Това са хора предимно в социалната сфера - детската градина, средното училище, читалищата. Известен процент работят в търговската сфера. Обстоятелството, че сме община на две граници, дава възможност една част от безработните през летните месеци да работят в Сърбия и по този начин да имат някакво временно препитание, но това не решава проблема. Друга част от младите хора са напуснали родния край и са зад граница. \n- Имате ли някакви специални проекти, по които да работите с младите?  \n- Разработваме проекти, особено по мерките за развитие на селските райони. Но тези проекти, дори и да бъдат оценени добре, дори и да се реализират, те не решават проблема с безработицата. Ще ви дам пример. Сега имаме одобрен проект за около 1 млн. и 600 хил. лв., но той е свързан с ремонт на улици. А в този ремонт на улици, много малко човешки труд ще участва, защото там се използва техника с малко персонал, няма го човешкия труд. Така проблемът не се решава.  \n- Знае се, че основният поминък на общината е земеделието, където също е нужна работна ръка. Отглеждате много лозя и тук се прави прекрасно вино... \n- Наистина основният поминък на територията на общината е земеделието, но и това също не решава проблема с безработицата. Да, правим и много хубаво вино. Основно отглеждаме зърнени култури - пшеница, слънчоглед, по-малко ечемик и овес. Но и това не ни решава проблема. Защото тези 110-120 хил. декара земя за един ден се обработват от 20 машини и всичко е механизирано и компютризирано. Така че безработицата не може да бъде решена по този начин. С безработицата може да се преборим единствено с активното участие на държавата. Тя трябва да застане начело на този процес. За съжаление държавата сега я няма, само се правят констатации, че има проблеми и толкоз. \n- Неотдавна Кирил Добрев изнесе една статистика, че над 100 общини в страната не са получили нито един лев от правителството за последната година.Кметовете от левицата предложиха тези общини да бъдат компенсирани. Има ли според Вас развитие по този въпрос?  \n- Държавата проявява невероятна несправедливост. Конкретно - по едно постановление от август, когато парламентът не заседава, правителството взима решение по политически причини за раздаване на държавни средства на определени общини. Това са 110 млн. раздадени на около 95 общини, а общините в България са 266, т.е. повече от 2/3 от общините не получават такова безпринципно финансиране. Това финансиране е раздаване на държавни средства на близкостоящите до управлението общини. \n- Навярно така се купуват гласове за следващите избори... \n- Разбира се, че е така, то е ясно. Дори имам списъка на общините, които са получили такова финансиране. \n- Имате ли проекти по програми на европейските фондове и в общината има ли изградено звено, което компетентно и професионално работи по тях? \n- По отношение на европейските средства държавата също проявява безпринципност към някои от общините. Следим програмите на ЕС, кандидатстваме почти по всички проекти, които касаят общините от селските райони. За съжаление обаче нашите проекти не се оценяват и ние оставаме с впечатление, че държавата за едни е майка, за други - мащеха. Сега по стечение на обстоятелствата имаме спечелен такъв проект за 1,6 млн. лв. за основен ремонт на улици в Брегово. Имаме изграден екип, съдействие ни оказват и консултантски фирми, избрани по Закона за обществени поръчки, вършат си работата. Те ни помагат по отношение усвояване и реализиране на европейските проекти за селските райони, в които попада и община Брегово. Ние сме малка община, но в миналото сме се славели с интензивно земеделие и много функциониращи предприятия. Това минало е било добро, но няма как да се върне. Сега сме насочили усилията си основно в социалната дейност. \n- Разкажете за тази дейност? \n- Макар, че сме малка община, имаме много социални заведения, които са в образцово състояние. В тези заведения са настанени хора почти от цяла България. На наша територия функционира един от най-големите социални домове - в с. Куделин, на брега на Дунав. Капацитетът на този дом е около 120 души, има хора с тежки здравословни проблеми. Имаме и 6 центъра за настаняване от семеен тип, едно защитено жилище, сега строим още три жилища в с. Бале. Като продължение на социалната ни дейност е работата на домашния социален патронаж, в който се поднася топъл обяд по европейски проект. На около 350 души и обядът е безплатен. Проектът ще продължи до 2019 г. Продължение на социалната ни политика е грижата за децата. Функционират две детски градини, от които една е в Брегово - детска градина \"Детелина\", и една в Гъмзово. Бреговската е образцова. Функционира и средно училище с капацитет 210 деца. Също и читалища и всички те са работещи, поддържаме ги в добро състояние. Във всяко населено място има и църква. Характерно за нашия край в социалната сфера е и това, че  поддържаме на високо ниво трансграничното сътрудничество със Сърбия. Имаме изградени пенсионерски клубове, които са действащи на взаимен обмен. Обръщаме много сериозно внимание на децата, които за нас са приоритет. Също така обръщаме внимание на младите, на средното поколение, на безработните, на възрастните, на пенсионерите, които са с най-сериозни проблеми. Поели сме изпълнението на тъжните ритуали. Общината е наситена с много социални дейности и социална политика и хората това го оценяват по достойнство. Ще продължим винаги да сме обърнати към проблемите на хората и грижата за тях, които са най-големият ни капитал. \n- А трябва ли държавата да даде малко повече правомощия на местната власт и в състояние ли са кметовете да \"оползотворят\" такава власт, ако им се даде, и в какво да се изразява тази воля? \n- Държавата трябва да има диференциран подход към отделните общини. Диференциран подход при съставяне на бюджета, диференциран подход по отношение усвояване на европейските средства, диференциран подход по отношение на безработицата, за подсигуряване на програми за временна заетост. Защото не можем да сравняваме община Брегово с община Варна, с Бургас, със Стара Загора, Плевен, Пловдив и т.н. Общините от Северозападния край трябва да бъдат отнесени в друга категория - общини със сериозен демографски проблем, с висок процент безработица, с много нисък стандарт на живот. И при това положение на един кмет, когато не му се подсигуряват бюджетни средства, няма как да реализира приходната част заради демографския проблем, заради безработицата. Кметът е безсилен и не може да се справи с това, което искат хората от него, това, което му повелява местната власт. \n- Догодина предстоят избори за местна власт. Според вас каква е лявата алтернатива? Надявам се, да не се получи сривът от 2015 г. \n- Напротив, \"Визия за България\" ще даде един старт за нова нагласа на избирателите. И ако в предишния мандат сме имали в парламента 39 народни представители, сега в този мандат в 44-ото НС са 80. Ако в предишните мандати президенти са били представители на десни партии, сега президент на България е Румен Радев - издигнат и подкрепен от БСП. Това са двете важни неща, които ще бъдат предпоставки в местните избори да има повече общини, спечелени от представителите на БСП, в това число и повече областни центрове. \n- Ще се кандидатирате ли за кмет? \n- Това дали ще се кандидатирам за мен е малко двузначно. \n- Кой мандат ви е това? \n- Пети мандат. За мен не е много важно дали ще се кандидатирам, за мен е важно дали партията, в която членувам, ще ми гласува доверие. Ако тази партия ми гласува доверие, ще изпълня това поръчение, което ми се дава. \n- За да ви избират пет мандата, това означава, че сте показали качества и хората ви харесват.  \n- Кметската работа не е за хора, които искат да бъдат кметове, а е работа за тези, които имат доверие на своите партии и тези партии ги предлагат и ги издигат. Чак след това те дават или не дават съгласието си. Човек трябва да знае какво може, докъде го може и как го може. И къде му е мястото. Това е максима, която спазвам до ден днешен. В тези мандати съм имал около 30 души  опоненти. Те са били от различни категории професионалисти - лекари, инженери, психолози, преподаватели и социални работници. Може да си добър специалист, но да си добър кмет е друга работа. За която няма училище. Кметската работа е всеобхватна, многообразна, динамична. Нямам ден с ден, които да си приличат. Ако партията ми гласува доверие, ще предприема необходимите стъпки да защитавам и реализирам социалистическата идея на територията на общината. Характерното за всичките ми мандати е, че съм ги спечелвал винаги на първи тур, независимо че срещу себе си съм имал по 6-7 души. През тези 5 мандата винаги е имало категорична победа за кмета на БСП на територията на община Брегово, категорична победа и за състава на Общинския съвет. Което за България е много рядък случай. При нас тези, които подкрепят кмета, подкрепят и общинските листи и решенията се взимат без проблем. Детската градина \"Детелина\" в Брегово е една от водещите в област Видин. Тук се възпитават и обучават 51 деца - в четири групи. Една подготвителна разновъзрастова за 5-6-годишни, една втора група - 4-годишни, една първа група - 3-годишни, и една първа разновъзрастова - 2-3-годишни. \nФинансирането е поето изцяло от общината.  \nЕто какво споделя директорката на градината г-жа Здравка Димитрашкова, която вече 29 години е неотлъчно на своя пост: \nПърво искам да изкажа нашата огромна благодарност към кмета, който направи много, за да бъдем една от първите детски градини в цялата област. Мога да кажа, че имаме чудесен екип от специалисти, с който работим. Учителките дават всичко от себе си, за да възпитават и обучават децата. Стремят се да работят с майчинска обич, с голям хъс и професионализъм, затова нашата детска градина е една от водещите в областта. Също така в своята практика се стремим да спазваме нормативната уредба, което е много важно. Имаме и деца със специални образователни потребности, т.е. деца с увреждания, за които се изискват специални грижи. За целта ползваме услугите на Ресурсен център - Видин, така че даваме всичко от себе си, за да водим един нормален учебно-възпитателен процес. Бих казала, че и материалната база ни е много добра. Имаме 2 занимални и 2 спални. \nПо европейски проекти, благодарение пак на г-н кмета, се направиха санитарни възли към всяка група, физкултурен салон, стая за медицинската сестра, методичен кабинет, стая за домакина, стая за жената, складове. Материалната база в двора на градината е в много добро състояние. Параходчето и къщичката на Баба Яга са направени от наш служител и са дарение за децата. Остана само да направим външно саниране и парно. Сигурна съм, че и това ще стане.  \n    \n \t\n", "date": "2018.09.27", "title": "Проектът \"Визия за България\" е много важен за страната"}
{"url": "http://www.duma.bg/node/175928", "text": "Известната и обичана народна певица ГУНА ИВАНОВА ще отбележи двойния си юбилей - 70 години жизнен път и 50 години на професионална сцена, с голям концерт на 30 октомври от 20 ч. в зала 1 на НДК, организиран от \"Фен фолк тв\". Гуна Иванова ще зарадва своите почитатели с избрани песни от дългогодишната си кариера. Заедно с ансамбъл \"Майсторите на танца\" от Перник и танцов състав \"Творецът\" от Свищов тя ще представи спектакъл под наслов \"Българийо, майчице свята\". \nСпециални гости ще са талантливите й внучки Ива и Велислава Костадинови, които ще пеят заедно с баба си и ще представят свои нови композиции. Сред изпълнителите ще бъдат още Райко Кирилов, вокално трио \"Евридика\", формация \"Армейска песен\", Даниел Спасов и Милен Иванов, които певицата боготвори и нарича \"Царете на българската народна музика\". Гуна Иванова е подготвила и доста изненади за публиката по време на концерта.     \n\"Корени навън не се пускат\"  - Това ще бъде поредният голям и вълнуващ концерт във вашата кариера. С какво той се оказва по-специален от досегашните ви изяви? \n- Поводът за концерта е, че отбелязвам 120-годишен юбилей - шегувам се, разбира се. Но всъщност това си е сериозна възраст - 70 години мой физически и 50 години творчески юбилей. Не съм от певците, които правят всяка година концерти, не за друго, а защото съм изпълнила  премного концерти в страната и в чужбина - за две години обиколих 4 континента! Не съм и онзи меркантилен творец, който около концерта ще опоска всички бизнесмени и после може да си живее спокойно. Аз просто съм творецът, който беше заврян от съдбата в нищото, смлян от живота, но Негово величество почитателят ме изправи на крака, даде ми сила и аз съм длъжна в края на творческия си път да събера всички мои почитатели - да им направя дълбок поклон и да изразя с песен   огромната си благодарност и обич, които изпитвам към тях. \n- Защо озаглавихте концерта си \"Българийо, майчице свята\"? Какво се крие зад наслова? \n- Работейки 20 години във военен културен институт - в Ансамбъла на Строителни войски и  почти 10 години в Ансамбъла на Въоръжените сили, нашата задача е, освен да пеем и да радваме хората, и да възпитаваме. Знаете, дълго време музикалното пространство беше обзето от друг жанр, с който израснаха две поколения и за тях истината е различна. Скоро разбрах, че заведението \"Петелът\" в Лондон е собственост на българин. Това е заведение с чалга насоченост и аз бях първата народна певица, поканена да пее там. Много мъчно ми стана, като видях млади, подрастващи момичета, които връткат телесата си в ритъма на кючеците пред албанска аудитория.  Когато излязох да пея и албанците ми станаха на крака, тия млади момичета започнаха да се чудят какво става и най-накрая се хванаха и те на хората. Това е мисията на творците - когато пошлостта обсеби цялото пространство, ние сме  тези, които трябва да изчистим боклука. \n\"Българийо, майчице свята\" е песента, която пеех в тези години и продължавам да пея. Много други патриотични песни ще звучат на концерта, както и доста любовни и драматични, всички теми от живота на човека, защото всяка песен е случка от бита... \n- Имате ли песни, които сте изживели? Случвало ли ви се е да излезете на сцената в трудни за вас моменти, когато душата плаче, а трябва да пеете?  \n- Много близки хора ми казват: \"Остави, забрави и върви напред!\", но болката не се забравя. Имам песен, която е в памет на детето ми - \"Майчини сълзи\", и не само на моето, а на всички деца, отишли си без време от този свят. Трудно се изпява такава песен, защо да натъжавам публиката? Най-страшна е загубата на дете. Нямало е да пея в никакъв случай, но когато човек е в моето положение, изпада в шок, а шокът е лудост, тогава той тръгва натам, накъдето го поведат... Така и мен ме хванаха приятели за ръка и ми казаха: \"Направи това и това...\" След около 2-3 години шокът започна да си отива и попитах защо постъпихте така? Тогава мъжът на моята приятелка ми отговори: \"Защото те бяхме изгубили и нямаше да имаме в твое лице това, което имаме днес.\" Оказа се, че са били прави. \nБлагодаря на моите приятели и почитатели, че ми помогнаха достойно да стоя, че бяха съпричастни с моята мъка. Участието на сцена е само по себе си изгаряне на негативното. Половин час преди да изляза на сцена, не мога да слушам никого какво ми говори, това се случва и половин час след участието ми, аз още горя... Звярът, когато нещо преживява, било то положителна или отрицателна емоция, реве. Това е неговият душевен израз. Това е и песента. Защо в момента младото поколение слуша и пее рап? Какъв е този израз? Много са малко младите като моите внучки, които пеят народна музика... \n- Разкажете за тях. Те по много талантлив и  съвременен начин поднасят красотата на  българската народна песен... \n- Радвам се на това, което правят Ивка и Велислава, станаха вече 10 години. Изпълниха \"Бело лице имам\", като в клипа им играеше балетен танцов състав. Оттогава са решили, че мисията им е да привличат вниманието на младите точно към народната песен и много успяват. Сега всички танцувални народни клубове са луднали по тяхната \"Софка на татко\". Тя ми е подарък от македонците в Австралия, песен от Егейска Македония, която  съществува открай време. С голяма радост им я дадох. С народната песен съм ги закърмила от бебета, Велислава пее едно към едно като мен и след години гласът й ще е много по-различен от моя, ще пее на по-високо ниво...  \n- Какви съвети им давате? На какво ги учите? \n- Най-трудно се учи близък човек. Понаучили са се да пеят, докато бяха малки, защото при мен растяха и боледуваха. Гледах ги по 24 часа, майка им няма нито ден болничен заради тях. На репетиции съм ги водила с мен и така се научиха да пеят толкова добре, слушайки ме. Бяха ми спойката в тия детски формации, с които работих... И оттам тръгнаха. До ден днешен не знам внучките като каква ме възприемат - като майка ли, като баба ли или като приятелка. Но като пораснаха, и двете ми заявиха категорично, че няма да учат в музикални училища, защото казаха, че искат да имат сериозни професии.             \n- Какво е отношението на подрастващите към народната песен, ако трябва да направим сравнение отпреди и сега? \n- Много се е променило. За всичко това са виновни медиите и работещите в тях. Липсата на култура. Каквото пропагандираш, това и ще слушаш. Въпрос на възпитание - както закърмим децата, така и продължава, лоша кърма поднасят медиите. Аз съм пътувала десетки години надлъж и нашир в Сърбия и Гърция - там друга музика, освен гръцка и сръбска, няма да чуеш, не бива до крайност да се стига, нека всеки сам избира своите потребности. Но преди всичко ние сме българи, пусто чудо! \nХубаво е, че от известно време се наблюдава възраждане на народната песен и народните танци, на българщината въобще. Основни главни \"виновници\" за това са хореографите, на които трябва с поклон да благодарим. Те направиха, в стремежа си да оцелеят, за жълти стотинки, в момента на прехода, при пълната разруха на ценностната система, танцувалните народни клубове. Оттам народната песен тръгна да се възражда, започнаха да шият и различни облекла с народни шевици, изискани национални тоалети,  сватби правят по стар български обичай. Това е  заявка, че се възражда българското, че българинът има нужда точно от това. Недейте вие, чуждопоклонници, да смятате, че това е израз на простащина - някъде така бе написано в мрежата. Простащина е вашето чуждопоклонничество. Ние сме не само възродители, но и съхранители, така   българското ще пребъде, да знаете! Пътувам по света и виждам как цели ансамбли сами шият костюмите си в Лондон, Испания, Южна Африка... Това простащина ли е?  \n- Отколешна истина е, че България ще пребъде благодарение на традициите и фолклора ни...  \n- Фолклорът е този, който говори какво е било. И може да е само зрънце в утрешния ден, да са само двама души, които са там, някъде по света, но ще казват, че го има българското. България ще бъде там, където има дори само двама българи!      \n- Публиката ви обожава, дарява ви с бурни аплодисменти, с вниманието си, с букети... Какво ви казват хората след концерти? \n- Цветята са израз на задоволство, за да дойде с цветя, той е помислил, вълнувал се е. Енергията, която усещам като обич, насочена към мен, ме окриля. Затова го правя този концерт, защото, драги почитатели, вече 50 години правя вашите празници - сватби, кръщенета, концерти, храних душите ви, вие ми отвръщахте с любов. \nЗаповядайте на моя концерт да ви наградя с мила, родна наша песен и цялата си обич чрез нея да изразя към вас. В деня на концерта ще се продават моите дискове и музикални продукции, които са обобщение на цялото ми творчество. Единият е под наслов \"Българийо, майчице свята\", защото включва всички патриотични песни, които съм изпяла, а другият - \"От Дунав през Охрид до Егея\", е със знакови песни, които масово пее народът.  \n- Казвате, че Райко Кирилов заема важно място не само в концерта, но и в творчеството ви...        \n- Райко Кирилов е специалният ми гост, защото с него имаме извървян път, равен на творчество, на животи. С голяма благодарност се отнасям към него. Много ми е помогнал. Той повярва в мен, в моя драматичен глас. Райко е този, който ме покани и каза: \"Сестричке, ела, направил съм страхотна песен, с която искам да се явиш на \"Пирин фолк\" в Сандански. Смятам, че ти трябва да изплачеш тази мъка.\" Става дума за песента \"Майчини сълзи\", с която спечелих обичта на публиката. Кирилов направи и две знакови песни за дуети с мен, които много се харесват от почитателите. Това са \"Приятели\", \"Майчице земя\". Така искахме и популярна македонска песен да запишем... Много ни пасват гласовете за дует. \n- Какво послание бихте отправили към младите и техните родители? \n- Има много специална песен \"Учителко моя\", чрез която отправям послание към учениците. Защото в утрешния ден те вероятно ще се стремят към Терминал 2 и ще се насочат към проспериращите държави, където ще търсят поминък и реализация. Вие, млади хора, уважавайте учителите си, защото в развитите страни обожествяват негово величество учителя и вярата. Това е гръбнакът на една ценностна система. Когато нямаш уважение към онзи, който ти дава светлина и ти постила пътека по пътя житейски, не можеш да просперираш. Ще отидеш в чужбина, но ще си никой. Единици са онези, които просперират. Срещала съм се с преуспели хора, които на стари години искат да се върнат обратно в България. Корени навън не се пускат. Уважавайте учителя!   \n \t\n", "date": "2018.09.27", "title": "Негово величество почитателят ме изправи на крака"}
{"url": "http://www.duma.bg/node/175908", "text": "Жените, които спазват средиземноморска диета, са с 22% по-малък риск от инфаркт. Защитният ефект на рибата, плодовете, ядките и зехтина обаче е по-малък за мъжете, съобщи \"Дейли мейл\". \nУчени от университета на Източна Англия сравниха рисковете от инфаркт за 23 000 души за период от 17 години. Резултатите им показват, че общата опасност при спазващите средиземноморска диета намалява със 17 на сто, но има голяма разлика при двата пола. Докато при жените рискът от инфаркт спада с 22 процента, при мъжете е едва с 6 на сто.  Участниците в изследването са били на възраст от 40 до 77 години. \nПредишно проучване установи, че средиземноморската диета осигурява по-добър сън.   \n \t\n", "date": "2018.09.27", "title": " Средиземноморската диета намалява риска от инфаркт"}
{"url": "http://www.duma.bg/node/175910", "text": "Общо 22 предложения за песен получиха организаторите на конкурса от кампанията \"Продължаваме\". Авторът и текстът, който Тони Димитрова ще изпее и подари на хората с онкологични заболявания, ще станат ясни на 1 октомври. Те ще бъдат определени от жури, в чийто състав са композиторът Ефтим Чакъров, музикантът Стефан Илиев и поетесата Маргарита Петкова. \n\"Продължаваме\" се провежда с безвъзмездните усилия на десетки български творци. Сред тях са имената на галериста Бистра Стoйчева, композитора Ефтим Чакъров, музиканта Стефан Илчев, поетесата Маргарита Петкова, художника Димитър Анастасов и певицата Тони Димитрова. Целта на кампанията е да превърне част от УСБАЛО в център за арт терапия и да даде емоционална и психологическа подкрепа на пациентите и техните близки в пътя им за преодоляване на рака. \nИнициативата започна в края на май с откриването на изложба с над 300 картини на близо 40 български художници в лечебното заведение. Успоредно с това бе обявен и конкурс за текст на песен на тема \"Продължаваме\", която ще бъде изпълнена безвъзмездно от Тони Димитрова и подарена на хора с онкологични заболявания на 24 октомври в София.   \n \t\n", "date": "2018.09.27", "title": " 22 текста за песен получи \"Продължаваме\""}
{"url": "http://www.duma.bg/node/175909", "text": "Носителят на \"Златна игла\" Христо Чучев представи своята най-нова официална колекция по време на \"Sofia Fashion Week\" есен-зима 2018. Предложенията на \"Hristo Chuchev Design\" блеснаха на модния подиум като бижута в златно, сребърно и платина. Цвети Разложка откри дефилето със специална рокля, изработена с 2000 огледални елемента в различни размери, нашити върху ръчно бродиран със стъклени мъниста тюл. Представянето на избрани тоалети от колекцията дизайнерът беше поверил на \"Мис България 2015\" Марина Войкова, топ модела Диана Иванчева и \"Мис Родопи 2017\" Десислава Харизанова. Водещата на събитието - Боряна Баташова, също блесна на сцената с рокля на Христо Чучев, нежно обсипана с камъни \"Сваровски\". \nДизайнерските дантели, прецизната ръчна изработка, уникалните детайли, ефирните материи, лекотата и комфортът, специфични за стила на асеновградския моделиер, са характерни и за новата му колекция. Женственият силует \"русалка\" в различни варианти подчертава извивките на тялото. Използвани са още прав, А-силует и комбинация на две в едно, като олекотените обеми на роклите тип \"принцеса\" ги правят нежни и подвижни. Ефирни воали придават грация на движенията. Нежни пелерини със и без ръкави, както и шлейфове - загатнати или по-пищни - допълват някои от дизайнерските творения. Освен дългите рокли, в колекцията са включени и две къси. В горната част Христо Чучев залага предимно на затворени, фино подчертани деколтета, както и на сексапилните - тип бюстие и V-образно, съчетано с гол гръб и деликатни презрамки. Интересно решение при една от роклите е оформянето на деколте и рамене със симетрични ивици рязани пайети и стъклени мъниста. \nМотиви на палми, палмови листа, пясъчни дюни и лястовици красят дизайнерските дантели, а сред материите се открояват също органза, тюлове и мека френска дантела. При цветовете Христо Чучев залага на черно, сиво, сребърно, златисто, пясъчно и платинено, както и на пастелни и телесни нюанси като розова и тъмна пудра, екрю, светло и петролено синьо. Ювелирната украса на роклите включва перли, камъни \"Сваровски\", кристали, стъклени мъниста, пайети, ръчно бродирана дантела, ресни от кристали и пера от марабу.   \n \t\n", "date": "2018.09.27", "title": "Христо Чучев заложи на бляскава колекция"}
{"url": "http://www.duma.bg/node/175925", "text": "Вземете един англичанин и го присадете в български двор. Гледайте да не е на пряко слънце, че не е свикнал заради мъглите на Албиона. Поливайте го често с домашна ракия, като при нужда увеличете дозата. Около него разположете местни български неувяхници. Ако изчакате търпеливо няколко месеца, гарантирано ще видите трансформация на всичко в нищо. Е, това е во кратце сюжетът на българския филм \"Английският съсед\". Ние пък се запознахме с английските съседи на жителите на бреговското село Връв. Там  \nима 3 имота, закупени от семейства от Острова, а две от тях живеят тук почти 10 години. \n  \nДопреди три десетилетия до Връв от Русе и Видин се стигало с кораб. Днес до него води  износен асфалтов път. От хората в близкото магазинче научаваме, че преди 20 години жителите на крайграничното населено място наброявали 3000. Сега са едва 270 души. Много от къщите са необитаеми и се рушат.   \nНай-старите сведения за заселване около Връв датират от началото на Бронзовата ера, около 3 век пр.н.е. В близост до селото се намира римската историческа местност Дортикум. За съжаление, това древно място е разкопано до неузнаваемост от иманяри, и е само спомен у местните жители от по-старото поколение. Сега мястото е обрасло с татул и почти заличено. Източно от селото пък се намира друга римска твърдина - \"Четате\", която също не се съхранява и е почти развалина.  Връв е единственото село в община Брегово, което е без асфалтирани улици. \n  \nПътищата са осеяни с дупки и са обрасли с бурени. Някои дори не могат да се нарекат път, защото представляват коловози от чакъл или кал. А при дъжд се превръщат в почти непроходими кални \"сървайвъри\". Повечето от къщите не са виждали свежа боя от години. Мазилката на много от постройките се лющи. Местните, които ни посрещат на площадчето, се оплакаха, че за 10 години единствената им придобивка са кофите за боклук, поставени преди няколко месеца.  \nНезависимо от това, Връв е едно от селата край Дунава, което през последното десетилетие привлича като магнит  чужденци. Те са най-вече хора в пенсионна възраст, които са избрали да живеят в България, защото със своите пенсии могат да си позволят по-висок стандарт на живот, отколкото на Острова. \nТова признава и Шанън Стивънсън. Тя ни посреща пред спретната си бяла къща, която се откроява на фона на заобикалящите я паянтовите сгради. Две огромни кучета пазят имота. Атрактивната дама, отрупана със златни халки, току що е оплевила лехите с цветя и още стиска в дланите стрък троскот. Пред дома й има огромна тревна площ, която наподобява типичните английски ливади с прецизно подстригана трева. Шанън твърди, че не знае български, но въпреки оскъдния ни английски, се разбираме добре. С приветлива, доброжелателна усмивка тя ни разказва, че живее във Връв заедно с партньора си от 7 години.  Шанън продала си къщата в Лондон, където работила като фризьор. \n  \nКазва, че в България е много хубаво, има прекрасна природа и е евтино. Тук не работи, но от време на време подстригва сънародниците си, а понякога соанира някои от комшийките си. Питаме къде можем да открием останалите й сънародници и Шанън, видимо доволна, ни изненадва с информацията, че, ей там, на брега на Дунав се извисява домът на баща й. \nПотегляме натам, обвити с воал от фина прах. И стигаме до къща с остър триъгълен покрив, построена в алпийски стил. Посреща ни дружелюбен лай на огромна овчарка-каракачанка и ротвайлер. И двете кучета обаче млъкват, щом на двора се появи огромен мъж.  \nАз съм Робърт Стивънсън от Ливърпул, подава ни ръка той и ни кани в двора.  В този момент у дома се прибира и съпругата му Клеър, която бърза да уточни, че не е майката на Шанън. Русата дама е усмихната и приказлива. Разказва ни, че с Робърт живеят във Връв вече 10 години. Той е бил оператор на кран и получава пенсия от 3000 паунда. Купили си терен и съградили къщата си. Мястото, което избрахме за дом, беше прекрасно и с уникален изглед към Дунав, споделя Клеър. Няколко години по-късно обаче гледката е преградена от пораснали тополи, който стоят като параван между хората и реката. Опитали се да помолят кметицата на селото дърветата да бъдат поокастрени, но не срещнали разбиране. Двамата съпрузи ни показват снимка, на която се вижда страхотната панорама, заради която предпочели точно това място. Сега дори от покрива не се вижда реката, разочарован е Робърт.  \nТехният дом е единственият в селото, който има басейн. \n  \nДворът е добре поддържан. Клеър се хвали със съседката си, с която ги дели рехава телена ограда. Жената често ги черпела с питка и баница, давала им домашни плодове и зеленчуци. \"Много ни харесва в България. Ние сме хора, на които прекаленият лукс ни идва в повече. Чувстваме се добре и спокойно на село. Влюбихме се в това място. Природата и хората са много по-различни. Пълна противоположност на това, което е в Англия. Искаме да остареем тук\", казва словоохотливата Клеър. Тя признава, че се притеснява какво ще се случи с родината й след \"Брекзит\". \"Не мисля, че хората се паникьосват или нервничат зaради излизането ни от ЕС. По-скоро са любопитни какво ще е бъдещето на страната. Знаем обаче, че информацията ще идва бавно, парче по парче\", заявява Клеър. Вече сме присадени българи, но ни боли за Англия, обяснява тя. Двойката все още се бори с българския и независимо, че никой в селото не говори английски, казват, че не се чувстват изолирани. \"Точно обратното. Излизаш на улицата и всеки ти говори нещо. В Англия понякога с години не сме си продумали със съседите\", пояснява Клеър. Тя ни съобщава, че  \nв Северозапада има много техни сънародници, с които се срещат и си гостуват.  Най-много поданици на кралицата имало във видинските  села Вълчек, Гара Орешец, Ново село, Ясен. \nТретото английско семейство е доста по-различно. Заварваме двамата да се излежават на шезлонги пред дома си. Къщата е много по-различна от тези, на които вече бяхме гости. Постройката изглежда неремонтирана. Дворът е разхвърлян, няма я спретнатата идилия, която цареше при сънародниците им. Англичаните разговаряха с нас през мрежата на оградата, без да мръднат от местата си. Не пожелаха дори да ни кажат как се казват. Не пожелаха и да ги снимаме. Съседка ни поясни, че това са Ким и Бен от Ливърпул. Дошли във Връв преди няколко години. \"Не общуват почти с никого. Опитваме се да си говорим с тях, да си споделяме като добри комшии, но те се държат студено и неприветливо\", разказва жената. \nАнгличаните, дошли в България, май са надеждата за съживяването на обезлюдените села и малките градчета. Често те внасят нова емоция сред хората там, чийто живот, удавен от бедността, тече монотонно и безжизнено.   \nА понякога толкова свикват с местните, че дори не може да различиш кои са по-добрите съседи - българите или албионците...       \n \t\n", "date": "2018.09.27", "title": "Английските съседи "}
{"url": "http://www.duma.bg/node/175927", "text": "Северозападна България е най-бедният регион в целия Европейски съюз. Заплатите са най-ниски, безработицата е най-висока, демографските процеси са негативни, инвестиции липсват, младите бягат. Бедност, изолираност, липса на инфраструктура, затруднен достъп до здравеопазване и образование, висока битова престъпност, обезлюдяване. Това е Северозападът днес. Парадокс е, че Северозападна България, която географски е най-близо до западния свят, е най-изостанала. Усещането тук е на безнадеждност. Не случайно местните с тъга наричат региона си \"Северозападнал\". \nВъв \"Визия за България\" БСП записа специален раздел за приоритетно развитие на изостаналите региони, сред които е и Северозападът. А това означава държавнически подход, разбиране за държавата като за единен организъм, в който всички органи функционират нормално. \"Визия за България\" е разговор с хората за бъдещето на България. Разговор за това как да променим порочния модел на властване и да възродим родината. \n  - Северозападна България продължава да е един от най-бедните региони на страната. Кои са основните проблеми, които стоят пред жителите на Видинска област? \n- Няколко са основните проблеми на Видин и Северозапада, които са актуални и за цяла България, но са най-осезаеми във Видин. Това са бедност, безработица, изолираност от останалата част на България, т.е. липса на инфраструктура към и в областта, изключително затруднен достъп до здравеопазване и образование, липса на перспектива пред младите хора от региона. Кумулацията на тези проблеми води до високи нива на битовата престъпност и, разбира се, до обезлюдяване на региона, до демографска катастрофа. Тази реалност води до извода, че Видин и региона нямат сили и не могат сами да излязат от този порочен кръг, в който няма инвестиции и работни места поради липса на кадри и инфраструктура и няма кадри и инфраструктура поради липса на инвестиции. Без целенасочена подкрепа на държавата за региона този параграф 22 няма да може да бъде преодолян, а са съжаление към настоящия момент липсва такава подкрепа от страна на властимащите към Видин. \n- Във \"Визия за България\" БСП записа специален раздел за приоритетно развитие на изостаналите региони, сред които е и Северозападът. Какво означава това? \n- Първо нека споделя няколко думи за \"Визия за България\". За мен тя е надпартиен документ, разговор за бъдещето на родината ни с хората, разговор за това как да променим порочния модел на властване в България, така, че от властване заради самата власт, която стана самодостатъчна, арогантна и извратена да се постигне справедлив, демократичен и социален модел на управление на държавата. Това е модел, който е записан и в Конституцията ни. Модел, от който дерибействащата върхушка на властващите ни отдалечава с всеки изминал ден и пореден провален за развитието на държавата мандат.  \nВизията за България е онзи необходим обществен договор, който да очертае пътя на държавата ни след този клептокрастки режим. Приоритетното развитие на изостаналите региони за мен означава държавнически подход, разбиране за държавата като за единно цяло, един организъм, в който всички органи следва да функционират нормално. Не е възможно да имаш развита икономика, социална политика при тази отворена ножица между регионите. Дисбалансът в развитието на регионите, огромната пропаст в доходите, перспективите и качеството на живот между Северозапада, в частност Видин, и големите градове води до стремглаво обезлюдяване на региона с всички вредоносни за този процес следствия. Приоритетното развитие на изостаналите региони означава и спирачка пред разпада на държавността, означава равноправие и справедливост за хората, осмелили се да останат в тези региони въпреки 10-годишното безхаберие на настоящите управляващи. \nКатегоричен съм, че само лява политика може да възроди Северозапада. \n- В проекта се предлага те да се възползват от \"Нов фонд за сближаване между регионите\". Как това ще помогне за възраждане на бедните райони? \n- Именно този фонд означава фокус на държавата към изостаналите региони, които сами е невъзможно да догонят по-развитите региони. Разбира се, този фонд не е просто една каса, чрез която да се преразпределят публични средства, а означава програмно и ефикасно разпределение и подпомагане на региона, като се държи сметка за неговата специфика и реални възможности за развитието му в различни сфери като туризъм, производство, земеделие и т.н. \n- Споделете вашите идеи за излизане от кризата на Видинския край? \n- Още преди 10 години имаше изработена такава подробна стратегия, която обаче не беше реализирана от кабинетите на г-н Борисов. Имаше частично реализиране в краткия мандат на г-н Орешарски и с това приключи. Според мен развитието на Видинска област, както казах, е следствие от целенасочена държавна политика в няколко основни насоки. Това са данъчни облекчения за бизнеса, решил да развива дейността си във Видинска област, като, разбира се, тези фирми следва да отговарят и на определени изисквания, като например брой работни места. Свързаност на региона с България и Европа, т.е. инфраструктура, добри скоростни пътища към и в региона. Намаляване таксата за леки автомобили с видинска регистрация при Дунав мост 2, което ще засили туризма, стокообмена и бизнеса като цяло в областта. Промяна в политиката на субсидиране на земеделието чрез субсидиране не само на зърнопроизводителите, а и на зеленчукопроизводителите и овощарите. Изграждане на зеленчукова борса край Видин. Запазване на изнесените държавни административни структури във Видин. Запазване и развитие на видинската болница, а и тази в Белоградчик.  \n- Какво успяхте и какво не свършихте като депутат за настоящето и бъдещето на региона? \n- Работата за региона не я разглеждам като рамка с начало и край, а като процес, т.е. винаги има какво още да се направи и какво си пропуснал да направиш. Всичките ми въпроси в Народното събрание са насочени към развитието на Видин. Зададох въпрос за намаляване таксите за леки автомобили с видинска регистрация при Дунав мост 2, на който най-общо и бланкетно ми беше отговорено, че няма как да стане.  Защитавах работниците от \"Видахим\", които заради законови промени, предложени от ГЕРБ, останаха без работа. Задавах въпроси и настоявах за изграждане на високоскоростен път Видин-Ботевград и за реализация на проекта - тунел под Петрохан или поне за откровеност от страна на АПИ и правителството ще се реализира ли изобщо този проект и кога. Още в самото начало на тази легислатура предложих обща декларация, с няколко приоритета за развитието на региона, която да се подпише от всички депутати от Видинския регион, но за съжаление я подписахме само двамата народни представители от БСП за България, които сме в опозиция. В пленарна зала, а и в различните ми участия винаги съм защитавал и защитавам каузи, политики и закони, защитаващи справедливостта, демокрацията, правовата и социална държава. Няколко примера в тази насока - защитавах позицията за актуализиране на всички пенсии, за достъп до справедлив и бърз съдебен процес, бях против субсидирането с публични средства на частни училища и детски градини за сметка на държавните. Защитавах и защитавам позицията за борба с монополите в държавата и за въвеждане на фалита на физически лица. Активно участвам както в пленарни заседания, така и в срещи с граждани от областта, за да мога да транслирам адекватно и точно техните проблеми към Парламента, а оттам и към изпълнителната власт, за да бъдат чути. Дейно участвам в редица международни форуми, на които успешно представям не само България и БСП, а разбира се, и Видински регион. Никога не пропускам възможност на такива форуми, независимо от естеството им да говоря за Видин, да убеждавам, че регионът е благоприятен за инвестиции и има бъдеще, стига държавата да го приоритизира. Разбира се, има още много неща, които съм направил и ще направя за родния ми край, сигурно ще има и такива, които няма да успея да направя от позицията на опозиция, но аз дължа преданост, отдаденост и работа на и за хората от Видин, защото те са преди всичко достойни, трудолюбиви и великодушни българи. Те не ме предадоха и аз няма да ги предам! \n    \n \t\n", "date": "2018.09.27", "title": "Само лява политика може да възроди Северозапада"}
{"url": "http://www.duma.bg/node/175911", "text": "Отбори, съставени от рапъри и професионални футболисти, ще играят в благотворителен мач, който ще е един от акцентите на най-големия бирен фестивал у нас. \"Varna Oktoberfest\" ще се проведе от 28 септември до 7 октомври включително в парка \"Аспарухово\" на морската ни столица. \nЗа каузата организаторите обединяват рапърите от \"СкандаУ\" - Тото и Лъчо, Спенс, Монти, Лео и Играта. Към тях ще се присъедини и Станислав Райчев, който спечели \"Мастър шеф\", информира \"New Lance Communication\". Колорит в тима ще внесе риалити звездата Миро Георгиев, спечелил един от първите сезони на \"Биг Брадър\". Представителите на шоубизнеса ще играят като \"Отбор на сърцето\". Те ще се изправят в мач срещу ветераните от ПФК Спартак (Варна) в лицето на Стефан Калименов, Георги Мирчев, Николай Ишков, Димитър Трендафилов, Енгибар Енгибаров, Бойко Каменов, Георги Арнаудов, Мартин Зафиров и Евгени Балев. \nКаузата, която фестивалът подкрепя т.г., е в помощ на Специалното училище за ученици с нарушено зрение \"Проф. д-р Иван Шишманов\" в кв. \"Аспарухово\". Децата имат нужда от нови инструменти за класовете по музикална терапия, която е изключително важна и полезна част от програмата в училището. Край игрището ще бъдат разположени кутии за дарения. \n\"Varna Oktoberfest\" ще подкрепи и още една инициатива - \"Аз вярвам и помагам с пластмасови капачки\". Кампанията съществува от 3 години и е насочена към закупуването на скъпоструваща и животоспасяваща апаратура за новородени бебета, необходима на две варненски болници. Средствата се събират от рециклирането. Ако по време на \"Varna Oktoberfest\" консумирате продукт с пластмасова капачка, ще можете да я предадете за целите на каузата в обособен за целта кът. \nРодното копие на един от най-популярните немски фестивали е сред коментираните предстоящи събития у нас. Специален гост на проявата ще е световният хип-хоп дует \"Down Low\", който ще завладее сцената в парка \"Аспарухово\" на 29 септември. Ден по-рано купона ще подгреят Лео, Играта и Спенс. На 30 септември саунда ще разнообрази бандата \"La Migra\", зад която стои колоритният изпълнител Стоян Роянов Я-Я. \nВ следващите дни гостите на бирения фест ги очакват още незабравими вечери, като например тази с гръцка музика под съпровода на DJ Mitakis. Ще се изявяват също Echoo (Balkan Samba), Lyrex, Action & Fire (rock). На 5 октомври сцената ще окупира Буги Барабата и \"Бараби блус бенд\". Монти и Петя Алекса ще заковат хитовете си в последната вечер на \"Varna Oktoberfest\". Всички са добре дошли от 14 до 22 ч., а в събота и неделя от 10 до 23 ч. Входът е свободен.   \n \t\n", "date": "2018.09.27", "title": "Рапъри и футболисти ритат благотворително  "}
{"url": "http://www.duma.bg/node/175912", "text": "Трима писатели от Великобритания, двама от САЩ и един от Канада са финалистите за наградата \"Ман Букър\", съобщиха световните информационни агенции. В краткия списък са два първи романа - на британския поет Робърт Робъртсън и на британката Дейви Джонсън. Джонсън, която е на 27 години, е най-младият финалист в историята на наградите \"Букър\". Американските финалисти са Рейчъл Кушнари и Ричард Пауър. Председателят на  журито Кваме Антъни Пая каза, че и шестте номинирани книги са чудеса на стилистичната изобретателност и в тях езикът заема централно място. Майкъл Онтаджи, смятан за фаворит от дългия списък за наградата \"Букър\", не попадна сред финансистите. Лауреатът на наградата \"Букър\" ще бъде обявен на 16 октомври в Лондон.   \n \t\n", "date": "2018.09.27", "title": " Обявиха финалистите за наградата \"Ман Букър\""}
{"url": "http://www.duma.bg/node/175913", "text": "Падеревски инспирации - джаз импровизации за пиано и вибрафон на творби на И. Я. Падеревски, изпълнява дуото Aртур Дуткевич/Kaрол Шимановски днес, 27 септември, от 19.30 ч. в \"София лайв клуб\". Организатор е Полският институт в София, входът е с покани. Проектът \"Падеревски инспирации\" е създаден от джазпианиста и импровизатор Артур Дуткевич и виртуоза на вибрафона Kaрол Шимановски. Музикантите ще представят избрани композиции на И. Я. Падеревски (1860-1941) в импровизации за пиано и вибрафон, както и авторски творби на Артур Дуткевич. \n    \n \t\n", "date": "2018.09.27", "title": "Джаз импровизации с Дуткевич и Шимановски"}
{"url": "http://www.duma.bg/node/175914", "text": "Продуцентът на продуцентска компания \"Идалго Прадакшънс България\" ЕООД Красимир Ванков (на снимката) е новият председател на Асоциацията на филмовите и телевизионните продуценти (АФТП). Той бе единодушно избран чрез гласуване на проведеното годишно редовно общо събрание на членовете на асоциацията. Новият председател обяви, че в рамките на едногодишния си мандат ще работи за изграждането на публичния образ на асоциацията, за ползотворно сътрудничество с телевизионните оператори и за градивен диалог с институциите, които имат пряко отношение към развитието на телевизионната и филмовата продуцентска дейност у нас. Освен Красимир Ванков, в УС на АФТП остават Евтим Милошев и Мъгърдич Халваджиян. \n    \n \t\n", "date": "2018.09.27", "title": "Краси Ванков е новият председател на АФТП"}
{"url": "http://www.duma.bg/node/175916", "text": "Музеят на хумора и сатирата в Габрово е домакин на представяне на японската култура и хумор. Студенти и преподаватели по японски от четири Балкански държави - Македония, Сърбия, Румъния и България, ще пренесат публиката в далечна Япония. Те участват в седмото издание на организирания от катедра \"Японистика\" в СУ \"Св. Климент Охридски\" летен лагер по японски език. \nСпециален гост е Мисаки Нишимура - културно аташе на Япония в България. Музеят на хумора и сатирата поддържа връзки с творци от Япония почти от самото си създаване. През 1975 г. Шигео Фукуда получава поощрителна награда в раздел \"Карикатура\" на второто издание на Международното биенале за хумор и сатира в изкуството. През 2001 г. Кацуро Накаи е лауреат на голямата награда \"Златен Езоп\". В края на юли гости на музея бяха и участниците в ученическия обмен между Габрово и Тойоаке.  \nВ \"Хумор от Япония\" ще бъде представена японска хумористична пиеса, резултата от съвместната работа на студентите от четирите балкански държави, след което участниците и публиката ще рисуват комикси, ще правят оригами, калиграфия, кендо и др. \nСедмото издание на летния лагер в Центъра за обучение на местните власти в с. Гергини, неслучайно се провежда близо до Габрово - темата бе хумор, а Габрово като Столица на хумора вдъхнови участниците за ползотворна съвместна работа. \nВ рамките на Дните на японската култура е и изложбата \"Икигаи\", която представя две от най-древните японски изкуства Кири-е и Темари и тяхното приложение. Събитието ще се проведе от 27 септември до 13 октомври в столичната галерия \"Финес\" в София (ул. \"Христо Белчев\" 17). Официалното откриване е от 18 ч., а входът е свободен. Организирани са и съпътстващи уъркшопове за изработка на картини Кири-е и Темари. Участието в тях става след предварителна регистрация. \nСъбрани под общата тема \"Икигаи\" (превод от японски: \"философия на щастието\"), двете изкуства разкриват тайните и красотата на хилядолетните японски традиции. Дори на пръв поглед различни, Кири-е и Темари намират допирни точки както в символиката на елементите, така и в приложението си. В уъркшопа по Кири-е участниците имат възможност не само да научат повече за традициите в японското изкуство и 1400-годишната му история, но и да придобият умения в изработката на картини Кири-е със специална ръчно изрязана хартия.  Уъркшоповете ще се състоят от 10 и 14 ч. на 29 септември и на 6 октомври, а максималният брой участници е 10 души. За запазване на място, желаещите трябва да пишат имейл на  . Цената за участие е 10 лв. \n    \n \t\n", "date": "2018.09.27", "title": "Хумор от Япония в Музея на хумора и сатирата "}
{"url": "http://www.duma.bg/node/175915", "text": "Постановката \"Стъклената менажерия\" по Тенеси Уилямс ще се изиграе за 40-и пореден път на сцената на ТР \"Сфумато\" днес, 27 септември, от 19 ч. Сценографията е на Елена Стумбова. В главната роля на властната майка Аманда Уингфийлд се превъплъщава с лекота знаковата актриса на \"Сфумато\" Албена Георгиева. Достойно й партнират студентите й Каталин Старейшинска, Димитър Николов и Петър Дочев.  \nДимитър Николов, който пресъздава великолепно образа на Том, е един от онези млади и талантливи актьори, които печелят зрителя с първото си появяване на сцената или на екрана. Още като студент получава главна роля във филма \"Христо\" на реж. Г. Лефтеров и Т. Мацанов и печели с нея няколко отличия - за най-добра мъжка роля на Българската киноакадемия, за главна мъжка роля на \"Златна роза\" и отново приз за главна мъжка роля от Международния кинофестивал \"Turin Cine Fest\" в Италия. Филмът излиза на голям екран тази есен.  \nВ края на този месец на фестивала \"Златна роза\" Димитър Николов ще е единственият актьор с големи роли в три различни филма - \"Безкрайната градина\" с реж. Галин Стоев, \"Живи комини\" с реж. Радослав Спасов, \"Далече от брега\" с реж. Костадин Бонев. Следват покани за работа с режисьорите Иван Добчев, Мариус Куркински, Сашо Морфов. \n    \n \t\n", "date": "2018.09.27", "title": " \"Стъклената менажерия\" с 40 представление в \"Сфумато\""}
{"url": "http://www.duma.bg/node/175917", "text": "Концерт за цигулка 1 от Шостакович в изпълнение на гениалния руски виртуоз Вадим Репин ще звучи днес, 27 септември, в зала \"България\". Във втората част на събитието Софийската филхармония ще представи Симфонията \"Из новия свят\" на Дворжак. \nПокорилият световните сцени и сърцата на милиони почитатели цигулар е в България по покана на диригента и директор на Софийската филхармония Найден Тодоров. Поводът е официалното откриване на 90-годишния юбилеен сезон на националния ни оркестър. Концертът е под патронажа на президента на Република България Румен Радев. \n    Талантливият цигулар храни топли чувства към страната ни и с умиление си спомня за дебюта си на сцената на зала \"България\" през 1984 г., когато е едва 13-годишен. Това е причината Репин да откликне на поканата за изява в София, независимо от наситената си програма, която включва турнета с Лондонския симфоничен оркестър, Симфоничния оркестър \"NHK\" в Токио, в Карнеги хол в Ню Йорк, зала \"Плейел\" в Париж, Концертгебау в Амстердам, Роял Албърт хол и др. \n    Два дни преди концерта Вадим Репин кацна усмихнат на летище София с полет от Москва в очакване на репетиции със Софийската филхармония, юбилейния концерт и майсторския клас, който ще изнесе пред студенти от НМА на 28 септември.     \n \t\n", "date": "2018.09.27", "title": "Вадим Репин открива юбилейния сезон на Софийската филхармония"}
{"url": "http://www.duma.bg/node/175937", "text": "Президентът на САЩ Доналд Тръмп обяви в речта си пред Общото събрание на ООН в Ню Йорк, че е излязъл на трибуната, за да сподели изключителния напредък, който страната му е постигнала. \nПо думите му, администрацията му е постигнала за по-малко от две години повече от която и да е друга администрация, като това предизвика изблик на смях сред високопоставените присъстващи в залата. \nТръмп посочи, че САЩ винаги ще избират независимостта пред глобалното управление. В тази връзка допълни, че САЩ отхвърлят идеологията на глобализма и прегръщат доктрината на патриотизма. \nТой благодари на севернокорейския вожд Ким Чен-ун за смелостта му и стъпките, които е предприел. Само преди година на същия форум Тръмп заплаши \"напълно да унищожи\" Северна Корея. Тръмп все пак изтъкна, че Пхенян трябва да свърши още много работа и че санкциите трябва да останат, докато Северна Корея не приключи с ядреното разоръжаване. \nАмериканският държавен глава се зарече, че САЩ ще отвърнат, ако Сирия използва химически оръжия. След това той благодари на Йордания и други съседни страни, че приемат бежанци. \nСпоред него Иран имал \"кървав дневен ред\" и лидерите на Иран \"не уважават своите съседи, границите и суверенните права на страните\". \nТръмп обвини ръководителите на Иран, че ограбват ресурсите на страната за свое собствено обогатяване. Той осъди \"ужасното ядрено споразумение от 2015 г.\" и призова страните да изолират Иран напълно. \nВзимайки на \"мушка\" Китай, той подчерта, че \"САЩ повече няма да позволят да се възползват от тях\". \nАмериканският президент атакува и Международния наказателен съд и Организацията на страните износителки на петрол (ОПЕК). Той предизвика още смях в залата заради изказването си, че ОПЕК се възползва от САЩ, \"а аз не харесвам това\". \n\"Понастоящем сме свидетели на човешка трагедия например във Венецуела\", посочи Тръмп. Той атакува венецуелския си колега Николас Мадуро, като призова за отказване от социализма. \nГолемият отсъстващ от речта на американския президент беше Русия. \nПо-късно президентът на Франция Емануел Макрон призова американския си колега да не лишава Иран от възможността да експортира нефт, тъй като в противен случай цената на суровината ще се повиши значително. \n\"Не можем да се съгласим с лозунга на Тръмп \"Америка е преди всичко\", каза президентът на Словакия Андрей Киска пред словашките журналисти в Ню Йорк. \"Речта на Тръмп изисква много задълбочен анализ. Не мога да се съглася с националния егоизъм на президента Тръмп\". \nТурският президент Реджеп Тайип Ердоган пък напусна демонстративно официалната зала на Общото събрание на ООН, когато американският президент Доналд Тръмп започна речта си. По-късно той заяви, че страната му не може да си мълчи относно използването на санкциите като оръжие, докато Турция се намира в сериозен конфликт със САЩ заради съдбата на евангелисткия американски пастор, задържан от Анкара.   \n \t\n", "date": "2018.09.27", "title": "Светът се присмя на Тръмп в ООН  "}
{"url": "http://www.duma.bg/node/175918", "text": "Симфоничният оркестър на Българското национално радио открива празничния си 70-и сезон с концерт на 28 септември от 19.30 ч. в зала \"България\". Премиера за България на Добринка Табакова, Осмата симфония на Дворжак и Втория концерт на Шопен със солистка блестящата Анна Цибулева са подготвили радиосимфониците и главният диригент Марк Кадин. \n\"Орфеева комета\" на Добринка Табакова ще бъде изпълнена за първи път в България. Произведението е специално поръчано от Европейския съюз за радио и телевизия по повод 50-годишнината на Еврорадио. Световната му премиера, изпълнена от Концертния оркестър на БиБиСи, през 2017 г. беше излъчена на живо по 44 радиа и телевизии в 36 страни в цял свят. От същата година Добринка Табакова е резидентен композитор на Концертния оркестър на БиБиСи. Първият й авторски диск \"Струнни пътеки\" печели множество отличия и влиза в топ 3 на Британските класации за класическа музика. През 2013 г. Добринка Табакова получава номинация за \"Грами\" за най-добър сборен албум с класическа музика. \nСолистка на откриващия концерт на радиосимфониците ще бъде блестящата руска пианистка Анна Цибулева, която ще изпълни Втория концерт на Шопен. Тя е лауреатка на международните конкурси за пианисти в Италия, Германия, Япония, Англия. За нея Питър Донахю казва: \"Цибулева е един от най-добрите млади музиканти от нейното поколение..., има безпогрешно чувство за дишане и пространство, и инстинкт за агогика по отношение на подхода й към звука и фразата.\" \nКонцертът ще завърши с изпълнение на Осма симфония от Антонин Дворжак. Създадена в най-плодотворния период на автора в Южна Чехия, симфонията е изпълнена за първи път през 1890 г. в Прага под диригентството на самия композитор и само за няколко месеца прозвучава премиерно и по европейските сцени. Макар да е вдъхновена от Чехия, Моравия и Словакия, дълго време симфонията е наричана Английска. Едва в средата на ХХ в. започват да я наричат Осма и така тя остава в музикалната литература. \n    \n \t\n", "date": "2018.09.27", "title": "\"Орфеева комета\" от Добринка Табакова звучи за първи път у нас"}
{"url": "http://www.duma.bg/node/175919", "text": "Първата премиера за новия творчески сезон 2018/2019 г. на сцената на Държавната опера в Стара Загора ще бъде представена днес, 27 септември, от 19 ч., \"Малкият принц\" - мюзикъл от Александър Йосифов, научи ДУМА от Сийка Лапачка, пиар експерт на операта. Това е и националната и световната премиера на последния мюзикъл на именития композитор. Режисьор, сценограф и художник на великолепните костюми на този спектакъл за деца и възрастни е Денис Иванов. Диригент е Младен Станев. Участват солисти и артист-хористи на Старозагорската опера - Иван Кабамитов, Теодор Петков, Нели Нечева, Христиана Христова, Денис Иванов, Нина Димитрова, Евген Сурмиевич, Пламен Асенов, Мехмет Бурхание, Петър Янкулов, Никола Марулев, Маргарита Йовчева, Виолета Димитрова, Силвия Георгиева, Ина Андреева, Ганка Палазова, Маргарита Ташева, Мария Колева, Кунка Дачева, Параскева Сурмиевич, Лили Ходжева, и оркестър на операта, корепетиторка е Полина Влахова.  \nВ ролята на Малкия принц е самият режисьор Денис Иванов. Ето и неговото послание към зрителите на предстоящата премиера:  \n\"Малкият принц\" е изключително вълнуващо и духовно извисяващо пътешествие на душата през различните етапи на човешкото съществуване и личностното развитие на всеки от нас. Това е вълшебна притча за търсенето на себе си, постоянния диалог и спор със собственото \"Аз\" в търсене на неоткриваемите истини за живота, смъртта, любовта и познанието.  \nМалкият принц е същество, слязло на земята, сред обикновените реални хора, което дава откровена оценка за тяхното съществуване. Той е обективната оценка за живота на съвременното общество. Той е малък не защото е дете, естествено, че не е дете, а защото именно неговото съвършенство, чистота и непорочност го правят слаб и малък на нашата земя. Той не може да съществува с нашите правила на оцеляване. Той е принц с тази своя чистота и съвършенство, той е космически рицар на честта и духовността, на вселенската хармония и светлина. Излезте и вие от \"комфортната си зона\" и се осмелете да се отправите на своя път на търсене. Открийте принца и розата в самите себе си, защото всеки от нас е и двете. И никога не се задоволявайте с истините на другите, съмнявайте се, търсете и откривайте своята правда. Само тя е истинна за вас. Само тогава живота има смисъл и съществувате пълноценно.\" \nМузиковедката проф. Боянка Арнаудова пише за композитора: \"Със своето свежо дарование, творческа продуктивност и високи достижения Александър Йосифов се нарежда сред най-изявените български композитори. Овладял напълно композиционната техника, той много успешно твори както в областта на песента, така и в най-сложните и големи музикални форми...\"   \n \t\n", "date": "2018.09.27", "title": " Денис Иванов поставя \"Малкият принц\" "}
{"url": "http://www.duma.bg/node/175960", "text": "Национално договорени цени на медицинските услуги предвижда единият от вариантите на здравноосигурителния модел, представен от министъра на здравеопазването Кирил Ананиев. Ако лечебните заведения имат по-високи цени,  . \nЛегализира се доплащането, коментира депутатът от БСП проф. Георги Михайлов по време на дискусията. А според омбудсмана Мая Манолова от представения модел не става ясно какво ще получат гражданите срещу 12 лв. допълнителна задължителна застраховка. \nАко лечението на пациента е над определената национална цена, в която влизат вноската към НЗОК и задължителния застраховател, пациентът ще доплаща кеш или от доброволната си застраховка. \nНе е ясно кой поема лечението на деца, бедни, неосигурени.       \n \t\n", "date": "2018.09.27", "title": " Узаконяват доплащането за здраве  "}
{"url": "http://www.duma.bg/node/175951", "text": "Големият горски пожар край Благоевград, който възникна във вторник вечерта, бе овладян вчера сутрин. Огънят тръгна от с. Дренково, като са горели предимно 300 дка смесени гори. Пламъците тръгнали от сухи треви и бързо са се разраснали заради силния вятър. В гасенето са участвали над 100 горски служители с 5 високопроходими автомобила, 4 пожарни коли, верижна машина на пожарната. \nВ останалата част на страната са подадени 145 сигнала за пожари. 67 от тях са възникнали в сухи треви и храсти и земеделски земи. \nНад 2000 дка са опожарените горски територии от 120 горски пожара от началото на годината досега. За сравнение през същия период на 2017 г. са били регистрирани 484 пожара със засегнати 45 111 дка.     \n \t\n", "date": "2018.09.27", "title": " Овладяха голям пожар край Благоевград"}
{"url": "http://www.duma.bg/node/175955", "text": "Страните в Европа, които купуват руски газ, ще имат проблеми. Този извод направи премиерът Бойко Борисов от изказване на американския президент Доналд Тръмп пред Общото събрани на ООН. Борисов сподели пред журналисти в Ню Йорк, че \"единствено газовият хъб ще ни спаси\". Премиерът имаше предвид реч на Тръмп, в която той разкритикува намеренията на Германия да увеличи доставките на синьо гориво от Русия, предаде БНР. \n\"Които ще купуват руски газ в Европа, ще имат проблеми\", притеснен е Борисов. \"Тук вече идва въпросът, най-важният, за цената. Кой ще бъде по-евтиният газ? Затова предлагаме европейския газов хъб „Балкан“, интерконектор с Гърция, който да може, ако цената е по-добра на американския втечнен газ, или от Египет, или от Израел, или откъдето и да било, разбира се, да се търгува на газовия хъб. Ако руският е по-евтин, съответно слагаме на бизнес плоскост…  и според мен само това може да ни спаси - европейският газов хъб. Където да дадем възможност на конкуренцията да определи цената и българската икономика и потребителите да имат възможност да купят на най-ниската цена“, впусна се в разсъждения Бойко Борисов.   \n \t\n", "date": "2018.09.27", "title": " Борисов: Руският газ ще ни донесе проблеми с Тръмп"}
{"url": "http://www.duma.bg/node/175957", "text": "\"Има сигнали за корупция срещу депутати от всички политически сили. Въпросът е дали ще можем да съберем достатъчно данни, които да предоставим на прокуратурата\", заяви вчера пред Нова телевизия председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев. \nКомисията погна бившия енергиен министър Трайчо Трайков заради несъответствие между доходите и имуществото му в размер на 2,45 млн. лев. Заради това са запорирани част от имотите му, съобщи Пламен Георгиев. В момента Трайков е общински съветник в столицата, а имотното му състояние е проверявано за последните 10 години. Магистратите са запорирали 1/2 от апартамент, ателие, дворно място, паркомясто, акции, както и влогове и депозити на политика. Проверката срещу Трайков е заради обвинението му за продажбата на остатъчния държавен дял на ЕВН. Заедно с него подсъдими са издателят на \"Капитал\" Иво Прокопиев и бившият финансов министър Симеон Дянков. Делото е върнато на прокуратурата от Специализирания съд за доразследване. \n\"Разкрихме банкова тайна и разполагаме с цялата данъчна информация. Сега подканваме лицето да връчи декларация, с която да докаже доходите си. Крайният срок за това е петък. Ако не подаде тази декларация, всичко запорирано се отнема\", обясни Георгиев. Той каза, че работата на комисията по случая \"Ветко Арабаджиев\" ще отнеме поне 7-8 месеца, защото трябвало да се анализират много документи, тъй като това били лица с голяма икономическа активност. Тече проверка и за имуществото на бившата кметица на столичния район \"Младост\" Десислава Иванчева, която е подсъдима за вземане на подкуп в особено големи размери. \nГеоргиев припомни, че общо общо 148 души от тези, които по закон са длъжни да подават имуществени декларации, не са сторили това. Сред тях били 23-ма кметове, председатели на общински съвети, главни архитекти, 66-има директори на болници и един бивш депутат. Народните представители и министрите от кабинета \"Борисов 3\" вече са предоставили изискваните документи. В съда пък имало 288 дела, свързани със запор на имущество, по които се очаквало магистратите да се произнесат. До момента е поискан запор на различни активи на стойност 3,8 млрд. лева. Отнета е собственост за 120 млн. лева, уточни Георгиев. \nОт ГЕРБ, ДПС и БСП нямат представа дали има проверявани парламентаристи От БСП, ГЕРБ и ДПС нямат представа кои са проверяваните депутати и откъде са дошли сигналите срещу тях. Зам.-председателят на ПГ на \"БСП за България\" Анотон Кутев заяви пред журналисти в парламента, че няма информация някой от колегите му да е попаднал под прицела на Антикорупционната комисия. По думите му структурата трябва да се занимава с управлението и главно с тези, които имат възможност да упражняват корупция. Кутев сподели, че е чул за проверка на депутата от ДПС Делян Пеевски, но при него всичко било наред. Вероятно комисията работи, предположи социалистът. \nДепутатът от ГЕРБ Тома Биков обяви, че няма идея дали са проверявани колеги от партията му. Този орган е извън обхвата на парламента, коментира той. \n\"Никъде в закона не е казано, че ще се уведомяват проверяваните. Може и да има, може и да се сигнали за корупция. И от комисията няма да ви отговорят, защото ще се позоват на тайната\", обяви Йордан Цонев от ДПС. Не ни карайте да коментираме процесуални действия на органа, който трябва да проверява всички нас, добави той. \nСамо Славчо Атанасов от НФСБ е категоричен, че в Народното събрание има корумпирани депутати. Иначе не можел да си обясни как някои карат коли за 150 хил. лв. и се обличат в костюми за по 7-8 хил. Атанасов подчерта, че приветства всички проверки на комисията. Той е убеден, че всичко при депутатите трябва да е чисто и прозрачно, дори и личният им живот, защото, ако те не могат да се оправят с него, как щели да оправят държавата.      \n \t\n", "date": "2018.09.27", "title": "Сигнали за корупция срещу депутати от всички партии "}
{"url": "http://www.duma.bg/node/175958", "text": "Два варианта на здравноосигурителен модел предложи министърът на здравеопазването Кирил Ананиев по време на вчерашната Национална кръгла маса за бъдещето на здравеопазването в България. Единият вариант е двустълбов и предвижда незабавна конкуренция (от 2019 г.) на НЗОк със застрахователните дружества. Задължителната осигуровка остава 8% и към нея се добавя допълнително доброволно застраховане. Записаните при застраховател граждани, плащат на него 8-те процента вноска, а не в НЗОК. Ако застраховател фалира, касата поема застрахованите при него или гаранционен фонд. При този вариант НЗОК трябва да получи статут на застраховател. Всички осигурители ще създадат осигурителен пул. Парите от вноските събира НАП и НАП плаща на НЗОК или застрахователя за извършена дейност. Гаранционният фонд се формира от вноски, които се събират през първата година. При този модел обаче нерегламентираните плащания ще останат, прогнозира Ананиев. Според него застрахованите като сега няма да знаят какви пари от сметките им се харчат.   \nВторият модел е тристълбов. По думите на Ананиев при този модел се преминава от солидарен към персонализиран здравноосигурителен. Осемпроцентната вноска остава към НЗОК, но се добавят и премия от задължително здравно застраховане, плюс доброволна застраховка, с която пациентът си избира допълнителен пакет медицински услуги. Ананиев направи уговорката, че премията за т.нар. втори стълб не зависи от дохода на отделния човек. Тя ще се договаря въз основа на национално рамково договаряне на цените на медицинските услуги, в което ще участват и МЗ, и НЗОК, съсловните организации на лекари и зъболекари. Това договаряне няма да е по-кратко от 1 година, а договорените цени ще бъдат национални и задължителни. Всяко лечебно заведение ще избира дали да работи по цените, които са национално договорени или по други. Ако са различни от договорените, пациентът ще си доплаща кеш или с парите от допълнителното доброволно застраховане.  \nПри този модел всеки осигурен ще плаща 8% задължителна здравна застраховка, което за 2018 г. е между 40 и 208 лв., средно 88 лв., обясни министърът. Държавата ще плаща застраховките на деца, пенсионери, безработни и пр. Но държавните служители ще трябва сами до си плащат допълнителните задължителни застраховки.  \nПри този вариант всички застрахователи ще участват в застрахователен пул. В него ще участва и дъщерно дружество на НЗОК, което ще бъде лицензирано като застраховател. Така НЗАК ще участва във втория и в третия стълб. Всеки застраховател трябва да има поне 500 хил. застраховани, за да се включи с конкуренцията. Трябва да имат представителства във всички областни градове, а договарите с лечебните заведения за болнична и извънболнична помощ ще сключват по правила, дадени от МЗ.  \nПериодично ще се определя и т.нар. критична линия по отношение на болничното лечение, т.е. сума за еднократно лечение и престой в болница, която задължително се плаща съвместно от НЗОК и задължителната застраховка, а над нея сумата ще се поема от пациента. \nКато предимство на този модел Ананиев подчерта личната ангажираност на гражданите, повече контрол, повече пари, както и повече и по-качествена и достъпна медицинска помощ. Той обеща и нов тип контрол, конкуренция на финансиращите органи (НЗОК и здравните застрахователи), отпадане на нерегламентираните плащания, както и модернизация на здравеопазването. \nАида Ованес Едва 7% от здравноосигурените са проверили здравното си досие. Това сочат данните от социологическо проучване на \"Алфа рисърч\", представено от Боряна Димитрова. То е проведено между 23 юли и 23 август сред 1017 анкетирани и е поръчано то МЗ. Според агенцията липсва заинтересованост сред хората за какви дейности плащат здравни осигуровки. Само 30% от българите знаят на каква сума се осигуряват, независимо че публичните плащания за здраве са над 4 млрд. лв., а личните - над 2 млрд. лв., коментира Димитрова. Според нея у хората има висок процент на недоверие, че увеличаването на здравната вноска ще подобри качеството на здравната услуга и достъпът до нея.   \nСамо 6% са склони да внасят за здраве повече от сегашните 8%. Хората искат високоспециализирани медицински услуги, съвременни болници с модерно оборудване и апаратура, а не просто болници, коментира Димитрова. \nАнкетата сочи, че 67% от здравноосигурените са преминали профилактични прегледи през последната година. От селата едва 49% са минали на такъв преглед, но от София са 78%. Друг любопитен момент от профилактиката е, че само 30% от хората с доходи под 200 лв. са преминали такъв преглед и 60% от хората с доход над 1000 лв. Кредитът на доверие за въвеждането на нов здравноосигурителен модел е 51% и той не бива да се пропилява, коментира Димитрова. \nВ момента едва 11% от българите над 18 г. имат доброволни здравни застраховки.  \nВъпреки че в България е най-високият за ЕС процент хоспитализирани, продължителността на живота у нас е втората най-ниска за ЕС - 74,7 г., докато за ЕС е 80,6 г.   \nОт агенцията твърдят, че болшинството от анкетираните настояват да се проследява ефектът от лечението със скъпи лекарства. ДУМА припомня, че това е една от иновативните идеи на управителя на НЗОК, която е подкрепяна и от здравното министерство - поръчителят на социологическото проучване. \n \nВчера бе националната премиера на очаквания от 2 февруари т.г. \"нов\" здравноосигурителен модел. Навярно в историята ще влезе като модела \"Ананиев\".  \nСпорно е чия е крилатата фраза, че всичко ново е добре забравеното старо, но тя важи в пълна сила и за споменатия модел. В него става въпрос за медицинските пакети - основен и допълнителен, но завоалирано. За т.нар. гаранционен фонд - за онези, които помнят, парите за НЗОК започнаха да се събират година преди касата да заработи, а и имаше нещо подобно през 2005-2006 г., когато здравната вноска се увеличи от 6 на 8%. Тогава бе формиран онзи т.нар. голям резерв в БНБ, опустошен от Симеон Дянков през 2010 г. Когато над 1,5 млрд.лв., уж предназначени за втори здравноосигурителен стълб, отидоха някъде. Незнайно къде. Пак ли за\"там\" ще събираме една година вноски? \nЩе създадат дъщерно дружество на НЗОК - застраховател. Още една структура, която ще изисква администрация и пари. Иначе пари в здравната система все няма, но за разширяване на щата ще се намерят.  \nНи във вариант А, ни във вариант Б на модела \"Ананиев\" не става ясно къде е болният. Нито къде е профилактиката и първичната помощ. Не се вижда продължаващото лечение и рехабилитацията на хронично болните. Ще плаща ли още държавата осигуровките на висши държавни чиновници? Докато за бедните е ясно - те трябва да си доплащат.  \nКато ехо от кухо обещание в модернизираната зала 3 на НДК остават думите, че \"нерегламентираните плащания ще бъдат премахнати\". Нерегламентираните - да, но доплащането от пациента остава, при това - ще бъде узаконено. Напълно регламентирано! \nНа профилактичен преглед не ходели хората от село и с доход под 200 лв. А как да ходят? Нали трябват пари за билети до града? На профилактичен преглед ходели хората от София и с над 1000 лв. доход. \nЗала, пълна с реанимирани политически трупове, изпълзели от леговищата си в очакване на поредния келепир от здравната система. Пред които бе представен тюрлю гювеч, изваден от нафталина.      \n \t\n", "date": "2018.09.27", "title": " Моделът \"Ананиев\" дава два варианта "}
{"url": "http://www.duma.bg/node/175947", "text": "\"От споделените проблеми на хората в страната ще изготвим Визия за всяка община в България.\" Това заяви лидерът на БСП Корнелия Нинова на среща с областните председатели на партията и депутатите от ПГ на \"БСП за България\". Тя припомни, че хората се интересуват защо нямат в региона си болница, защо пътищата са разрушени, както и от проблеми със затруднения достъп до училища. \nЛидерът на БСП добави, че хората в цялата страна приемат положително документа и правят своите предложения за неговото развитие. Тя препоръча на областните координатори и на депутатите от левицата да разгледат всяко предложение. \"Проектът ще се превърне в доктрина за развитието на страната\", категорична беше Корнелия Нинова. Според нея до края на декември, представителите на БСП ще посетят всяка община на България, за да запознаят хората с Визията и да получат предложенията им. Предстоят срещи с редица синдикални, браншови и непартийни структури и организации. Лидерът на БСП информира събралите се, че предстоят срещи на представителите на левицата през тази седмица в областите Варна и Добрич.      \n \t\n", "date": "2018.09.27", "title": "Корнелия Нинова:  Правим Визия за развитието на всяка община в България"}
{"url": "http://www.duma.bg/node/175956", "text": "Имаме нужда от Закон за предприятията на социалната и солидарна икономика, който да е работещ, практически приложим и да изпълни основните си цели. Това заяви вчера депутатът от \"БСП за България\" Георги Гьоков по време на дебатите в НС. Според него предлаганият от МС законопроект само поставя неизпълними критерии и условия. По думите на Гьоков социалните предприятия трябва да се регламентират, създават, подпомагат, подкрепят и насърчават, за да може техният потенциал да се ползва за растеж и капацитет.  \n\"България изостава от този процес. Година и девет месеца изминаха от срока, обещан от управляващите, за приемане на документа\", възмути се Гьоков. Той предупреди, че до влизане в сила на закона ще мине поне още една година, през която няма да има благоприятна среда за развитие на социалната икономика. Законопроектът не бива да се обсъжда отделно от обещаните от правителството законопроекти за хората с увреждания и за социалните услуги, категоричен е социалистът. \"От БСП осъзнаваме нуждата от такъв закон, но в този му вид той има много недостатъци. Основният от тях е, че предприятия, които сега обществото разпознава като социални, няма да могат да работят като такива и да ползват преференции по закона, защото той ги изключва. Между първо и второ четене ще внесем предложения, които дават шанс на малките социални предприятия да ползват насърчителните мерки, предвидени в законопроекта\", обясни Гьоков. \nСоциалните предприятия трябва да са достижими за по-голям брой хора, категорична е социалистката Виолета Желева. Според нея проектът на управляващите поставя под съмнение постигането на резултата и дали той ще сработи. Според Милко Недялков от БСП в закона има неизясняване на понятията. \nСлед вяли дебати депутатите приеха на първо четене законопроект за създаване на регистър за социалните предприятия с 99 гласа \"за\" и с 14 въздържали се. \n    \n \t\n", "date": "2018.09.27", "title": " Левицата иска работещ Закон за предприятията на социалната и солидарна икономика"}
