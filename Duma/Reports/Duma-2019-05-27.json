{"url": "https://duma.bg/nad-dve-treti-ne-otidoha-do-urnite-n192560", "text": "При изключително ниска избирателна активност протече вчерашният изборен ден за членове на Европейския парламент. До редакционното приключване на броя се очакваше само около милион и половина избиратели да са отишли до урните, за да упражнят правото си на глас - до 17 ч. по данни на ЦИК активността бе 26,22%. Общият брой на избирателните секции в страната по предварителен списък бе 11 661, а общият брой избиратели - 6 355 633. Шест социологически агенции   на секциите. По предварителни данни на социолозите час преди приключване на гласуването (19 ч.). представители в Европейския парламент ще имат ГЕРБ, \"БСП за България\", ДПС и ВМРО. На ръба да има свой евродепутат бе и традиционната десница от коалиция \"Демократична България\".", "date": "2019.05.27", "title": "Над две трети не отидоха до урните"}
{"url": "https://duma.bg/bnb-ochakva-rekordno-visoka-inflatsiya-n192535", "text": "Инфлация над 4% през 2019 г., която е по-висока от предварителните прогнози, очаква БНБ според анализ, публикуван на сайта на централната банка. Основната причина за нея ще бъдат високите цени на храните. Ако прогнозата се сбъдне, това ще бъде най-голямото поскъпване на живота от 11 години насам, твърдят анализаторите на Димитър Радев. Според тях вероятността това да се случи е 60%, а 80% е възможността поскъпването да бъде в интервала между 3 и 4%. БНБ ревизира очакванията си за инфлацията за трети пореден път. Предишната прогноза бе тя да е 2,2%. Две са основните причини за песимистичното очакване - по-рязкото поскъпване на международните цени на храните и услугите и задаващата се рецесия в някои големи икономики, мотивират се експертите. Влиянието на външните фактори ще бъде допълнено и от по-ниско от първоначално очакваното нарастване на частното потребление в България. Действието на тези фактори постепенно ще отслабва, смятат експертите. Цените на енергийните продукти се очаква да забавят растежа си. А към края на 2020 г. инфлацията ще започне бързо да спада и ще се върне до стойности от 2-2,1%, смятат от БНБ. Рецесията, в която влизат водещи европейски и световни икономики, освен че ще вдигне инфлацията, ще забави външното търсене на български стоки и услуги. Това ще се отрази и върху ръста на икономиката ни. Освен обръщането на икономическия цикъл растежът ще бъде дърпан надолу и от протекционистични мерки в световната търговия, очакванията за повишаване на лихвите, политическата и икономическата несигурност във водещи икономики. През първото и второто тримесечие на 2019 г. натрупаният излишък по текущата и капиталовата сметка на България ще продължи да се свива като процент от БВП. Основен фактор за това е очаквано нарастване на дефицита по търговския баланс както заради по-високия растеж на реалния внос спрямо този на износа, така и от по-неблагоприятните условия на търговия за българската икономика, прогнозират от централната банка.", "date": "2019.05.27", "title": "БНБ очаква рекордно висока инфлация"}
{"url": "https://duma.bg/otlagat-magistrala-struma-za-2030-g-n192536", "text": "Магистрала \"Струма\" няма да е готова и през този програмен период заради екоактивистите. Проектът отново ще бъде прехвърлен за следващия програмен период, за да не се изгуби европейското финансиране, така както беше направено и през миналия програмен период. Така новият пусков срок за пътя през Кресненското дефиле се измества за 2030 г. Всичко това стана при откриването на нови 6,5 км от магистралата след Благоевград в посока гръцката граница, след като премиерът Бойко Борисов заплаши изграждането на магистрала \"Струма\" да спре до Кресна. Причините магистралата през Кресненското дефиле да бъде оставена за следващия програмен период е, че технологично времето няма да стигне на строителите да построят пътя. Освен това има и жалба от екоорганизации в Европейската комисия. Затова вече се обсъжда вариантът за прехвърляне на проекта за новия програмен период 2020- 2027 г., коментират правителствени източници, цитирани от Mediapool. Така ще се повтори ситуацията от предишния програмен период. Тогава изграждането на \"Струма\" отново беше прехвърлено след спор между вицепремиера по еврофондовете Томислав Дончев и тогавашния министър на регионалното развитие Росен Плевнелиев. С отлагането на проекта европейското финансиране не се губи. Изказването на премиера за спирането на магистралата до Кресна изненада журналистите, които го чакаха на новия участък. Попитан кога започва строежът през Кресненското дефиле (лот 3.2), за който в момента се избира изпълнител, Борисов отговори така: \"Аз ще я направя до Кресна. От двете страни на Кресна да спре. И после който иска да дава няколко милиарда, да я качи ей така горе. Искат да се качи по върховете. Представете си горе магистрала\". Попитан дали визира природозащитниците, премиерът отговори, че не визира никого: \"Има много мераклии за власт. Нека намерят добри решения, нека съберат няколко милиарда и да го направят, както искат. Ето вие сте на място, ако имате възможност да покажете колко стени сме направили, за да спрем свлачищата. Колко бетон, сигурно милиони тонове са излети\". След това изрично уточни, че не се отказват от строителството на магистрала \"Струма\". Представен е проект и се чака одобрението, каза Борисов, без да стане ясно от кого. На реплика от журналист, че нещо се е разсърдил, премиерът отговори: \"Не, защо аз да се разсърдя. Защото не искам да кача магистралата по върха. Аз не мога да я кача, защото вдигаме доходите -  двойно учителски заплати, военни, полицаи, хора с увреждания, медицински сестри, санитари, лекари... Оставаме на вас да говорите с хората дали искат. Има мостове за по три, четири милиарда по света. Ние може да я направим да виси на въжета магистралата. Има всякакви решения. Ние трябва да си зададем въпроса дали да има магистрала от Видин до София, или тези милиарди да ги хвърлим в тези 14 км\". Борисов обясни, че целта е да може от Солун, като минеш по \"Струма\", да стигнеш до моста на Дунав при Видин. Той призова \"еколози\" и инженери да седнат и да се разберат за трасето на магистралата и разумът да надделее.", "date": "2019.05.27", "title": "Отлагат магистрала \"Струма\" за 2030 г."}
{"url": "https://duma.bg/prof-anastas-gerdzhikov-kultura-i-duhovnost-ne-se-nalivat-nasila-n192542", "text": "\"Политиците пак се наредиха преди нас на шествието, безобразието се превръща в традиция.\" С тези думи се обърна към залата ректорът на Софийския университет проф. Анастас Герджиков на тържеството в Аулата на 24 май. Според него политиците не са злонамерени, а просто никога, преди да станат политици, не са участвали в шествието и затова не знаят традиционния ред. Култура и духовност не се наливат насила, традиционният ред е най-отпред да върви българското духовенство, след него вървим ние, а после цялото българско гражданство, което обича светлия празник, каза ректорът. \"Честваме делото на небесните покровители на Европа Светите братя Кирил и Методий, на просветата, науката, културата и духовността. Днес обаче е много по-трудно да отговорим на въпроса \"Каква просвета?\", отколкото преди няколко десетилетия. Сега имаме много повече възможности, но те поставят пред нас и много повече въпроси\", продължи проф. Герджиков. \"Роботизацията и изкуственият интелект ще изместят човека от едни професии и ще направят излишни други. Ще възникнат нови професии. В тази ситуация ми се струва недалновидно желанието на някои работодатели да получат от образователната система готови работници, обучени да извършват конкретна работа. Машината, която умеят да управляват, след няколко години ще изчезне, а много е вероятно след нея да изчезне и цялата индустрия, от която е част\", изтъкна той.  Проф. Герджиков подчерта още: \"Истинският въпрос на съвременното образование е какви знания и умения има смисъл да дадем на младите хора. Основният въпрос остава: Кои са непреходните ценности и неостаряващите знания, от които има и ще има нужда всеки човек, независимо от технологичните промени и меандрите на пазара на труда. Когато един ден живеем в умните си къщи и градове напълно задоволени и с много свободно време, ще ни вълнуват същите духовни въпроси, каквито са вълнували и древните народи. Това са въпроси, на които изкуственият интелект няма да даде отговор, той никога няма да съумее да открие истински ценното за човека в морето от информация. Можеш да симулираш интелект, но не можеш да симулираш духовност. Културата и духовността са най-човешкото, което никой не може да ни даде наготово или да ни отнеме насила.\"", "date": "2019.05.27", "title": "Проф. Анастас Герджиков:  Култура и духовност не се наливат насила "}
{"url": "https://duma.bg/onlayn-medii-otnovo-pusnaha-prognozni-rezultati-n192554", "text": "БСП подаде жалба до ЦИК за нарушения в изборния ден от няколко медии. Първият бе срещу онлайн изданието на \"24 часа\", което директно оповестяваше социологически проучвания и посочваше проценти за участващи във вота партии и коалиции. Това е нарушение на чл. 204, ал. 3 от ИК, алармираха от БСП. Агенция ПИК също публикуваше проучвания и резултати в проценти. От левицата настояха ЦИК да установи нарушенията и да разпореди незабавното премахване на резултатите, както и да наложи имуществена санкция съгласно чл. 475 от ИК. Сайтът на \"Дневник\" препращаше с линк към ютюб канала си и в публичен чат във вайбър, където резултатите излизаха на всеки два часа. ЦИК постанови трите медии да престанат с проучванията. От \"24 часа\" и \"Дневник\" го изпълниха, но от ПИК продължиха с публикациите. Още няколко онлайн медии публикуваха данни през целия ден. Те се възползваха от познатата тактика чрез асоциации да показва партийните резултати. В \"Епицентър\" евровотът беше определен като \"Българската купа в Националното автомобилно евросъстезание \"Новите 17\". ГЕРБ бяха наречени  \"Генералските стрели\", БСП - \"Червените асове\", а ДПС - \"Вечните сараи\". ВМРО бяха под \"прикритието \"Воеводите на шосето\", \"Воля\" - \"Бензиновия аптекар\" и т. н. \"Клуб Z\" даваха междинни резултати в състезание с надбягващи се зебри, оцветени в различни цветове. Препращаха към фейсбук страница, на която можеше да се видят залаганията на букмейкърите в състезанието към определен час. Според ДИР.БГ пълнолетните българи оползотворяваха неделния ден извън домовете си - в \"Арена Армеец\", на Бузлуджа, на Демир баба теке, в Македонско, Ще наливам бензин и т. н. В Блиц изборната надпревара бе представена като кулинарно състезание.", "date": "2019.05.27", "title": "Онлайн медии отново пуснаха прогнозни резултати"}
{"url": "https://duma.bg/tehnicheski-gafove-blamiraha-mashinniya-vot-n192543", "text": "Сигнали за проблеми с машинното гласуване заваляха още от сутринта в изборния ден. Машинният вот се провали в избирателни секции в Перник, Кърджали, Добрич, Пазарджик, Видин, Кюстендил, София, Сливен, Смолян. ЦИК призна официално за проблема чак по обяд. Говорителят Александър Андреев първо обяви, че \"случаите са единични\", но стана ясно, че заради \"технически проблем\" в 7 секции машинното гласуване е преустановено, а вотът е продължил с хартиени бюлетини. Няколко часа по-късно случаите станаха 10, но Андреев подчерта, че това е прекалено малък процент спрямо всичките 3000 машини.  В Перник и Елешница бе преустановено машинното гласуване, извън строя бяха и две машини в Кърджали. Отменено бе машинното гласуване в 29 секции във Видин, в 52 в Кърджали, в 32 в Дупница, в 4 секции в Своге, а в 84 в Хасково бе пратен техник. В 24 избирателен район в столичния кв. \"Подуяне\" пък се оказало, че в 22 и 25 секция машините за гласуване били разменени. В 29 секция във Видин машината не работела, а от фирмата доставчик отказали да я подменят. В две избирателни секции в област Видин - в Чупрене и Макреш, също имало проблеми с машините и са минали на хартиени бюлетини. От ЦИК не споменаха за проблеми в Смолян, но според очевидци в една от секциите устройството е отказало, след като гласувал само един човек. В предизборния ден се наложи извънредна среща на ЦИК с представители на МВР и фирмата доставчик \"Сиела Норма\". \"Продължават проблемите с полицията. Почти всички техници са \"арестувани\" и чакат. Ще пропадне инсталирането\", предупреди в събота председателката на ЦИК Стефка Стоева. Шефът на националната полиция Христо Терзийски оправда униформените, че просто изпълнявали ангажиментите си по охрана на избирателните секции.  Веселин Тодоров, управител на фирмата доставчик, обясни, че някои от хората, които е трябвало да инсталират устройствата, е трябвало да чакат по 7-8 часа на местата за претоварване. Все пак инсталирането приключило около 22.30 часа в събота. ДУМА припомня, че по закон машинният вот трябваше да е въведен навсякъде още преди няколко години. Управляващите обаче си намериха безброй извинения да протакат, а накрая бе решено нововъведението да заработи едва в 3000 секции. Според БСП машинният вот гарантира по-честни избори и намалява риска от манипулации в сравнение с хартиените бюлетини и ръчното преброяване.", "date": "2019.05.27", "title": "\"Технически\" гафове бламираха машинния вот"}
{"url": "https://duma.bg/votat-startira-bez-satreseniya-no-s-iznenadi-n192537", "text": "Без сътресения, но и с някои изненади  преминаха евроизборите в първите три страни членки на ЕС. Първа гласува Нидерландия и там победител се оказа лявоцентристката Партия на труда с 18% от гласовете. Така тя ще има петима депутати в Европарламента - с двама повече от предишните избори през 2014 г. Партията излъчи за следващия председател на Еврокомисията своя представител Франс Тимерманс, който в момента е неин зам-председател. \"Тимерманс стана избор на много гласоподаватели, придържащи се към проевропейски възгледи\", коментира местният наблюдател Рон Фресен по националната телевизия. Тимерманс разкри, че ако стане шеф на Еврокомисията, основният му приоритет ще е борбата с климатичните промени. Втора е управляващата Народна партия за свобода и демокрация (НПСД) на премиера Марк Рюте, която ще има четирима депутати (с един повече от 2014 г). Трети е популисткият \"Форум за демокрация\" с 11,2% и три мандата. Преди вота тази партия бе лидерка в допитванията. Тя впрочем иска референдум за членството на Нидерландия в ЕС. Избирателната активност е най-висока от 1989 година насам - 42 на сто. Холандия има 26 места Европарламента. В Ирландия, която бе втората гласувала страна в ЕС, първото място си поделиха управляващата партия \"Фине гейл\", придържаща се към либералния консерватизъм, и опозиционната консервативна \"Фиана файл\". Те събраха по 23% от гласовете. Трета с 15% е партията \"Независими за промени\" и едва четвърта е \"Шин Фейн\" с 12 на сто. Придържаща се към левия национализъм, тази партия винаги е била в тройката водещи сили в страната. Сензацията на вота е успехът на Партията на зелените с 9 на сто от гласовете (през 2014 г. тя имаше само 1,6%). Нейният кандидат дори победи в столичния избирателен окръг, който е един от трите най-големи в страната. Така \"зелените\" печелят цели три мандата от 13-те на Ирландия. Това е първият подобен успех за една партия в Ирландия.  В Латвия първа е също управляващата партия \"Ново единство\", която е либерално-консервативна. Тя е предпочетена от 26,2% от избирателите. Втора с 18 на сто е социалдемократическата партия \"Съгласие\", която представлява рускоезичното малцинство в страната. Двете партии ще получат по два мандата. Трето с 16,4% е коалиционното обединение \"Всичко за Латвия/Движение за национална независимост на Латвия, което ще има един представител в Европарламента. Избирателната активност бе 33,51 на сто. В събота и неделя се състояха изборите в останалите страни членки. Как изглеждат европейските избори в числа, колко са избирателите, колко са депутатските места и други показатели представя електронното издание на гръцкия в. \"Катимерини\". Гражданите на ЕС, които имат право да гласуват в държавата си на произход или в другата от 27-те страни на ЕС, в които живеят, са 427 милиона. 751 са членовете на Европейския парламент. Те трябваше да бъдат 705 след Брекзит, но Великобритания все още не успява да напусне ЕС. 96 е броят на местата на Германия, най-голямата държава в ЕС, в сравнение с четири мъничета - Естония, Кипър, Люксембург и Малта, които имат по шест места. Средният брой гласове, необходими за спечелване на място в Италия, е около 10 пъти по-голям от този в Люксембург. Малките държави надвишават относителната си тежест. В някои страни минималните прагове са пречка за малките партии, но някои системи за гласуване могат да ги облагодетелстват. Това е цената в евро годишно за политиката на парламента за \"две седалища\", постановена в първоначалния европейски договор от 50-те години. Членовете на ЕП и техният персонал ежемесечно пътуват от Брюксел до френския град Страсбург, на 400 км, за да провеждат пленарни заседания. 24 са езиците, на които работи Европейският парламент. Със или без Брекзит английският език вероятно ще остане доминиращ. 708 са законодателните акта, приети в парламента за 2014-2019 година. Повечето минават на първо четене, като се отнемат средно 18 месеца. Онези, които се нуждаят от по-нататъшно четене, когато депутатите се борят с държавите членки на ЕС и Европейската комисия, отнемат средно по 40 месеца. Това е ключова формула, която позволява на депутатите да се обединят във формална парламентарна група, която има право на специално финансиране, глас в управлението на дневния ред, председателите на комисии и т. н. Една група трябва да има най-малко 25 члена от най-малко една четвърт от държавите членки, т. е. 7 от 28 в момента. Днес има осем групи, но депутатите очакват размествания след изборите. Европейският съюз налага избори по пропорционалната  система, но страните членки избират конкретния вариант. Има три типа избори:  - в 19 страни, като Италия, Полша, Холандия. Избирателят може, в зависимост от страната, да променя реда в листата с кандидати, по която гласува, да зачерква кандидати или дори да групира няколко листи.  По тази система се гласува в 7 страни, включително Германия, Франция Испания, Великобритания (без Северна Ирландия). Избирателите гласуват листи, в които не могат да променят нито реда, нито състава.  Използва се в Малта, Ирландия и Северна Ирландия. Избирателят не гласува по предварително подготвена листа, а съставя собствена, като подрежда кандидатите според предпочитанията си. Гласуването е задължително в пет страни: Белгия, Гърция, България, Кипър и Люксембург. Гласуването по пощата е разрешено в 16 държави в съюза, в повечето случаи, за да се даде възможност да упражнят правото си на глас гражданите, живеещи в чужбина. Така е в Германия, Великобритания, Испания и северните страни. Шест страни разрешават   - за всички избиратели, както е във Франция, Великобритания, Холандия и Белгия, или само за възрастни избиратели или инвалиди, които не могат да отидат до урните (Полша и Швеция).  единствена дава възможност на гражданите си да гласуват по  . Единадесет страни налагат квоти по пол в листите с кандидатите. Френските, италианските, белгийските и люксембургските листи трябва да включват равен брой мъже и жени. В Испания, Словения и Хърватия те трябва да съдържат най-малко 40% кандидати от всеки пол, в Полша изискването е за 35%, а в Гърция и Португалия - 33 процента.", "date": "2019.05.27", "title": " Вотът стартира без   сътресения, но с изненади"}
{"url": "https://duma.bg/mareshki-svali-predizborno-tsenite-na-benzina-i-dizela-n192555", "text": "Лидерът на \"Воля\" Веселин Марешки, който бе и водач в листата на партията за евровота, свали цените на бензина и дизела в изборния ден. Той обяви това с клип във фейсбук. По-рано Марешки се оплака от заплахи, че обектите му ще бъдат затворени, ако не повиши цените. \"Обявявам разпродажба на всички горива в бензиностанциите. До изчерпване на количествата цената е 1.99 за дизела и за най-масовия бензин А 95\", написа аптекарят в социалната мрежа. Изборният кодекс забранява в търговска реклама да се отправят политически внушения в полза или във вреда на една или друга партия, коалиция или инициативен комитет или кандидат. За нарушаването на тази разпоредба Марешки може да бъде санкциониран.", "date": "2019.05.27", "title": "Марешки свали предизборно цените на бензина и дизела"}
{"url": "https://duma.bg/frapantni-narusheniya-oporochiha-izborniya-den-n192556", "text": "Фрапантни нарушения опорочиха изборния ден. Още в първите часове на евровота представители на \"БСП за България\" сигнализираха за купуване на гласове, за раздаване на предизборни материали и нерегламентирана агитация. Още в 9 ч. секретарят и зам.-председателят на СИК №83 в Русе са поискали членовете на секцията да подпишат черновата на протокола предварително, като единствено председателят на секцията от квотата на левицата е отказал. Кметският наместник на с. Церовец, общ. Иваново, обл. Русе, е насочвал местните да гласуват за ГЕРБ. За рекламни материали на ДПС и ГЕРБ, поставени на по-малко от 50 м от избирателните секции в училище \"Пенчо Славейков\" в Пловдив, алармираха избиратели на район \"Източен\". Подобно нарушение е установено в разградското село Радинград. Масово изборите са започнали с непълен състав на СИК, като отсъстващите не са подменени. В Стамболийски зам.-председател на комисия си тръгнал, но на негово място не е поставен друг. За агитация в полза на ДПС сигнализираха членове на секция в Пещера. Кметицата на разградското село Побит камък, регистрирана като представител на ГЕРБ, провеждала агитация пред изборното помещение и давала насоки за гласуването. За агитация за ГЕРБ информират и жители на с. Ламбриново, община Силистра. Кметът на с. Секулово, обл. Силистра, стоял постоянно в изборното помещение и контролирал гласуването.  Областният предизборен щаб на \"БСП за България\" в Перник изпрати жалба до РИК за купуване на гласове в Брезник. От БСП в Перник сигнализираха и за агитация и раздаване на предизборни материали на ГЕРБ в СИК 37 в ОУ \"Свети Кирил и Методий\". БСП в Добрич също алармира за купуване на вот в две секции. До обяд от прокуратурата бяха образували 15 досъдебни производства за престъпления против политическите права. Едно бе прекратено поради липса на доказателства за извършено престъпление. По останалите няма привлечени обвиняеми лица. В Стара Загора и Добрич се разследват посегателства върху помещения, ползвани от партии. Прокурорските преписки за проверка по сигнали за извършени престъпления против политическите права са 143. По 100 е постановен отказ за наказателно производство, а проверките по 43 продължават. Ден преди вота от Института за социална интеграция са констатирали редица нарушения на Изборния кодекс. В СИК в Русе е установен предварително наранен печат. В Пловдив е имало масова липса на кворум при приемането на изборните книжа - присъствали са само 2 от 9 членове на СИК, а по закон трябва да бъдат 50% плюс един. В Пловдив в някои секции е имало незапечатани изборни помещения, прозорци и врати. Такива са установени в СИК в Стара Загора и София. Във Варна е имало залепени образци на бюлетини пред няколко секции, а пред много от тях е бил затруднен достъпът за хора с увреждания, като входът с рампа е бил запечатан. В столичната 24 РИК са констатирани разкъсани бюлетини, разделени от кочана. Сигнал за раздаване на шоколадови изделия с логото на партия в секция 3 е постъпил в РИК в Смолян. Подаденият сигнал е от наблюдател от ИСИ. РИК отрича да е установила подобно нарушение. Представител на общинска администрация без отличителни знаци и без яснота каква е функцията му е присъствал в изборното помещение на СИК в Дома за възрастни хора в кв. \"Дървеница\" в София. След подаване на сигнал от представителя на ИСИ той се е оттеглил. Редица нарушения са констатирани и в секции в Стара Загора - липса на осветление, предварително маркиран образец на бюлетина и подписан предварително избирател в списъка за гласуване.", "date": "2019.05.27", "title": "Фрапантни нарушения опорочиха изборния ден"}
{"url": "https://duma.bg/rumen-radev-nuzhdaem-se-ot-edinna-silna-i-sotsialna-evropa-n192557", "text": "Нуждаем се от единна, силна и социална Европа, която да взема навременни решения в интерес на своите граждани, заяви президентът Румен Радев, след като упражни правото си на глас в столичното Професионално училище по транспорт \"Макгахан\". \"Европа и България се намират на кръстопът. Нуждаем се от демократична България - силна с върховенството на закона и свободата на словото. Нашето бъдеще, нашата свобода и благоденствие ще зависят от хората и от идеите, които подкрепяме с гласа си\", подчерта държавният глава. Той призова всички българи да гласуват и да не оставят друг да избира бъдещето им вместо тях. \"Масовото участие в тези избори е най-сигурният начин за неутрализиране на всеки опит за доминиране на корпоративен, контролиран и купен вот. Нашето бъдеще, нашата свобода, сигурност и благоденствие ще зависят от хората и идеите, които днес подкрепяме с гласа си\", подчерта Радев. Според него премахването на забраната за съобщаване на резултатите от екзит пол отваря нова възможност за манипулация и фалшиви новини.  \"Президентът беше активен по време на цялата кампания, така че аз го приемам като политически лидер за тази кампания и всяко изказване може най-много да ме глобят за агитация. Аз не ги гледам агенциите и съм го казвал много пъти. Днес съм забранил да ми казват резултатите\", коментира по-късно премиерът Бойко Борисов, след като гласува в 78 СУ в Банкя.", "date": "2019.05.27", "title": "Румен Радев:   Нуждаем се от единна, силна и социална Европа"}
{"url": "https://duma.bg/pak-za-gabi-n192561", "text": "Докато Европа гласува за нов Европарламент, ние отново бяхме за гъби. В почти всички страни се наблюдаваше по-висока избирателна активност, отколкото на миналите избори, при нас обаче - напротив. Може би това се дължи на дълбоко вкорененото убеждение на нашенеца, че от него нищо не зависи, но пък после защо се сърдим, че Брюксел взема решения вместо нас? Още повече, че при всичките скандали и \"видими резултати\" преди вота имаше всички необходими предпоставки да се изрази ясно мнение и да се търси промяна. И не е като да нямаше избор - този път палитрата беше особено пъстра.  Е, предпочетохме да не се възползваме от шанса. Позицията \"всички са маскари\" стана една от запазените марки на прехода. В голяма степен сегашната ситуация се дължи именно на нея. А както е казал същият този народ - кой каквото сам си направи, друг не може да му го направи. Няма да се впускам в обвинения и определено не споделям мнението на премиера за \"лошия материал\". Напротив, смятам, че лошият материал е във властта. Но политическата апатия и нихилизмът, които властват за пореден път пред урните, са на път да ни превърнат в истинска диктатура. При това все по-безочлива и нагла.", "date": "2019.05.27", "title": "Пак за гъби"}
{"url": "https://duma.bg/sotsialistite-glasuvaha-za-promyana-i-spravedlivost-n192558", "text": "\"Гласувах за промяна и за справедливост. За една обединена и по-социална Европа\", заяви лидерът на БСП Корнелия Нинова, след като гласува в ОУ \"Петър Берон\" в София. Тя уточни, че е гласувала българите да заемат достойно място в Европа, да бъдат равни с другите европейски народи, да не ядат второ качество храна, да получават европейски доходи и да имат европейски стандарт на живот. \"Гласувах за промяна в България и за справедливост тук. На добър час на всички - за промяната и за справедливостта\", заяви лидерът на социалистите. \"България ще тръгне по нов път. Ние ще имаме реален шанс и ще се преборим за достойни европейски доходи и за справедливост\", заяви след гласуването си водачът на евролистата на БСП Елена Йончева и коментира, че всичко, което е обсъждано по време на предизборната кампания, ще бъде изпълнено. \"Колкото по-голяма е избирателната активност, толкова по-голям е шансът България да успее и действително да бъдем част от Европа- да живеем достойно\", заяви тя. \"Гласувайте за това Европа да бъде единна, солидарна, без скорости, без страни първа и втора категория. За Европа, която най-вече е социална, защото това е най-големият дефицит в ЕС през последните 10, да не кажа и 20 години\", призова Сергей Станишев. За промяната на статуквото и по-доброто бъдеще гласуваха всички кандидати за евродепутати от листата на \"БСП за България\".", "date": "2019.05.27", "title": "Социалистите гласуваха за промяна и справедливост"}
{"url": "https://duma.bg/mvf-targovskite-voyni-otnemat-03-ot-rastezha-n192534", "text": "Търговската война между САЩ и Китай \"застрашава\" глобалния икономически растеж през настоящата година и може да доведе до повишаване на цените за потребителите, предупреди Международният валутен фонд (МВФ) в свой анализ. Според експерти на фонда, в случай че новите двустранно наложени високи мита и други наказателни мерки между САЩ и Китай продължат и занапред, те биха могли да обхванат и други страни и да доведат до отслабване на растежа на световния брутен вътрешен продукт (БВП) с около 0,3%, макар и само в краткосрочен план. Експертите на МВФ заявиха, че наложените наскоро многомилиардни тарифи са били най-вече поети в негативен план от американските домакинства с ниски доходи и от фирмите вносителки, като в същото време високите мита са оказали смесено въздействие върху производителите.", "date": "2019.05.27", "title": "МВФ: Търговските войни отнемат 0,3% от растежа"}
{"url": "https://duma.bg/feysbuk-lavina-n192527", "text": "Една от най-популярните социални мрежи призна за премахването на над 3 милиарда фалшиви акаунта. Новината е стряскаща и заради факта, че увеличението на неправомерните регистрации във фейсбук е почти двойно - ако за последното тримесечие на 2018 г. са хванати 1,2 милиарда, до март на текущата те са вече 2,19 милиарда. Грешно е да се мисли обаче, че зад всички лъжливи страници във виртуалната паяжина стоят истински хора, въпреки че и човеците имат пръст в това. Появата на огромно количество специални компютърни програми, т. нар. ботове, действащи по зададен алгоритъм с определена цел, превърна фейсбук в място за публично изразяване на неконтролируема омраза. Именно по този параграф се налага да бъдат изтрити близо 7 милиона поста - рекорден показател, откакто изобщо съществува рожбата на Марк Зукърбърг. Измислените сайтове се множат и заради автоматичните атаки от страна на киберпрестъпниците. Сцени с насилие, пропаганда на тероризъм, враждебни изказвания, порнография, продажба на наркотици и оръжие са само част от съдържанието на регистрираните фейк профили. И с тях не може да се справи дори прехваленият изкуствен интелект. Нужна е и човешка намеса. Както и много пари. Които да са бая повече от обявените 7,5 милиона долара, отпуснати от компанията за \"усъвършенстването на технологиите за анализ\". Заради изтичането на информацията с личните данни на милиони потребители и бурните скандали от миналото лято интернет гигантът загуби около 40% от оценъчната си стойност. Акционерите на компанията не спират да искат оставката на Зукърбърг като председател на Съвета на директорите на \"Фейсбук\". Измислените профили продължават да се множат, а с тях като лавина нарастват и непредвидените опасности, които крие социалната мрежа. И е по-близо, отколкото ни се струва, времето, когато сегашната непредсказуемост на фалшивите новини ще ни изглежда като детска фантазия.", "date": "2019.05.27", "title": "Фейсбук лавина"}
{"url": "https://duma.bg/trakiya-i-evropa-n192526", "text": "Ако има предизборен байрак, който управляващите изхабиха от употреба, то това са магистралите. Байракът вече е не само изхабен, но и пробит от лъжи и празни обещания. А за немалка част от тях принос има и Той, който, след като преряза лентата на нов участък от \"Струма\", присъства и на първата копка на разширяването на пътя от София до ГКПП Калотина. Незнайно защо обектът изведнъж, в края на 2018 г., бе кръстен магистрала \"Европа\". Той вероятно не знае, или удобно премълчава информацията, че това бе част от магистрала \"Тракия\".  \"Планира се АМ \"Тракия\" да прави връзка с Република Сърбия при ГКПП Калотина след разширението на северната дъга на околовръстния път на София. От сръбска страна се очаква магистралата Ниш - Димитровград и българска граница да бъде завършена в края на 2017 година.\" Това пише в Уикипедия. За \"Европа\" няма нищо. Важното е, че е дошло време за реванш. След като не можа да пререже лентата на \"Тракия\" през 2014 г., защото падна от власт, догодина Той вероятно ще прибави още една лентичка в колекцията си, от \"Европа\". Независимо че сроковете, обявявани от министрите Му, са съвсем други. Ето ти, Томи, гола поляна, нива, и догодина октомври ще видиш какво ще стане\", обръща се Той към Томислав Дончев. \"Строителят по времевия график гарантира, че ще го изпълни за около година и осем месеца, тоест края на следващата година\", казва Нанков по време на нов епизод от риалити обиколката, в която Той шофира, а шутовете се въртят около Него. Същата е ситуацията и с \"Хемус\". Според Него и регионалния министър Петя Аврамова  магистралата трябва окончателно да е готова до 2024 г. Владислав Горанов обещава това да стане до 2022 г. Как? Не е ясно. За участъка от 90 км след Велико Търново още няма краен проект. \"Струма\" я отлагаме за следващия програмен период. Сега на мода е \"Европа\". ", "date": "2019.05.27", "title": " \"Тракия\" и \"Европа\""}
{"url": "https://duma.bg/rozoproizvoditelite-se-obediniha-n192528", "text": "В Карлово беше учредена Национална асоциация на розопроизводителите. Основната й цел е да обедини всички производители на розов цвят в страната и отрасълът да излезе от сивия сектор. В нея могат да членуват както големите, така и по-малките розопроизводители. \"Идеята е да се обединим, да сме представители на истинските розопроизводители в България - това е най-важното, от там нататък да работим с институциите, за да договорим коректно и справедливо субсидиране на бранша и трябва да бъдем медиатор в отношенията с преработвателите\", заяви за БНТ председателят на асоциацията Христо Николов. В момента най-големият проблем пред розопроизводителите е недостигът на работна ръка. Те посочиха, че много от цвета остава необран, защото няма достатъчно берачи. Пред държавата розопроизводителите ще настояват за финансово подпомагане на биопроизводителите и за субсидиране на база произведена и реализирана продукция. Изкупната цена за килограм розов цвят към момента е 2,50 лева. Очакванията са, че цената ще се задържи до края на кампанията, тъй като добивите ще бъдат значително по-малки в сравнение с миналата година.", "date": "2019.05.27", "title": "Розопроизводителите се обединиха"}
{"url": "https://duma.bg/chereshite-poevtinyaha-s-26-n192529", "text": "С 26 на сто поевтиняха средно черешите за седмица, сочат данни на Системата за агропазарна информация (САПИ). В страната те се продаваха на дребно в широки граници от 2,80 до 9 лв. за килограм. Подобна е конюнктурата и при друг популярен пролетен плод - ягодите. За периода при тях е отчетено значително поевтиняване от 23 на сто. Те също се продаваха по сергиите и магазините с големи разлики в цените от 2,40 лв. до 6 лв. за килограм. Бананите на дребно се предлагаха от 2,20 до 3,20 лв./кг на дребно, като за седмица средната им цена е паднала незначително само с 1%, сочи още статистиката. Лимоните остават със стабилни средни цени на дребно на ниво от 3,04 лв./кг. Цитрусът се продаваше от 2,20 до 4 кинта килото. При ябълките също има застой на цените на ниво от 2,05 лв./кг, а в различните райони на страната вариациите бяха от 1 до 3,49 лв./кг. При зеленчуците най-голямо поевтиняване от 10 на сто е отчетено при доматите и краставиците. На доматите средната цена падна на дребно до 2,45 лв./кг, като те се продаваха от 1,40 до 3,80 лв./кг. Краставиците се предлагаха средно по 1,99 лв./кг, като цените им варираха от 1,40 до 2,60 лв./кг. Картофите останаха на същите цени и вървяха от 1,30 до 2,30 лв./кг, а спанакът - от 1,50 до 7,98 лв./кг. Салатите се продаваха от 0,50 до 1,30 лв. бройката, като средната им цена падна с 1% до 0,87 лева.", "date": "2019.05.27", "title": "Черешите поевтиняха с 26%"}
{"url": "https://duma.bg/proveryavat-golemite-vei-za-skap-tok-n192531", "text": "Големите производители на зелена енергия ще бъдат проверявани за скъп ток. Това стана ясно след срещата на протестиращите представители на малки ВЕИ с министъра на енергетиката Теменужка Петкова, председателя на парламентарната комисия по енергетика в НС Валентин Николов, шефа на КЕВР Иван Иванов и зам.-министъра на земеделието Лозана Василева. След нея Иван Иванов информира, че е поискал от всички електроразпределителни дружества в страната да отговорят какъв е статутът на фирмите, които според протестиращите получават двойно субсидиране. Там, където се установи, че има такива дружества, комисията незабавно ще се произнесе със съответно решение, обеща той и допълни, че в момента преференциалната цена на централите на протестиращите е 104 лв. за мегаватчас.", "date": "2019.05.27", "title": "Проверяват големите ВЕИ за скъп ток"}
{"url": "https://duma.bg/yunker-gartsiya-vleze-v-evrozonata-s-falshiva-statistika-n192532", "text": "Гърция е предоставила навремето на Евростат неверни данни за икономическите си показатели, което е открило пътя й към еврозоната през 2001 г., заяви председателят на Европейската комисия Жан-Клод Юнкер в интервю за в. \"Билд\". \"Валутният съюз трябва да бъде по-надежден от брака, в противен случай никой няма да вярва в него\", каза Юнкер и изтъкна необходимостта всичко да бъде внимателно проверявано преди присъединяването на дадена страна към еврозоната. \"Истината е, че Гърция през 2001 г. стана член на еврозоната след фалшифициране на статистическите материали\", добави той. Председателят на ЕК обаче подчерта, че Европа се учи от грешките си и \"сега Евростат може да провери всичко във всяка държава от ЕС\". Според експерти обаче приемането за чиста монета на статистиките на южните ни съседи преди 18 години е било част от сценария за функциониране на еврозоната, предвиждащ в нея да има и по-слаби икономики и по-този начин курсът на единната валута да е на конкурентно ниско ниво.", "date": "2019.05.27", "title": "Юнкер: Гърция влезе в еврозоната с фалшива статистика"}
{"url": "https://duma.bg/oisr-otlozhi-priemaneto-na-balgariya-n192533", "text": "Организацията за икономическо сътрудничество и развитие (ОИСР) отложи приемането на шест нови страни, сред които и България, твърди Франс прес. \"Не, процесът не е блокиран\", заяви генералният секретар Анхел Гурия на пресконференция в края на годишната среща на ОИСР, на която не бе дадена зелена светлина на кандидатурите на България, Бразилия, Аржентина, Перу, Румъния и Хърватия. \"Понякога се напредва с ходене, друг път с бързо вървене, а понякога с тичане\", се обоснова ръководителят на базираната в Париж институция, когато бе попитан по-конкретно за Бразилия, чийто президент Жаир Болсонаро получи подкрепата на Доналд Тръмп за присъединяване на неговата страна. \"Имаме 36 страни членки и всички те трябва да вземат решение\", добави Анхел Гурия. Страните членки \"биха искали да знаят с каква цел ОИСР трябва да се разшири, преди да приемат нови членове\", обясни пред Франс прес дипломатически източник, който намекна за разногласия в институцията.", "date": "2019.05.27", "title": "ОИСР отложи приемането на България"}
{"url": "https://duma.bg/a-sega-nakade-n192523", "text": "Веднъж президентът на Гана пожелал страната му да започне да произвежда автомобили. Успял да се договори с Югославия за внос на автомобилни части, които да се сглобяват на място. Само един проблем имали тези \"африкански\" коли: след плащането на мита, застраховки и транспорт комплектът с частите пристигал в Гана на по-висока цена, отколкото би струвал вносът на готовия автомобил.  Има много примери как държавното управление с нескопосаната си намеса уврежда националната икономика. Не по-малки щети причинява пълната държавна ненамеса. За да се радват хората на добър живот, бизнесът и компетентното правителство трябва да работят заедно: да следват общи планове за технологично развитие и подкрепа на човешкия капитал на нацията.  У нас също има симбиоза между държава и бизнес, но от порочен тип: правителството хем дърпа конците на бизнеса с обществени поръчки за милиарди, хем си затваря очите за дефектите на пазара на труда и изкривената данъчна система. Затова се натрупаха тежки структурни проблеми. Те не са нерешими, но изискват непопулярни мерки, т.е. политическата им цена е твърде висока. Ще се намери ли политик, който да се заеме с истински важните за България неща?  Такъв системен проблем са циганите - но не заради повишените нива на престъпност, свойствени за всяка маргинална група, а заради продължаващото им изключване от икономическата и социалната тъкан. Процесът, разбира се, е двустранен, но инициативата за преодоляване на изолацията трябва да дойде от по-големия. Възраждането на аграрния сектор, а и много други неща в държавата са вече невъзможни, ако не прокараме мост и не въведем ред в отношенията с ромите.  Друга болест е липсата на стопанска структура, заради което качествените работни места са малко и амбициозните хора са принудени да емигрират. Някога икономиката ни обслужваше производството в СССР и след разпадането му тя припадна. Повтаряме същата грешка: индустрията ни сега зависи почти по същия начин от производствените вериги в Западна Европа. Както и по времето на СИВ, правим възли и детайли, а не крайни продукти. Уязвими сме от кризите на Големия брат, при това не получаваме пълната стойност от труда си.  Остър структурен проблем е застоялият се вече 22 години валутен борд, който ограничава парите в обращение и потиска цената на труда. Като дявол от тамян политиците бягат и от въпроса за съдбата на въглищните ТЕЦ - и така спират неизбежния преход към възобновяема енергия. В ерата на климатичните промени още (вече) нямаме национална напоителна система въпреки изобилните водни ресурси. Не се отнасяме сериозно и към опазването на горите. Обидно ниските заплати смазват българския учен, медик, учител. Независимо от \"икономическия растеж\" и \"стабилността\" повечето хора в България не изпитват подобрение в живота си. Но партиите не губят от това, тъй като никой не предлага алтернатива. Има защо да не рискуват: първият, който посочва реалните проблеми и предлага решения, най-често бива разпъван на кръст.", "date": "2019.05.27", "title": "А сега накъде?"}
{"url": "https://duma.bg/magareta-letyat-iz-oblatsite-n192522", "text": "Най-напред: ЧЕСТИТ ПРАЗНИК на всички, които преминаха през Мътилката на Прехода, оставайки предани на истинските ценности в нашата култура и духовност. *** Десетина дни преди 24 май ни подготвиха за Празника - научихме, че Павчо и двама негови съзаклятници се подписали до праисторическите рисунки в пещерата Магурата. Едва ли Павчовци са имали някакви колебания, когато са оставяли следите си в Магурата - и защо да ги имат, когато вероятно са продукт на Хаврата, която минава за образователна система в Славната Ера на Прехода. Само си спомнете на колко дивотии бяхте свидетели, на какви експерименти, родени в мътни мозъци. Авторът на праисторическите рисунки щеше да предпочете завинаги да си остане в онези времена - ако някаква машина на времето го бе пренесла дори за един час в наши дни. Слава Богу, разминало му се е и той е имал късмета да довърши творението си. Когато разкарваш Вазов и Ботев като нещо ненужно из разни плиткоумни образователни програми - вадиш ги от учебниците и сетне ги връщаш, късайки по този начин парчета от плътта на Народната Свяст - какво да очакваш тогава от Павчо? Ти направо му казваш: \"Бягай към Магурата и драскай до насита!\" На пируетите в \"образованието\" щеше да завиди дори великата балерина Алисия Алонсо. А пък от някои лафове на Иван Костов всеки би примрял, някои от тях са по-устойчиви и от най-проклетия плевел и по-отровни дори от бучиниша. Веднъж безподобният екзалтант Мишо Михайлов организира рождения му ден като всенароден празник - за да заличи някак мизерната му фраза \"Култура до 1989 година нямаше\". И в някаква степен успя да измие срама на Костов, което си беше едно чудо. Както и да е - да сме благодарни, че Костов не издраска въпросния лаф в Магурата. И какво да прави Павчо, когато образователни министри хулиганстват, а тия на културата пишат оратории за премиерите си, най-малко това - макар че специално Абрашев, примерно, беше един кротък и някак си кадърен човек. Господ си прави много шеги с нас и няма да спре, докато не забраним онзи дивашки крясък \"Господ е българин\" - имам предвид сегашните реклами, които зверски използват онова кротко промълвяне на Мичмана (Николай Колев) в ноемврийската вечер на 1993 г. в Париж, по време на паметния мач с Франция. Мичмане, ела да ги видиш сега хитреците, които правят бизнес от твоето потресение. Най-много обаче Господ се шегува, докато реди тукашния властови пасианс. \"Е, не може да бъде!\" - си казваме всеки път, когато някое чучело стане министър - за да видим съвсем скоро след това, че имаме насреща си ново безподобие. Някои от тия екземпляри сякаш са слезли от праисторическите рисунки в Магурата, сякаш даже са техни прототипи. Не ми вярвате ли - е, не ме теглете за езика, защото, ако тръгна да изреждам, няма да можете да спите от яд и срам. Срамливият яд - тази велика особеност на Българина, на нея робува той. И на други още задръжки, повечето благоприлични - понеже грамадното мнозинство от днешните обикновени хора са учили по друго време - когато се знаеха кои са действително великите автори, кои са техните честни чираци, имаше ред, който свещено се спазваше. Нямаше начин да си толкова тъп, че да искаш да изпревариш Вазов, да го избуташ настрани, има един такъв мераклия днес. Или да си още по-тъп, та да смяташ, че хората ще вярват на теб - интелектуалния катунар, маскиран като социолог или антрополог, а не на Ботев. Него пък, горкия, не престанаха от 30 години да го отстрелват разни образователни шушумиги - грешите, ако си мислите, че всичко е приключило с отровния изстрел на Вола. Преди няколко дни бяха матурите и една репортерка задаваше въпроса \"Какво не искате да ви се падне?\". И някакво момиче неприязнено отсече: \"Вазов - в никакъв случай, и Димчо Дебелянов!\" Репортерката можеше да се напъне и да попита - \"Защо?\" Но не го направи и ние пропуснахме да получим прояснение за този инфантилен изстрел по Народния Поет. Защо бе, пале ненагледно, с какво са ти напълнили главицата, кой ти е замъглил разсъдъка, чий отровен бъбреж е изкласил нещо в теб, та си толкова категорична. После пък попитаха едно момиче какво иска да й се падне и тя рече: \"Атанас Далчев\". Истинските ценности, изглежда, все пак, някак оцеляват - както и да облъскват главите на дечурлигата. Ясно е, че Павчовците се множат и ще се множат. Така ще бъде, понеже няма дори капчица свян в ония, които джуркат Миналото и Историята, сякаш играят на зарове в Магурата - не пещерата, а царството на софийските шашмаджии срещу НДК в началото на 90-те години. То няма и никаква разлика между едните и другите. Ние оплакваме днешната нелека участ на първенците на литературата ни - за тях Властниците пет пари не дават. Но те няма да примигат дори когато направо откраднат езика ни. Турците продължават да си правят гаргара с нас - това е естествено, когато имаш външен министър като Захариева. Рядко природата е била толкова изобретателна - един поглед само към тази дама и ти става ясно, че разбира от всичко. Звери се срещу океана и е готова да го изгребе с чаена лъжичка. Посланикът на Анкара наскоро ни подкара с претенцията турският език да се изучава повече у нас, Захариева веднага се изпъчи с лъжичката - и това се случи точно в дните, когато Скопие поиска Европейската комисия да признае \"македонския език\". Хитрият османец беше наясно, че нашите няма дори да гъкнат срещу нахалната претенция на македонците. Ще мълчат и когато откъснат и присвоят окончателно този югозападен български говор. В шармантния договор с Македония, с който все се хвалим, дали пише, че предстои анексия на езика ни? Бягайте и се подпишете в Магурата, поне това направете. Павчо със сигурност не е чувал за Захариева, Заев, приватизаторите новомакедонци и всичко останало. Обаче то се усеща във въздуха, дори най-примитивният човек може да подуши вонливата миризма на безотговорността, на Разпада - да го кажем направо. Позволяват на всеки нахалник, на всеки, който е пожелал, да обругае Историята ни, Миналото ни, ценностите ни - позволяват на всеки да изчегърта името си върху тях. Тези подписи на гаврата никой Господ няма да ни ги прости - даже онзи от футболната реклама, в която той изглежда като подпийнал Боримечка. Постепенно Павчовци бяха подготвени за всякакви лъжи - най-вече за тази, че Свободата е всепозволеност. Ако министър на образованието/Танев твърди, че Наполеон е един обикновен хвалипръцко, защо пък Павчо да не шари с шилото из Магурата. Може би той е проумял, че това не е толкова осъдително, колкото безцеремонните изхвърляния на повечето чучела. А пък Чучелпохвалите са направо непоносими за нормалния слух. Павчо \"дописва\" едно безценно свидетелство за съзряването на човешкия разсъдък - те пък също толкова нахално оставят свидетелства, че съзряването им практически е невъзможно. Неговото хулиганство е нищожно в сравнение с това на мизерниците, които си острят моливите по Историята. Не е лошо най-после да въведат и един нов учебен предмет - \"История на съвременното словоблудство\", в който да се изучават мерзостите по адрес на истинските ценности на Времето. Обуначването на децата не бива да бъде оставено на случайността. Особено внимание трябва да се обърне на все по-враждебните ругателства срещу Народа като цяло. Прислужниците на Властта искат изцяло да го принизят - и така да оправдаят несгодите на опекуните си. Маниаци/Мъничета облайват Истината. И това не свършва и не свършва. *** Наскоро попаднах в архивите си на един акварел на великия Борис Димовски - бях го забравил и той направо ме жегна. Магарета летят из облаците. Няма нужда от повече обяснения - това казва всичко.                ", "date": "2019.05.27", "title": " Магарета летят из облаците"}
{"url": "https://duma.bg/samneniyata-ostavat-n192525", "text": "Отборът на \"Лудогорец\" спечели осма поредна национална титла по футбол. Къде с помощта на съдии, къде без достатъчно съпротива от противниковите отбори, съставът от Разград изпревари отново конкурентите си. Че футболният ни шампионат е съпровождан често от скандали, знаят всички, но най-големият обаче изригна преди последния кръг. На празничния 24 май отборът на \"Черно море\" изгони петима титуляри преди мача с \"Лудогорец\" по недоказани обвинения за симулативна игра срещу ЦСКА три седмици по-рано. А за гостуването в Разград се знаеше отрано, че варненци не играят за нищо и няма да си дадат зор срещу свикналите да се виждат все на върха \"орли\".  Че в българския футбол има много нагласени резултати, е публична тайна, но досега единствени потърпевши през годините са били все отбори от дъното на класирането - габровският \"Янтра\", пернишките \"Миньор\" и \"Металург\", а съвсем наскоро и старозагорският \"Верея\". При това по обвинения за \"черно тото\", но (забележете) в мачове с \"грандовете\" \"Лудогорец\" и ЦСКА, и без дори да се споменава още по-скандалния двубой с \"Левски\", спечелен с 4:3 след голово надлъгване, което вдига много коефициентите на футболните залози. Крайно време е БФС и неговата Комисия по футболна етика и феърплей да се намеси решително и да докаже кой дирижира \"черното тото\" в българския  футбол. Ако от \"Черно море\" докажат, че половината им титуляри са играли симулативно, каква санкция ще последва за ЦСКА, който е печеливш в случая? А какво наказание ще получи варненският клуб, ако това не бъде доказано? Защото ще излезе, че просто \"моряците\" нарушават футболния феърплей и без опитните си футболисти са играли формално в \"мач без значение\" за тях, но поднесъл на тепсия осмата титла на \"Лудогорец\". И в двата случая обаче съмненията остават.", "date": "2019.05.27", "title": "Съмненията остават"}
{"url": "https://duma.bg/georgi-bogdanov-ima-nuzhda-ot-detski-ombudsman-v-balgariya-n192524", "text": "- Неточни са и двете твърдения. Истината е, че в общественото пространство се наложи едностранчиво разглеждане на текстовете от стратегията. Мерките за грижа за децата, разписани в нея, бяха извадени от концепцията за ценностите на целия документ и бяха представени като камшици в ръцете на митични злосторни същества, наречени социални работници. Заради това част от родителите започнаха да се страхуват, че децата ще им бъдат отнети по неясни и нечисти подбуди. В действителност във всекидневната практика на социалните работници извеждането на дете от семейството е последна мярка, до която се прибягва единствено в случаите на крайна безизходица и липса на каквото и да е по-добро решение.  Отново подчертавам, че това са страхове само на част от родителите. Противниците на стратегията далеч не са представителна извадка на всички родители в България. В този смисъл не можем да твърдим, че Стратегията за детето не среща интересите на семействата. - Да, държавата е тази, която да гарантира, че митичните социални работници не са злосторници, а са хора и родители като нас; че нямат желание и необходимост \"да продават\" българчета в чужбина и че правят всичко по силите си да защитят децата. И тези социални работници, и цялата система трябва да бъдат подпомогнати и в тях да се инвестира, те да се обучават и развиват, за да имаме една по-добре работеща система. Но да се твърди, че те \"отнемат и изнасят деца\", е толкова абсурдно и толкова грозна клевета, че отново призовавам представителите на институциите да излязат и да обяснят на хората, че това не е вярно, за да не се демонизира гилдията, която и без това работи при много трудни, направо невъзможни условия.    - Всъщност омбудсманът Мая Манолова имаше едно първо становище, в което казва: \"заставам зад мисията и целите на новия стратегически документ\", както и че \"Стратегията е визионерски документ, насочен към децата и цялото ни общество\", отправяйки две препоръки за подобрение към нея. Във второто си становище от 15 май тя твърди точно обратното: \"Особено разрушително е и противопоставянето на интересите на детето на семейните ценности, тъй като благополучието на детето не може да бъде отделено от това на неговото семейство.\" Ние от Националната мрежа за децата, която обединява над 150 организации от страната, работещи с деца и семейства, не знаем какво в крайна сметка е нейното становище за стратегията и това още повече налага обособяването на отделна позиция на детски омбудсман в България.   - Но наличието на конфликт или неразбирателство не е причина да се оттеглим от процеса и да чакаме проблемите да се разрешат от само себе си. Държавните институции трябваше да застанат и да обясняват всеки ден какво има в тази стратегия и какво няма, за да бъдат разсеяни фалшивите новини и дезинформацията, с която беше залято цялото ни общество. Иначе какво ще се случи? Държавата се оттегля от ангажиментите си за закрила на българските деца ли? Всяка година има над 550 сигнала за насилие над деца. По-голямата част от тях - над 200, са за физическо насилие, жалбите за неглижиране на деца от родителите им са над 150, сигналите за сексуално насилие - 61. Какво правим с тези деца? Оставяме ги на произвола на съдбата ли? - Интересите на детето са същите, каквито са интересите на всеки един друг член от семейството. Нямаме спор, че ако единият родител нарушава някое право на другия родител, той не само може, но и трябва да потърси защита. Такива например са станалите публично известни множество случаи на домашно насилие в последните години. Защо тогава имаме спор по този въпрос, когато са нарушени правата не на родител, а на дете?   - Това твърдение е част от разпространяващите се митове. Напротив - ние като Национална мрежа за децата настоявахме да има текст, в който изрично да се казва, че деца не биват да бъдат извеждани от семействата поради бедност. Инструментариумът, с който боравят социалните работници, е разнообразен и се използват всички възможни начини за подкрепа на семействата в осигуряването на помощ - подкрепа при намирането на работа, насочване към квалификационни програми за придобиване на нови умения, консултация и помощ при кандидатстването за социални помощи и други придобивки и т. н. В някои от случаите, трябва да признаем, тези мерки се оказват недостатъчни, защото кризата в семейството е толкова голяма, че има риск за здравето и живота на детето - например системно малтретиране, трафик, сексуална експлоатация и пр. В тези случаи на първо място се търси възможност за настаняване при близки и роднини и едва след това приемно семейство или друга социална услуга. Във всички такива случаи извеждането на детето е временно, до подобряване на условията в семейството, и през целия период общуването между детето и родителите не бива да бъде прекъсвано. Алтернативата на приемната грижа е настаняване в социална услуга от резидентен тип, т. е. настаняване в дом, което дори противниците на Стратегията за детето, вярвам, биха се съгласили, че не е по-добър вариант. - Всяка държава има план за децата си! Ние трябва да изберем ще бъдем ли такава държава, или не. Има атака в световен мащаб за правата на децата и за правата на човека. Тази атака идва от крайнодесни религиозни кръгове, които са обвързани с националистически партии и налагат тезата, че човешките права са нещо лошо и трябва да следваме естествения път на нещата. На практика има тенденции, които отричат всички постижения, до които е достигнало човечеството - в областта на репродуктивното здраве, образованието, защитата на слабите и неоправдани слоеве от обществото и пр. От нас зависи по кой път ще поемем като държава и нация и какво бъдеще ще осигурим за децата си! ", "date": "2019.05.27", "title": " Георги Богданов:    Има нужда от детски омбудсман в България"}
{"url": "https://duma.bg/dokoga-shte-zadavame-samo-vaprosi-n192521", "text": "Феноменът на нашето време, социалните мрежи, не залива повсеместно целокупния български народ. Гледа се телевизия, и то със съзнанието, че и там \"лъжат на поразия\". Но поне може да се превключват програмите и дори да се гледат чужди, не само западни. Каквото и да си мислят и очакват рекламодателите, превключването се случва най-вече по време на реклами. Едва ли някой би искал непрекъснато да му се напомня за болки ту в ставите, ту в корема, да не говорим за простатата, която \"алармира\". Лекарите си правят оглушки, независимо че рекламираните лекарства, повечето вносни, завършват с подчертано напомняне, че може да се ползват без \"лекарско предписание\". Важна подробност, защото не се харесва висенето с часове пред кабинета на \"домашния лекар\", който почти задължително изписва панацея срещу здравословен проблем, която се намира \"съвсем наблизо, в аптеката на ъгъла, и там е на приемлива цена\". Иначе лекарите си имат и проблеми. Като всички из Отечеството. Отдалечаването от човешките ценности и доброто възпитание си е едва ли не нещо нормално днес и съчувствието изчезва за часове. Другото е, че единици лекари - началници или специалисти, създали си през годините име на добри диагностици, получават заплати, които десетки пъти превишават заплащането на редовите лекари и медицинския персонал. А ако тава се случва в държавните или общинските болници, тогава напрежението трудно се замита. Да не говорим за условията, в които се налага да работят, особено в провинцията, или за липсата на модерни медицински апаратури. Фактът, че все още много българи поемат към медицинския квартал на Истанбул, привлечени от реклами или насочвани дори от наши лекари, работещи в частни болници с чужди собственици, търсят спасение от тежки болести, е красноречив. В Турция здравеопазването, най-вече в Истанбул, е доведено до ниво на добър бизнес с предлагане на скъпи, но модерни здравни услуги. И пазарният механизъм е прострял лапи и у нас. Знам си, че не е само в тази област, но е потискащо да се търси помощ навън. Сякаш държавата се е предала и по това направление въпреки конституционното задължение да осигурява здравеопазване на гражданите си. Мерките, т. е. средства на парче, някой и друг милион, се обещават, дори се дават, но кой знае защо кацата е без дъно. Все не остава време, а може би липсва и експертен капацитет да се изгребат авгиевите обори на здравната ни система, която замени онази от соцвремената. Онази, по която българите на достолепна възраст ронят сълзи. Другите ругаят управници и пустосват де що има чиновници, включително лекари, но гневът им стига до мрежите. За братята цигани дори не си струва да се споменава. Те си имат свои правила и с лекарите постъпват така, както си карат каруците из т. нар. луксозни квартали на столицата - всяка събота и неделя и нищо не е в състояние да промени ситуацията. Столичани така и така са свикнали, ще издържат. Както издържат и на онзи въздух, който бил опасен за здравето, но си го гълтаме вече години. Уж Столичната община взимала мерки и знаела откъде идва замърсяването на въздуха, но кашлицата на живеещите в София не спира. Уж автомобилите, онези старите, от които Европа последователно се освобождава, щяха да бъдат спирани като една от причините за сивотата, в която се къпе столицата ни през ден, но нещо не се получава. Просто бизнес, а там държавата се оказва безсилна. Липсва примерът. Народът е един, вече 7 млн. само. Онези с неимоверно големите доходи и спестявания в милиони били 150 хиляди, изчислили синдикатите. Те диктували условията. Е, докога? Всъщност докога ще задаваме само въпроси? Този път защо не се търсят отговорите? ", "date": "2019.05.27", "title": "Докога ще задаваме само въпроси"}
{"url": "https://duma.bg/debelyanov-i-angelite-s-nay-mnogo-askeer-i-n192515", "text": "За 29-и път фондация \"А'Аскеер\" връчи своите национални награди за постижения в театралното изкуство през изтеклия сезон. Церемонията се състоя навръх 24 май - Деня на българската духовност, просвета и култура и на славянската писменост - в Театър \"Българска армия\". Отличията се дават \"от артисти - за артисти\". Дванадесетте категории включват представления и техните творци с осъществена премиера в периода от 1 април 2018 г. до 31 март 2019 г. Обект на внимание са 90 спектакъла. 60 от тях са реализираните премиери в София, а 31 - са представени от извънстолични театри. Режисурата на церемонията бе поверена на проф. д-р академик по непреходни търсения Иван Москов. Сценография и костюми Нина Пашова. Музикално оформление Добрин Векилов-Дони.  Комисията с тайно гласуване определи носителите на \"Аскеер 2019\". За \"Драматургия\" тя отличи \"Дебелянов и ангелите\" от Александър Секулов на Драматичен театър \"Н. О. Масалитинов\" в Пловдив. Мира Каланова взе приз за \"Сценография\" за \"Дебелянов и ангелите\", постановка Диана Добрева, и за \"Бащата\" от Флориан Зелер, постановка отново Добрева, Народен театър \"Иван Вазов\". В категорията \"Театрална музика\" бе награден Калин Николов за \"Празникът\" по сценарий на Томас Винтерберг, Могенс Руков, Бо Ерхард Хансен, сценична версия Дейвид Елдридж, постановка Явор Гърдев, МГТ \"Зад канала\", за \"Драконът\" по едноименната притча от Евгений Шварц, сценична версия и постановка Гърдев, ДТ \"Стоян Бъчваров\" към ТМПЦ Варна и за \"Наблюдателите\" от Константин Илиев, постановка Гърдев, НТ \"Иван Вазов\".  Стоян Младенов бе отличен за \"Поддържаща мъжка роля\" за образа на Ансел Смит в \"Килър Джо\" от Трейси Леттс, постановка Стайко Мурджев, МГТ \"Зад канала\". Поддържащата женска роля заслужи Ирини Жамбонас за ролята си на Елизе в \"Аз обичам, ти обичаш, тя обича\" по текстове на Теди Москов и Симон Шварц, постановка Т. Москов, МГТ \"Зад канала\". Радина Кърджилова спечели в категорията \"Водеща женска роля\" за играта си на Сара в \"Любовникът\" от Харолд Пинтър, постановка Деян Донков, НТ \"Иван Вазов\". Валентин Ганев пък бе отличен за \"Водеща мъжка роля\" за образа му на Лаймън Фелт в \"Спускане от връх Морган\" от Артър Милър, постановка Николай Ламбрев-Михайловски, НТ \"Иван Вазов\".  \"Аскеер\" за \"Режисура\" грабна Диана Добрева за \"Бащата\" от Флориан Зелер, НТ \"Иван Вазов\", и за \"Дебелянов и ангелите\", който стана и \"Най-добър спектакъл\". Ненчо Костов бе определен за \"Изгряваща звезда\" за ролята на Дебелянов в \"Дебелянов и ангелите\" и образа на Васил Левски в \"Наблюдателите\" от К. Илиев, постановка Гърдев, НТ \"Иван Вазов\".  Фондация \"А'Аскеер\" удостои с наградата за цялостен принос към театралното изкуство \"Аскеер 2019\" известния актьор Иван Налбантов. ", "date": "2019.05.27", "title": "\"Дебелянов и ангелите\" с най-много  \"Аскеер\"-и "}
{"url": "https://duma.bg/yuzhnokoreets-grabna-zlatna-palma-na-festivala-v-kan-n192514", "text": "За втори път в историята на кинофестивала в Кан най-високото отличие спечели азиатец. Носител на \"Златна палма\" в 72-то издание на престижния форум стана южнокорейският режисьор Бон Джин-хо за филма си \"Паразит\". Коментарите бяха, че голямата награда отново се изплъзна на Педро Алмодовар и неговия \"Болка и слава\". Малка утеха е, че за лентата Антонио Бандерас спечели приза за най-добър артист. За най-добра актриса беше обявена Емили Бийчъм за ролята й в \"Малкият Джо\". Белгийските режисьори Жан-Пиер и Люк Дарден спечелиха наградата за най-добра режисура за филма \"Малкия Ахмед\". Тазгодишният фестивал обаче ще се запомни с изключително емоционалното сбогуване с киното и публиката на 83-годишния Ален Делон, който получи отличието за цялостен принос. Легендата на френското кино взе почетна \"Златна палма\" за цялостната си кариера на кинофестивала в Кан. Престижното отличие му беше връчено от неговата дъщеря Анушка. ", "date": "2019.05.27", "title": " Южнокореец грабна \"Златна палма\" на фестивала в Кан "}
{"url": "https://duma.bg/mariya-stepanova-s-premiera-u-nas-n192513", "text": "Руската поетеса и писателка Мария Степанова ще се срещне с пловдивската и софийската публика по повод премиерата й на \"В памет на Паметта\", изд. \"Жанет 45\". Датите са 28 май от 19 ч. във \"Vintage House\", ул. \"Уилям Гладстон\" 15, Дом на културата \"Борис Христов\", Пловдив, и 29 май от 18.30 ч. в Клуб 1 на НДК. Преводът от руски е на Здравка Петрова. Книгата на Степанова дава  основание да се твърди за триумфалното завръщане на руската литература на световната литературна сцена,\" посочва Лев Оборин. Степанова навлиза в трудните, но важни за съвременния човек въпроси за природата на паметта. Паметта, която ни мами и подвежда, докато мислим и разказваме живота на нашите мъртви близки. Паметта, която често насилваме и изкривяваме в търсене на егоистични, себеутвърждаващи ползи или пози. Такъв роман изследване не се е появявал досега не само в руското, но и в европейското културно пространство. ", "date": "2019.05.27", "title": "Мария Степанова с премиера у нас "}
{"url": "https://duma.bg/datata-n192516", "text": "927 - УМИРА СИМЕОН I, ЦАР НА БЪЛГАРИТЕ (Р. 864-865 Г.). 34-годишното му управление е връх в ранносредновековната ни история. Успешните войни на Симеон Велики довеждат до най-голямото териториално разширение на България, превръщайки я в най-силната държава в Източна Европа. Управлението му е и период на културен разцвет, наречен Златен век на българската култура. По времето на Симеон България се простира на територия от Бяло и Адриатическо море до Черно море. Съвременниците на българския цар сравняват столицата ни Преслав с Константинопол. 1703 - ОСНОВАН Е САНКТ ПЕТЕРБУРГ. Създаденият от цар Петър Велики град е столица на Руската империя в продължение на повече от два века. През 1917 г. е център на Октомврийската революция, след което Москва става столица. По време на Втората световна война градът е обсаден и бомбардиран, като дава над 1 млн. жертви. Между 1914 и 1924 г. носи името Петроград, от 1924 до 1991 г. - Ленинград, а разговорно е наричан също Питер и Петербург. 1850 - ИЗБУХВА ВИДИНСКОТО ВЪСТАНИЕ. Населението в Белоградчишко се вдига на бунт, прераснал в най-голямото въстание в Северозападна България от първата половина на ХIХ в. Назовава се обикновено Видинско въстание, но обхватът му е много по-голям. Предизвиква широк международен отзвук и принуждава Високата порта да предприеме конкретни действия за прилагане на аграрната реформа в този регион. 1870 - ВАСИЛ ЛЕВСКИ ЗАПОЧВА ПОДГОТОВКАТА ЗА РЕВОЛЮЦИЯ. На 27 и 28 май Апостола преминава от Румъния в България, като целта му е да изгради мрежа от комитети. За около година и половина успява да създаде комитети в почти всички по-големи селища, поставяйки основите на Вътрешната революционна организация (ВРО). 1964 - УМИРА ДЖАВАХАРЛАЛ НЕРУ, ИНДИЙСКИ РЕВОЛЮЦИОНЕР И ДЪРЖАВНИК (Р. 1889 Г.). Водач на социалистическата фракция на Индийския национален конгрес (ИНК) по време и след индийската борба за независимост от Британската империя. Става първият министър-председател на независима Индия на 15 август 1947 г., оставайки на поста до смъртта си. Горещ поддръжник на социалистическия модел на обществото. Дъщеря му Индира Ганди го наследява на лидерската позиция в ИНК и на премиерския пост. 2014 - УМИРА СТАНКА ПЕНЧЕВА, ПОЕТЕСА (Р. 1929 Г.). Била е редактор в Радио София, в издателство \"Народна младеж\", в сп. \"Септември\" и в сп. \"Отечество\". Автор е на 27 стихосбирки, автобиографичен роман, детска повест, преводи в литературната периодика, сред които са \"Пълнолетие\", \"Кладенец на птиците\", \"Планета за двама. Стихотворения\", \"Старомодни стихове\" и др. Нейни стихотворения са преведени на немски, руски, френски и други езици. Носител на много награди и отличия. От 2012 г. в Стралджа се провежда Национален литературен конкурс \"Станка Пенчева\".", "date": "2019.05.27", "title": "Датата"}
{"url": "https://duma.bg/slushay-samo-sobstvenata-si-savest!-n192517", "text": "24 май наистина е уникален български празник. Много слова се изговориха, но едно трябва да подчертаем - всеки народ има своите традиции и принос в културното наследство на света. Но ако има нещо уникално за България, то е, че нашата държава е родена от знанието и духовността. Няма друга такава държава в света. България приема учениците на Кирил и Методий, дава им условия да творят и в Х век те пренасят глаголицата, после българската кирилица и православието из целия славянски свят. Но това е станало възможно, защото начело на държавата е стоял един просветен владетел - княз Борис I, който е осъзнал значението на знанието, на езика и на буквите за просперитета на държавата. Още на Преславския народен събор през 893 г. глаголицата е обявена за държавна писменост и тя крепи самата държава. Състоянието на държавата обаче винаги зависи от това кой стои начело.  Втори път, след пет века турско робство, новата българска държава се създава върху темелите на знанието и духовността - манастирите, съхранили православната книжнина; читалищата; възникването на Българското книжовно дружество през 1869 г. Представете си, че още Левски не обикаля страната, още не е станало Априлското въстание, още не е започнала Руско-турската освободителна война, а в Браила се създава БКД с цел \"да се превърне то в \"истинна академия на науките като другите академии в Европа\". Българското книжовно дружество всъщност е първата държавна институция на нова България! С това е уникална нашата държава - кирилицата е неин принос в европейската и в световната култура, а държавността, основана на знанието, е нейно достойнство в световното развитие.  Днес СБЖ чества и два юбилея на българската журналистика - 175 години от нейното начало у нас и 125 години организирано журналистическо движение. Тук ще кажа само, че българската журналистика и нейните най-светли пера винаги са били свързани с просветата и с духовността. Когато Константин Фотинов издава през 1864 г. първото българско списание - \"Любословие\", той поставя пред него каква цел? Просвещението на народа! А когато Йосиф Хербст през 1905 г. основава първото сдружение на журналисти, каква му е целта - въздигане на честта и правата на журналиста! Тогава той пише един от основните постулати на истинската журналистика: \"Никому в угода, на никого напук.\" Вторият гениален публицист на ХХ век - Стефан Продев, допълни този постулат със заповедта: \"Слушай само собствената си съвест\". Е, журналистите, които слушат само собствената си съвест, преди са ги убивали, сега ги заплашват и уволняват. Затова журналистиката ни днес в масовия случай се е превърнала в слугиня на властта. Няма причина професията ни да е извън общия срив, до който са докарани обществото, държавата и държавността. И очевидно днес е жизненонеобходимо да се върнем към битката за идеите и целите на Константин Фотинов и на Йосиф Хербст: просвещението на народа и честта на журналистиката.       ", "date": "2019.05.27", "title": "Слушай само собствената си съвест!"}
{"url": "https://duma.bg/gorchiv-yubiley-na-balgarskata-zhurnalistika-n192518", "text": "175 години от началото на българската журналистика и 125 години от организираното журналистическо движение у нас отбелязахме през отминалата седмица. Знаковите юбилеи обаче оставиха горчив привкус у колеги и медийни деятели. За пореден път основните теми на разговор бяха застрашената свобода на словото, изчезващите разследващи материали и натискът върху колеги. Лошите условия на труд, цензурата и самоцензурата, ниските възнаграждения отново бяха изтъкнати като причини колеги да напускат гилдията и да се преквалифицират в пиари или нещо по-спокойно и заплатено от журналисти. \"Боли ни много за състоянието на българските медии. За това как властта се опитва да ги подчини, за това как успяват да оказват натиск чрез своите близки хора, за съжаление, понякога това са и издатели, които влияят върху журналистите, поради което нашите журналисти преживяват, защото не могат да напишат истината, не могат да съобщят това, което искат. Особено тежко е положението с разследващата журналистика. Знаете колко много неща би трябвало да се променят, за да можем да кажем, че имаме сериозна разследваща журналистика в България, най-вече за да можем да минем в друга класация\", заяви председателят на СБЖ Снежана Тодорова в аулата на СУ \"Св. Климент Охридски\". Тези няколко изречения подсказват защо България е на критични места в международните класации по свобода на словото. \"Никоя епоха не е комфортна за журналиста, посветен на истината, а първата жертва на всяка диктатура е истината на върха на перото. Политиката винаги търси начин да затвори устата на свободомислещите\", гласи поздравителният адрес от президента Румен Радев, който бе патрон на честванията. Кратко обобщение на реалностите, нали? Горчив бе празникът. Колко от младите хора, които бяха в залата на СУ, могат да изброят поне 5 имена на умели публицисти и смели журналисти, на хора, които с думи и факти разкриват далавери, схеми и нарушения? Има ли я онази журналистика, заради която падат правителства, фалират измамници, а мошеници отиват в затвора? Със сигурност обаче много от тях ще се сетят за \"дръжки за микрофони\" и пискливи репортери, задаващи до откат едни и същи въпроси. Ще се сетят за лицата, но не умовете. Не е честно да обвиняваме само работодатели, политици и бизнесмени за рамките, които сами си поставяме. Защото журналистиката все още е жива. Просто търси своите нови флагмани и очаква онези смелчаци, които искат да променят света с истинността на думите си.", "date": "2019.05.27", "title": "Горчив юбилей на българската журналистика"}
{"url": "https://duma.bg/totalen-tol-tyurlyugyuvech-n192519", "text": "Ако през последния месец управляващите направиха нещо наистина като по учебник (не на КГБ) e забъркването на тоталната каша около въвеждането на тол системата. За камионите над 3,5 т тя реално трябваше да заработи от средата на август, но стартът бе отложен за след общинските избори през есента. Така очакваните постъпления от нея също отиват в бъдещето. Според Тихомир Безлов от Центъра за изследване на демокрацията (ЦИД) тол системата ще помогне на светло да излезе сегашният сив петролен сектор у нас, оценяван от ЦИД на 30 на сто. Това ще има съществен ефект за бюджета. В момента държавата се лишава от около 600-700 млн. лв. годишни приходи от акциз и ДДС за горивата. На практика целият транспортен трафик ще бъде на постоянен  рентген. При добра система за оценка на трафика може да има обективен анализ, което да е изходна точка за осъществяването на рационален контрол и повишаване събираемостта на приходите от петролния бизнес, твърди Безлов. Вместо да започне да работи от 16 август, тогава се очаква да бъде даден стартът на тримесечен период на тестове в реални условия. При оформящия се тотален хаос от съобщение на регионалното министерство става ясно, че бордови устройства ще се монтират на техните тежкотоварни автомобили. През този период превозвачите няма да бъдат облагани с тол такса, а ще продължат да плащат за винетки. Целта е да се съберат данни и анализи. Не е ясно и кой ще плати тези бордови устройства и дали те влизат в договора с австрийската \"Капш\", която спечели конкурса за изграждането на тол системата. Не е изключено за това да се бръкне държавата.  Едва ли в държавата има човек, на когото му е напълно ясно как работи тол системата. Според Йордан Арабаджиев от Съюза на международните превозвачи досега никой от МРРБ не е дал яснота по какъв начин ще бъде изградена и как точно ще функционира тази система. Хаосът около нея показва и самия стил на управление, което лишава участниците в икономическия живот на страната от някакъв вид планиране. Министърът на регионалното развитие Петя Аврамова с лека ръка казва, че Законът за пътищата просто ще бъде изменен, за да удовлетвори новия график, което тотално обезсмисля каквито и да е планове и стратегии. Докато няма ясни параметри от самото правителство какъв ще бъде обхватът на тол системата в България, за колко пътища ще е валидна тя, докато не се направи сметката и още веднъж не се каже какви пари може да се очакват и откъде ще дойдат липсващите средства за ремонт на всички пътища, включително и за строежа на автомагистрали, докато не се каже ясно от какви такси ще се започне - няма излизане от кашата, в която в момента се намира България, коментира бившият транспортен министър Петър Мутафчиев. \"Убеден съм, че те не са готови дори за сериозно тестване на тол системата\", коментира той.  Председателят на Националния съюз на превозвачите Красимир Лалов заяви пред БНР, че неотдавнашната среща при премиера, посветена на тол системата, е била информационна. Ние поискахме да разберем каква е философията на тол системата - това го искаме от 4 години. Само че отговор по този въпрос нямаме. Основно нещо, за което настояваме, е тол системата да бъде направена с философията на всички европейски страни\", защото в момента се прави \"тюрлюгювеч\", твърди Лалов.  Няма яснота и какви ще са цените на тол таксите. Принципът уж е замърсителят плаща повече. Първоначално предложените от МРРБ тарифи, които са в диапазона от 5 ст./км до 95 ст./км, очаквано предизвикаха недоволството на бранша. Ставките са определени в зависимост от категорията на пътното превозно средство, класа екологичност и класа пътища. Според Петър Мутафчиев в началото новата система трябва да важи само за транзитните пътища и автомагистралите, и то само за чуждите камиони, които няма да имат право да се движат по други маршрути. Другият нерешен въпрос е каква част от акциза на горива ще бъде отделена за пътища. В момента в България акцизът е най-нисък, а цената на горивата е същата като в другите страни членки, в които той също е на средно равнище.  Някъде изчезват 15 евроцента. Тези 15 цента дават 700 млн. лв., които могат да отидат за пътища. Това е национален въпрос. Тогава няма да има винетка, ще има тол такса за всички по автомагистралата, но българският гражданин ще знае, че когато плаща горивото, част от тези пари той ги плаща, за да има по-добри пътища, и има право да иска от управляващите да поддържат пътя, допълва бившият транспортен министър. По думите му обаче тази идея не е приета от управляващите. \"Изведнъж се оплетоха два различни модела на таксуване, на отчитане на изминатите километри и на отчитане на това дали си закупил винетка и на контрол, което много усложни изпълнението\", обясни той и подчерта, че управляващите са били предупредени, включително от фирмата изпълнителка, че това е много сложно и то много трудно ще тръгне.\"Това е система, която ще отнема много от парите за поддръжката, които ще плащаме всички ние за пътища. Световната банка го каза - ако съберете 1,2 млрд. лв., около 20% ще е разходът за тази система - за електронните винетки и тол системата, това е около 200 млн. лв., което ние ще даваме за поддръжка. По данни на Световната банка този тип система е една от най-ресурсоемките за поддръжка\", коментира Петър Мутафчиев. \"Те нямат данни за транзита през България. Нямат данни какви камиони влизат и излизат от България. Те просто залагат на едни цифри, които ще им изиграят много лоша шега, защото те не са верни\", добави Красимир Лалов. Според ИT специалисти тол системата у нас ще бъде базирана на GPS позициониране, което би трябвало да я направи една от най-модерните в света. За да работи тя обаче, е необходимо да бъдат изградени 420 броя портални рамки на определени места в страната. За целта е предвидено да бъдат изградени 100 нови, а съществуващите 320 преброителни пункта на АПИ да бъдат преоборудвани с рамки. Те ще заснемат регистрационния номер и ще определят размера и теглото на превозното средство. Ако няма такива рамки, всеки ползвател на пътната мрежа може да реши дали да заплати или да не заплати, а българската държава няма да има начин, по който да го глоби.  Не е ясно кой вариант ще избере МРРБ - обхват на цялата републиканска пътна мрежа, като над половината от пътищата ще са безплатни първоначално, или половината от пътната мрежа с нулева ставка за една пета от тях. Към момента се предвижда в тол системата да бъдат включени 10 800 км магистрали и пътища първи, втори и трети клас. Това е 55% от републиканската пътна мрежа. Първоначално една пета от тях, около 2300 км, ще са с нулева ставка заради лошото състояние на тези пътища. Браншът настоява още тол системата у нас да обхваща само магистралите и първокласните пътища, които са част от европейските транспортни коридори, при осигурени и алтернативни безплатни маршрути. Превозвачите настояват също размерът на тол таксите да бъде съобразен с БВП на страната. Те искат и облекчения за опериращите на вътрешния пазар транспортни фирми, които превозват стоки от първа необходимост - храна и горива за населението. Първият етап от тестовете на тол системата ще започне със симулации на данни за движение по републиканската пътна мрежа, а не със събиране на реални данни на терен. Целта е първо да се установи дали има добра свързаност между отделните компоненти на системата, се казва в съобщение на Националното тол управление. След като тази интеграция бъде установена, ще се премине към втория етап - тестове с данни, постъпващи от бордови устройства, монтирани в тежкотоварните автомобили. За да са ефикасни тестовете, не е необходимо да има приета тарифа на тол таксите и окончателен обхват на покритие от пътища, за които ще се плаща, посочват от Националното тол управление. Експертите на Националното тол управление ще правят \"сухи тренировки\" за функционалността на системата и как се работи с нея на база тестови тарифи и техническо, а не търговско покритие върху пътищата. Поетапно ще се тестват базовите елементи на системата: - Таксуване на базата на изминато разстояние  - Проверка чрез разчитане на регистрационен номер на пътно превозно средство (ППС) и отчитане на категорията на ППС за валидни данни за таксуване в системата  - Продажба на маршрутни карти чрез известните вече канали за продажба", "date": "2019.05.27", "title": " Тотален тол \"тюрлюгювеч\" "}
{"url": "https://duma.bg/balgarski-biznes-v-london-n192520", "text": ", Лондон Българите в Лондон не мият коли и тротоари като албанците и не товарят и разтоварват камиони като румънците. Е, може да има и такива, но те ще са по-скоро изключение. В Лондон находчивите българи непрекъснато търсят свободни пазарни ниши и развиват свой успешен бизнес. Само строителните компании и счетоводните кантори, основани и ръководени от българи в Лондон, са навярно стотици на брой. Тук се пекат и български баници и хляб, произвеждат се български кебапчета и наденички, има дори български ателиета за злато, сребро и бижута... А броя на интернет специалистите българи, които работят из банките и офисите на лондонското Сити, никой не знае.  Тези дни в сърцето на финансовия център в Лондон, в забележителната и известна сграда на Канари Уорф, бяха връчени първите български бизнес награди за 2019 г. Инициативата за това мероприятие принадлежи на две български бизнес дами - Ирена Сиракова и Деси Колева, които години наред развиват успешно свой бизнес в Англия. Ирена Сиракова има билкова онлайн аптека и е основала Агенция за дигитален маркетинг. Работи и като холистичен терапевт и е художничка и поетеса с отпечатани вече две свои стихосбирки. Деси Колева също е сериен предприемач, съучредител е на успешна счетоводна фирма в Лондон и основател на фабрика за месо и детски храни. А двете са колежки като директори в United Business Federation. Гостите на събитието бяха посрещани по стар български обичай - с пита и мед, от младеж и девойка, облечени в български национални носии. И самата бизнес среща започна с българска народна песен и танц на импровизирана сцена. Встъпителното слово за \"добре дошли\" и \"успешна среща\" бе прочетено от Деси Колева, а Ирена Сиракова сподели свои мисли по този повод:      \"Основната цел на това мероприятие е да обединим българския бизнес, да покажем, че има много работливи, талантливи и успешни хора, които се справят с предизвикателствата в страната и допринасят за икономиката й. Искаме да обединим българските бизнеси да си сътрудничат повече и да работят заедно. Конкурсният формат насърчава развиващите свой бизнес българи, като ги възнаграждава за тяхната упоритост, постоянство и предприемачески дух. Виждаме,че българите могат да успеят навсякъде по света, допринасяйки за икономиката на страната приемник и за популяризирането на България, на  българските стоки и услуги.\"  Бизнес мероприятието бе уважено от близо двеста души. Бяха раздадени награди в 24 категории, сред които за най-успешен предприемач на годината, за малък, среден и голям бизнес, за интернет бизнес на годината, образователна дейност и др. Бяха връчени обаче и награди на клиентите и публиката, които в някои категории съвпаднаха с мнението на журито. Организаторите призоваха повече български бизнеси във Великобритания да добият смелостта и се включват в този формат, защото това е и въпрос на престиж. Наградите в Англия се ценят много и отварят нови врати. На церемонията не бяха просто връчени награди на победителите. Тя им даде възможност да празнуват собствените си успехи и да получат признание от другите бизнес участници.  Сред спечелилите двата приза - награда на журито и на публиката, бяха: London Music Box - това е музикална академия по пиано за деца аутисти; Mariella Blago Consultancy - компания за дигитален маркетинг с изключително добри отзиви от клиентите; Shindojo Karate Club London - школа за обучение по карате на българчета предимно с много на брой награди и медали от първенства в различни европейски държави; HIP CURVE - бранд за дамска мода на дизайнерката Пепи Семерджиева; GND MOTORS - авто- и мотосервиз; TOP REMOVALS - компания с над 1 000 000 (милион) паунда годишна печалба, и др.  \"Всички те са безспорни победители в категориите си, тъй като развиват своя бизнес по успешен модел с високи стандарти на брандиране и обслужване на клиентите си\" - каза Ирена Сиракова.  ", "date": "2019.05.27", "title": "Български бизнес в Лондон"}
{"url": "https://duma.bg/osobeni-snimki-gostuvat-na-mosta-na-vlyubenite-n192510", "text": "Едни от най-разтърсващите кадри от книгите на  FotoEvidence ще бъдат показани за първи път в градска среда - на Моста на влюбените край НДК в столицата. \"ФотоФабрика\" изважда за първи път пред очите на широката публика подобни снимки, превръщайки ги в широкоформатни двуезични фототабла, показващи и разказващи покъртителни истории от съвременния живот на човечеството. Изложбата \"Фотографията като доказателство\" ще може да се разгледа в нейната цялост от днес, 27 май, до 10 юни. След това (11 юни - 11 юли) колекции от продукцията на FotoEvidence ще бъдат експонирани в продължение на месец на открито в София върху оградите на три столични училища - 120 ОУ \"Г. С. Раковски\", пл. \"Папа Йоан Павел II\" 7 (от страната на бул. \"Христо и Евлоги Георгиеви\"), НМУ \"Л. Пипков\" (ул. \"Оборище\" 17), ПГЕА (бул. \"Овча купел\" 1), и на Посолството на Словакия (бул. \"Янко Сакъзов\" 9, на ъгъла с ул. \"Кракра\"). В първата голяма външна изложба, организирана традиционно за шеста поредна година от фестивала \"ФотоФабрика\" на Моста на влюбените, ще бъдат представени изображения от 19 фотожурналисти, отличени от издателство \"Фотоевидънс Прес\", както ДУМА вече писа. Експозицията включва 58 изображения на 19 автори от цял свят с публикувани фотокниги. Издателството е основано през 2010 г. от българската фотожурналистка Светлана Бахчеванова и Дейвид Стюарт в подкрепа на фотографи, работещи по темата за защита на човешките права и човешкото достойнство по цял свят. От 2011 г. \"Фотоевидънс прес\" всяка година дава своята награда FotoEvidence Book Award на фотограф, показал кураж и отдаденост в изобличаването на социална несправедливост. До днешна дата издателството е публикувало 22 книги, с които насочва общественото внимание към нарушаването на човешките права, потисничеството и престъпленията срещу личността. Няколко от тези книги са попадали в класациите за най-добри фотокниги през годините в \"Тайм\", \"Ню Йорк таймс\", сп. \"Смитсониън\", \"Мадър Джоунс\", \"Воуг\" и \"Фото-ай\".", "date": "2019.05.27", "title": "Особени снимки гостуват на Моста на влюбените"}
{"url": "https://duma.bg/podarak-za-15-godishni-balgari-na-zheravna-n192511", "text": "Фондация \"Българе\" - организатор на популярния Фестивал на фолклорната носия в Жеравна, е подготвила по повод своя 15-годишен юбилей изненада за своите набори. Родените през 2004 г. български младежи ще получат специален подарък - безплатен пропуск за дванадесетото издание на фестивала - \"Жеравна 2019\", което ще се състои на 16, 17 и 18 август. Придобиването на пропуска ще става на място и без предварителна заявка, като изискването към 15-годишните е само да предявят своята лична карта при влизане на фестивалната територия и да са с възрастен придружител, заплатил входна такса.    ", "date": "2019.05.27", "title": "Подарък за 15-годишни българи на \"Жеравна\" "}
{"url": "https://duma.bg/roberta-matelli-predstavya-svoite-uchenitsi-n192512", "text": "Концерт \"O, Sole Mio...\" - Роберта Мателли представя своите ученици. Програмата предлага италиански канцонети. На рояла - Снежана Абрашева. Концертът е днес, 27 май, от 18.30 ч. в музея \"Борис Христов\" в София, ул. \"Цар Самуил\" 43. Той е в рамките на XV фестивал на изкуствата \"Борис Христов\", посветен на 105-годишнината от рождението на именития оперен артист, педагог и дарител.  ", "date": "2019.05.27", "title": "Роберта Мателли представя своите ученици"}
{"url": "https://duma.bg/feysbuk-iztri-nad-3-miliarda-falshivi-profila-n192509", "text": "Над 3 милиарда фалшиви профила са премахнати от \"Фейсбук\" в периода от октомври до март. Това е два пъти повече, отколкото през предишните шест месеца. Драстичното нарастване показва предизвикателствата, пред които е изправена компанията в борбата с акаунти, създадени, за да разпространяват спам, фалшиви новини и други нежелателни материали. Най-голямата социална мрежа има 2,4 милиарда активни потребители месечно. Смята се, че 5 на сто от тях са фалшиви профили.", "date": "2019.05.27", "title": "\"Фейсбук\" изтри над 3 милиарда фалшиви профила"}
{"url": "https://duma.bg/ludogorets-vze-8-a-titla-n192544", "text": "Титлата в Първа лига се реши в последния кръг, като Лудогорец съумя да я спечели за осми пореден път.  \"Орлите\" запазиха аванса си от 1 т. пред ЦСКА с разгромен успех над Черно море с 4:1 в последния 36-и кръг в Първа лига. Хеттрик записа полякът Якоб Швиерчок, а Димо Бакалов (10) откри. За гостите точен за 1:1 беше Жоржиньо.  Неговият сънародник и съименник пък донесе успеха на ЦСКА над Ботев Пд с гол в 90-ата минута.  Така разградчани взеха титлата в последния кръг за трети път в последните 8 сезона след 2011/2012 и 2012/2013. Скандалът по оста Разград - София гръмна неочаквано от Варна. Шефовете на Черно море изхвърлиха шестима играчи преди последния мач на \"Лудогорец Арена\" по съмнения за уговорен резултат с ЦСКА. \"Червените\" спечелиха в 34-и кръг с 3:1 във Варна.  Преди последния кръг, игран на празничния 24 май, се заговори, че \"моряците\" ще пуснат в мача без значение в Разград юноши. Преди това обаче целият отбор на варненци бил подложен на детектор на лъжата поради съмнения в симулативна игра срещу ЦСКА.  Шестима от футболистите - капитанът Георги Илиев, Виктор Генев, Пламен Димов, Петър Витанов и двамата вратари - Георги Китанов и Иван Дюлгеров, се провалят на първия тест, проведен от МВР, и са отстранени от тима. Те се подлагат и на втори, но вече по тяхна инициатива и в частна фирма, докато останалите им съотборници се подготвят за последния шампионатен мач. Прави впечатление, че са отговаряли само на 4 въпроса, които засягат именно мача с ЦСКА. 1. Играхте ли симулативно в последния мач срещу ЦСКА срещу заплащане или други услуги? 2. Някой свързвал ли се е с вас да ви предлага финансови или други облаги, за да играете симулативно в последния мач срещу ЦСКА? 3. Получихте ли някакво възнаграждение или пари за изгубения мач срещу ЦСКА? 4. Получавахте ли пари, за да играете симулативно в последния мач срещу ЦСКА? Шестимата са си направили тестове в деня на мача с Лудогорец, след като стана ясно, че отпадат от групата за мача. Резултатите на шестимата са отрицателни. Заключението в документите е, че са издържали теста. Въпреки това те не пътуваха за Разград, а отборът загуби с 1:4. Треньорът Илиан Илиев не даде конкретен отговор, защото футболистите са изгонени от тима. Очаква се в началото на седмицата ръководството на Черно море да излезе с официална позиция.  Илиев, Генев, Димов, Витанов и Китанов са освободени от клуба, а младокът Дюлгеров е с последно предупреждение. ХХХVI кръг Берое - Левски 3:1 1:0 Бригидо (28) 2:0 Камбуров (50) 2:1 Божинов (71-д) 3:1 Камбуров (89); ЦСКА - Ботев Пд 1:0 Жоржиньо (90); Лудогорец - Черно море 4:1 1:0 Бакалов (10) 1:1 Жоржиньо (23) 4:1 Швиерчок (33, 58 и 71). Крайно класиране  1. ЛУДОГОРЕЦ 36 23 10 3 67:19 79  2. ЦСКА 36 24 6 6 57:17 78  3. Левски 36 20 6 10 64:37 66  4. Берое 36 16 10 10 42:30 58  5. Черно море 36 15 7 14 44:51 52  6. Ботев Пд 36 14 8 14 44:36 50    7. Етър 36 18 6 12 44:32 60  8. Славия 36 12 10 14 39:44 46  9. Ботев Вр 34 13 7 14 49:45 46 10. Локо Пд 34 10 8 16 37:40 38 11. Дунав 36 9 9 18 40:58 36 - - - - - - - - - - - - - - - - - - -  12. Септември 36 12 6 18 41:61 42 13. Витоша Б 36 12 5 19 32:50 41 14. Верея 36 0 6 30 13:93 6      23 Станислав Костов (Левски)  20 Клаудиу Кешерю (Лудогорец) 16 Мартин Камбуров (Берое)  утре, 20.00: Левски - Етър (Диема спорт) Баражи за Първа лига сряда, 18.30 ч.: Септември - Арда (на ст. Локомотив в Пловдив, Диема спорт); четвъртък, 20.00 ч.: Витоша Бистрица) - Монтана (на ст.\"Славия\" в София, Диема спорт). XXX кръг ЦСКА 1948 - Локо Сф 3:1; Локо ГО - Черноморец Бч 1:2; Несебър - Монтана  1:2; Пирин - Лудогорец-2 1:0; Литекс - Добруджа 2:2; Струмска слава - Царско село 2:2; Кариана - Поморие  2:0 Ботев Гъл - Арда 2:3.  Крайно класиране:  1. ЦАРСКО СЕЛО 30 24 4 2 68:27 76  2. Монтана 30 18 9 3 49:22 63  3. Арда 30 19 5 6 44:18 62  4. ЦСКА 1948 30 16 11 3 39:18 59            5. Литекс 30 12 9 9 43:26 45                6. Стр. слава 30 10 7 13 36:44 37  7. Черноморец 30 10 7 13 27:35 37  8. Локо Сф 30 9 9 12 25:28 36  9. Локо ГО 30 10 6 14 30:43 36 10. Поморие 30 10 6 14 35:49 36  11. Лудогорец-2 30 9 5 16 31:43 32               12. Кариана 30 8 7 15 29:38 31 13. Пирин 30 9 4 17 29:49 31 14. Ботев Гъл 30 7 10 13 32:38 31 ------------------------------------------------------------- 15. Несебър 30 6 9 15 33:51 27 16. Добруджа 30 4 10 16 17:38 22 29 Георги Минчев (Царско село) 20 Андон Гущеров (ЦСКА 1948)  18 Атанас Илиев (Монтана) Нови членове на Втора лига: Спартак Вн, Спартак Пл, Хебър и Нефтохимик", "date": "2019.05.27", "title": "Лудогорец взе 8-а титла"}
{"url": "https://duma.bg/den-predi-vota-zabraniha-klip-na-vazrazhdane-n192546", "text": "В навечерието на вота ЦИК постанови спиране на предизборен клип на партия \"Възраждане\". Кадрите трябваше да изчезнат и от профилите на формацията в социалните мрежи заради сцени на насилие. Според ЦИК видеото представлява и евентуално престъпление по смисъла на Наказателния кодекс - мотивиране и подбуждане към извършване на престъпление и нарушаване на обществения ред чрез разпространението на материали в социалната мрежа. Още в четвъртък Асоциацията на европейските журналисти (АЕЖ) призова главният прокурор Сотир Цацаров да организира проверка по казуса. Сигнал до ЦИК обаче е подаден от коалиция \"Демократична България\". Във видеото, публикувано в сряда, се вижда 10-секунден показен разстрел с две автоматични оръжия. Той е последван от надпис: \"Възраждане. Само ние можем\". Кадрите са взети от комедийния сериал \"Слуга на народа\", в който главната роля изпълнява Володимир Зеленски, наскоро избран за президент на Украйна. Пред \"Биволъ\" и. д. прессекретарят на украинския държавен глава Ирина Победоносцева заяви, че продуцентите на сериала може да заведат дело срещу \"Възраждане\" за незаконно използване на материали от сериала и погазване на авторските права. ЦИК е установила нарушения и на в. \"Телеграф\", издаван от кандидата за евродепутат от ДПС Делян Пеевски. Комисията се произнесе по сигнал заради притурка към изданието, която е контракнига на бившия премиер Иван Костов. ЦИК установила, че \"книгата\" не е предизборен материал, но с нея се засягат доброто име, честта и достойнството на Радан Кънев и Христо Иванов. Комисията е съставила акт на управителя на \"Телеграф медиа\" ЕООД.", "date": "2019.05.27", "title": "Ден преди вота забраниха клип на \"Възраждане\""}
{"url": "https://duma.bg/nay-dobrite-barabanisti-razkrivat-svoite-tayni-n192506", "text": "Едни от най-добрите музиканти в България ще свирят, показват и разказват тънкостите на ударните. Сред основните цели на Sofia Drum Fest e до барабаните да се докоснат децата, които да чуят истинския звук на инструмента. За школите по музика е организирана дарителска кампания, а специален гост на проявата е немското явление в света на барабаните Аника Нилс (Anika Nilles. Проф. Христо Йоцов ще демонстрира различни техники и стилове на свирене. Фондация \"Музикантска съдба\", която организира Sofia Drum Fest, провежда кампания \"Дари билет за талантливо дете\". Събитието ще се проведе на 2 юни в столичния клуб Mixtape 5.", "date": "2019.05.27", "title": "Най-добрите барабанисти разкриват своите тайни"}
{"url": "https://duma.bg/izbiratelnata-aktivnost-be-po-niska-ot-vsyakoga-n192559", "text": "С изключително ниска избирателна активност протече вчерашният изборен ден. До редакционното приключване на броя се очакваше едва около милион и половина българи да са отишли до урните. В 17 ч. ЦИК отчете избирателна активност от 26,22%. За сравнение, на евроизборите на 20 май 2007 г. към 19 ч. избирателната активност е 28,6%, а действителните бюлетини се оказват 1 937 696. Тогава ГЕРБ и БСП са с изравнени сили, но партията на Бойко Борисов е първа с 420 000 гласа, а социалистите изостават с 5215. Тогава ДПС отбелязва най-високия си резултат за евроизбори - 392 650 гласа. През юни 2009 г. действителните гласове за ЕП са 2 576 434, а избирателната активност е 37,49%. ГЕРБ събира малко над 24 процента, а БСП - 18,5 процента. Преди 5 години евроизборите активират 35,8% от избирателите, управляващата партия събира над 680 хил. гласа, а БСП е втора с близо 425 хиляди.  Говорителят на ЦИК Александър Андреев обяви, че към 13 ч. са гласували 15,47%, което бе с почти 4 процента по-ниско от същото време при предходния евровот. По-обяд най-високата активност бе в Перник - 22,21%, а най-слабо се представяше 24 РИК в София с 11 процента, почти същото бе положението и в Пловдив. Към 17,30 ч. във Велико Търново и Кюстендил бяха гласували едва 25 на сто от избирателите. Само с два процента по-активни бяха в Ямбол, а в Стара Загора гласът си бяха дали 75 553. В Шумен активността също се движеше около 27 процента. Общият брой на избирателните секции в страната по предварителен списък бе 11 661, а общият брой избиратели - 6 355 633. 191 бяха местата, на които сънародниците ни в чужбина можеха да гласуват. Шест социологически агенции бяха регистрирани в ЦИК за проучвания \"на изхода\" в изборния ден. На терен бяха изпратени близо 1700 анкетьори, които събираха информация за екзит половете.", "date": "2019.05.27", "title": "Избирателната активност бе по-ниска от всякога"}
{"url": "https://duma.bg/rekord-za-nay-barz-vlak-registriraha-v-yaponiya-n192508", "text": "Нов модел влак стрела, който ще влезе в експлоатация преди Олимпийските игри в Токио 2020 г., достигна рекордна скорост от 360 километра в час при изпитание, обявиха от оператора Central Japan Railway Co, цитиран от \"Блумбърг\". Моделът N700s е първият по най-натоварената линия в Япония за последното десетилетие. Влакът е по-лек и използва по-малко енергия от настоящите, също така има допълнителни характеристики за безопасност в случай на земетресение. Рекордът беше постигнат на отсечката Майбара - Киото. Това е най-бързо развиваната скорост на пътнически влак в японската система от високоскоростен жп транспорт Шинкансен. Очаква се стрелата да се движи с максимална скорост от 285 километра в час, когато влезе в експлоатация. Операторът е похарчил 240 милиарда йени (2,2 милиарда долара) за въвеждането на този модел. Тестовете с максимална скорост ще продължат до средата на юни. Дебютът на влака стрела в Япония бе на Летните олимпийски игри в Токио през 1964 г. Подобен вид транспорт е известен в Страната на изгряващото слънце със своята надеждност и безопасност. Central Japan Railway Co се надява да продаде от новия модел влакове на Тексас и Тайван. Друга компания - East Japan Railway Co, в момента тества Alfa-X, който ще се движи с 360 километра в час, когато бъде въведен в експлоатация през 2030 г. по линията Токио - Хокайдо.", "date": "2019.05.27", "title": "Рекорд за най-бърз влак регистрираха в Япония"}
{"url": "https://duma.bg/kratki-novini-n192564", "text": "Мелис Йонузова (69 кг) остана със сребърен медал на юбилейното 50-о издание на международния турнир по бокс в Усти над Лабем, Чехия. На финала българката загуби от туркинята Бузеназ Сюрменели, европейска шампионка за жени до 22 г. от Владикавказ 2019. Йонузова пък е еврошампионка от София 2018, но в долната категория (до 64 кг). Волейболистите на България постигнаха 1 победа и 1 загуба в контроли със Сърбия преди старта на Лигата на нациите за мъже. Водените от Силвано Пранди българи победиха сърбите с 3:1 гейма (25:18, 24:26, 25:16, 25:19) в първата контрола в зала \"Импулс\" в Белград и взеха и петия гейм с 25:23. Във втората контрола нашите отстъпиха с 2:3 гейма (-22, 24, -18, 21, -20).  Волейболните националки заминаха за холандския град Апелдоорн, където утре играят във втория турнир от Лигата на нациите. Там те ще срещнат поред Полша (утре от 17.30 ч), домакините от Холандия (в сряда от 20.30 ч.) и Бразилия (в четвъртък пак от 20.30 ч.). В първия турнир в Русе миналата седмица \"лъвиците\" на Иван Петков загубиха от Япония (с 1:3 гейма), от Белгия (2:3) и от САЩ (0:3). След Холандия им предстоят турнири в Тайланд с домакините, Турция и Доминиканската република, в Италия със \"скуадрата\", Русия и Република Корея и в Китай със Сърбия, домакините и Германия. В общото класиране българките засега са 14-и с 1 т. и 3 спечелени гейма, пред Германия и Република Корея - 0 т. и 1:9 геймова разлика.  Даниел Иванов-Аоияма претърпя 9-а загуба в последния ден на Майския турнир по сумо в Токио. Сумистът от Елхово бе съборен на дохиото от японския \"маегашира-5\" Рюден с хватката \"уватенаге\". Така българинът завърши с пасив (6 победи и 9 загуби) при дебюта си като \"комусуби\". Купата на императора изненадващо спечели 24-годишният японски \"маегашира\" Асанояма с актив (12-3), който дебютира във Висшата дивизия \"Макуучи\" преди 4 години. ", "date": "2019.05.27", "title": "Кратки новини"}
{"url": "https://duma.bg/grafa-se-razmina-sas-salma-hayek-n192507", "text": "Графа и съпругата му присъстваха на едно от най-бляскавите събития в света на киното - фестивала в Кан. Още при пристигането си на летището в Ница Влади и Мария бяха посрещнати с лимузина и отведени в един от най-луксозните хотели в Кан, а в коридорите му се разминали със Салма Хайек и Тилда Суинтън.  Част от преживяването е бил изборът на тоалет за майката на децата на Графа. Екип от стилисти, гримьори и фризьори са се погрижили за визията на красивата Мария във вечерта на дългоочакваната премиера на филма \"Франки\" на Айра Сакс. В главната роля е Изабел Юпер, единствената носителка на две награди за \"Най-добра актриса\" от Кан, участват още Мариса Томей, Брендън Глисън, Джереми Рение. В тази приятна компания още куп филмови звезди и критици Ампови са споделили прожекцията на представителя на независимото американско кино във фестивалната програма. По време на целия си престой в Кан Графа и съпругата му споделяха впечатленията си с последователите си в социалните мрежи. \"С Мария създаваме нови красиви спомени\", \"Кан е страхотен град, а разходката ни по известния булевард \"Кроазет\" е незабравимо преживяване\" и \"Никога не съм мислил как ще се чувствам на прожекция от кинофестивала в Кан. Най-хубавото е, че споделям момента с най-красивата дама на церемонията в моите очи\", написа Графа в инстаграм. След завръщането си от Кан изпълнителят бе специален гост на наградите на БГ Радио, които тази година се проведоха в Пловдив. Там той и рапърът Ендо представиха \"CA$H\" - песента, която само две седмици след излизането й се превърна в една от най-гледаните в интернет и най-излъчваните в българския ефир.", "date": "2019.05.27", "title": "Графа се размина със Салма Хайек"}
{"url": "https://duma.bg/hamiltan-nadvi-fetel-posveti-uspeha-si-na-lauda-n192565", "text": "След голяма битка до последния метър Люис Хамилтън (Вбр) грабна победата в \"класиката\" в Монте Карло и посвети победата си за Голямата награда на Монако на починалия наскоро легендарен пилот Ники Лауда. Така британецът увеличи преднината си и уверено води в класирането при пилотите. За второто място се пребори 4-кратният световен шампион Себастиан Фетел (Гер). Асът на Ферари финишира трети след Макс Верстапен (Хол), но пилотът на Ред Бул бе наказан с 5 секунди заради инцидента с втория пилот на Мерцедес Валтери Ботас (Фин) при първото излизане от бокса. Така Макс бе изпреварен и от Ботас.  Хамилтън поведе колоната по улиците на Монте Карло, без да позволи на преследвачите си да го атакуват на първия завой, следваха го Ботас, Верстапен, Фетел и Даниел Рикардо (Авл) с Рено, който единствен спечели позиция след старта. Провалилият се в квалификациите Шарл Леклер (Мон) се възползва от грешки на пилоти и успя да се придвижи до 13-а позиция. Той продължи да натиска газта агресивно и пробва атака срещу Нико Хюлкенберг, но се завъртя и спука задната си лява гума. Последва дълго прибиране към бокса, при което гумата му съвсем се разпадна и остави много парчета по пистата и в 10-ата обиколка излезе кола на сигурността. От това първи се възползва лидерът Хамилтън, за да смени гумите си. Последваха го Ботас, Верстапен и Фетел. Макс изскочи буквално пред Валтери в алеята пред боксовете, стигна се до лек контакт помежду им и така спечели позиция, но накрая бе наказан за агресивно каране. Първото домашно състезание за Леклерк с отбора на Ферари приключи в 21-вата обиколка, когато от бокса решиха, че щетите по болида му са сериозни.  В 78-ата обиколка Верстапен пробва агресивна атака и удари леко отзад Хамилтън, но не се стигна до отпадане на двамата пилоти, които запазиха позициите си.  7-ият старт от сезона е за Гран при на Канада на 7 юни. Хамилтън води със 112 т., пред Ботас 105, Верстапен 66, Фетел 64, Леклерк 57 и др. При конструкторите начело е Мерцедес с 217 т., пред Ферари 121, Ред Бул 87, Макларън 22, Рейсинг Поинт 17 и др.  ", "date": "2019.05.27", "title": "Хамилтън надви Фетел,  посвети успеха си на Лауда"}
{"url": "https://duma.bg/skandalen-meksikanets-gotvi-pulev-za-mach-s-dzhoshua-n192566", "text": "Култовата фигура Анхел \"Мемо\" Ередиа официално се похвали, че от известно време работи с Кубрат Пулев в опит да го подготви \"идеално за сблъсък с шампиона Джошуа\". 43-годишният мексиканец, който е легенда в боксовите среди, направи изявлението пред сайта BoxingScene.com. За влизането в щаба на Пулев на Мемо Ередия се писа още през януари, но нито българският ас в тежката категория, нито самият мексиканец потвърждаваха досега. Анхел е известен фитнес треньор и специалист по кондиция и дългосрочна подготовка в спорта. Последните боксьори, с които работи, бяха Хуан Мануел Маркес и Хорхе Арсе. И двамата стигнаха до световни титли, макар и не в тежка категория. С това промените при българина продължават - в последните 18 месеца той напусна германската промоутърска агенция \"Зауерланд\" и заработи с американеца Боб Аръм, ръководещ компанията \"Топ Ранк\". Миналото на мексиканеца е доста успешно, но и донякъде скандално. Той е работил с американската спринтьорка Марион Джоунс, уличена и осъдена за системна употреба на допинг, като през 2005 г. бе свидетел на ФБР по делото. Така Ередиа избегна присъда, разкривайки пред съда схема, по която е снабдявал не само Джоунс, но и куп други елитни атлети с цяла гама от забранени вещества. Негови са думите, че всички осем финалисти в спринта на 100 м по време на Олимпийските игри са допингирани. \"Знам го, защото съм го правил преди\", отсича в интервю за сп. \"Шпигел\" тогава. В последните си публични изяви Мемо Ередия уверено твърди, че отдавна е \"чист\" и се занимава от няколко години единствено с боксьори. Постиженията им са очевидни и вероятно присъединяването му към щаба на Пулев, което е станало факт още за лагера в Лас Вегас преди боя с Богдан Дину през март, ще има положителен ефект.  ", "date": "2019.05.27", "title": "Скандален мексиканец готви   Пулев за мач с Джошуа"}
{"url": "https://duma.bg/kratki-novini-n192501", "text": "Френската полиция разпространи нови снимки на предполагаемия атентатор от Лион. В петък в центъра на френския град избухна взривно устройство. Полицията издирва заподозрян за експлозията. До момента сведенията са за 13 леко ранени. Министърът на външните работи на Иран Мохамад Джавад Зариф предложи страните от Персийския залив да подпишат договор за ненападение. По думите на Зариф Иран иска само най-добри отношения със страните от Персийския залив и ще приветства всякакви предложения в тази посока. Украйна ще настоява за нови санкции срещу Руската федерация в случай на отказ да се съобрази с решението на Международния трибунал за морското право на ООН. Според решението Русия трябва да освободи украинските моряци и да върне трите конфискувани кораба, заяви посланикът на Украйна в Германия Андрей Мелник.  Регистрирано е много силно земетресение с магнитуд 8,0 в Перу, показва справка на страницата на Европейския средиземноморски сеизмологичен център. Земетресението е станало на 82 километра югоизточно от град Лагунас и на 659 километра югоизточно от град Гуаякил в Еквадор на дълбочина 100 километра. Трусът е усетен много силно в Перу, Еквадор, Бразилия и Колумбия. Засега не се привеждат данни за пострадали хора и нанесени материални щети. Под силни мерки за сигурност в Тирана се проведе нов, шести протест на Обединената албанска опозиция. Според опозиционните източници около 60 хиляди граждани от цялата страна са участвали в протеста. Въпреки призивите за мирни протести някои от участниците са хвърляли твърди предмети срещу полицията, която е отговорила с водни оръдия.", "date": "2019.05.27", "title": "Кратки новини"}
{"url": "https://duma.bg/grisho-se-spasi-ot-rezil-v-parizh-n192567", "text": "Единственият българин в тенис елита Григор Димитров сам направи труден мача си от I кръг на втория турнир от \"Големия шлем\", но преодоля в 5 сета изпадналия до 317-о място в света Янко Типсаревич (Сърб) на старта на \"Ролан Гарос\". Българинът показа колеблива игра, но преодоля първото си препятствие на \"Големия шлем\" на клей с 6:3, 6:0, 3:6, 6:7 (4), 6:4 за 3 часа и 7 минути на \"Корт 1\" в Париж. Шампионът от Финалите на АТР 2017 беше безмилостен в първите два сета, но после сам съживи надеждите на пробващия се да се завърне сред големите 34-годишен сърбин, достигал до №8 в света преди 7 години. Късен пробив в решителния пети сет изведе Григор до победата в ненужно драматичния сблъсък, в който все пак демонстрира достатъчно класа и нерви, за да елиминира противника. Григор \"върза геврек\" на Типсаревич, което не му се беше случвало от двубоя с Джак Сок на Финалния \"Мастърс\" на АТР през 2017 г. в зала \"О2\" в Лондон, а иначе на клей го е правил още 2 пъти - срещу Райнер Шютлер (Гер) в Хюстън през 2011-а и срещу Маркос Каловелонис (Гер) за Купа \"Дейвис\" през 2014-а. После Гришо загуби 7-и тайбрек, като има само 4 успешни \"дълги геймове\", но наложи волята си в заключителната пета част. Във II кръг той ще срещне Марин Чилич (Хърв, №13). Четвъртфиналистът на \"Ролан Гарос\" в  последните 2 години се справи леко с 6:3, 7:5, 6:1 с Томас Фабиано (Ит), който пък победи Гришо в I кръг на турнира в Женева миналата седмица. Досега Димитров има 4 загуби и само 1 успех срещу хърватина - тъкмо в Париж, но на \"Мастърс\"-а в зала \"Берси\". Всичките им двубои досега са били на твърди кортове. \"Да играя с Григор във II кръг е един от възможно най-лошите варианти при жребия. Знам, че през тази година той не записа толкова победи, колкото се очакваше от него, но все още нивото му е достатъчно добро, за да бъде опасен противник. Той всъщност играе доста добре и ми се струва, че ако направи 1-2 добри мача в Париж, ще преобърне сезона си\", похвали Чилич следващия си съперник. ", "date": "2019.05.27", "title": "Гришо се спаси от резил в Париж"}
{"url": "https://duma.bg/malak-samolet-se-razbi-kray-ihtiman-dvama-zaginaha-n192541", "text": "Двама души загинаха вчера при инцидент с малък самолет край Ихтиман. Той е излетял от летището край ихтиманското село Черньово за Драганово с пилот и спътничката му. Към 11.30 ч. е получен сигнал, че аеропланът е паднал и се е запалил. По първоначални данни след набрана височина самолетът изпаднал в свредел, разбил се е и се е самозапалил. Другите версии са прилошаване на пилота, техническа причина или силен порив на вятъра. Самолетът е регистриран в Италия.  На място веднага са били изпратени пожарни и полицейски екипи, които са установили, че пътуващите са били обгорени и са загинали. Звеното за разследване на авиационни събития към Министерството на транспорта извърши първоначален оглед. По-късно стана ясно, че двамата загинали са пловдивчанката Вяра Лозанова и Иван Костадинов от София. Лозанова е механик в 24-та авиационна база в Крумово, а Костадинов е инженер и оглавява Сдружението на аероклубовете в страната.", "date": "2019.05.27", "title": "Малък самолет се разби край   Ихтиман, двама загинаха"}
{"url": "https://duma.bg/nato-razrabotva-nova-strategiya-sreshtu-rusiya-n192503", "text": "НАТО ще приеме нова военна стратегия заради \"ядрените заплахи\", идващи от Русия. Това заяви в интервю за германския в. \"Велт ам Зонтаг\" генералният секретар на алианса Йенс Столтенберг. \"Нашите военни експерти решиха да приложат нова военна стратегия за алианса\", предупреждава той. Според него причината за подобен ход е \"ядрената заплаха\", която се предполага, че идва от Русия. \"Освен това алиансът е изправен пред нови заплахи на изток и на юг\", каза Столтенберг. \"Трябва да продължим да бъдем напълно готови за отбрана и да гарантираме стабилност, което отчасти изисква нови военни концепции\", добави Столтенберг. Силата на НАТО е, че \"ние можем да направим промени, когато е нужно\", поясни той и добави, че новата военна стратегия е повече \"за значително подобряване на нашите военни възможности в трудни времена\", отколкото да се \"успокои президентът на САЩ Доналд Тръмп\". Тръмп многократно призовава страните членки на НАТО да увеличат разходите за отбрана до най-малко 2% от БВП.", "date": "2019.05.27", "title": "НАТО разработва нова стратегия срещу Русия"}
{"url": "https://duma.bg/irlandiya-podkrepi-po-lesnite-razvodi-n192502", "text": "Ирландия гласува решително в подкрепа на либерализиране на закона за разводите на референдум в събота. В момента в конституцията е записано, че съпрузите трябва да са живели разделени 4 от общо 5 години, за да получат развод. Тази клауза обаче сега ще бъде премахната, а парламентът на страната ще трябва да реши за какъв период трябва да е раздялата, преди да бъде даден развод. 82,1% от гласоподавателите са гласували в подкрепа на промяната. 17,9% са се обявили против нея. Разтрогването на брака е легално в католическа Ирландия от 1995 г. насам. Според Евростат броят на разводите в Република Ирландия е 0,6% годишно на всеки 1000 души в сравнение с 1,9% за Великобритания и 3,2% за САЩ.", "date": "2019.05.27", "title": "Ирландия подкрепи по-лесните разводи"}
{"url": "https://duma.bg/tsska-otricha-za-naglasen-mach-zapochva-svoe-razsledvane-n192545", "text": "Ръководството на ЦСКА отрече за участие в уреден мач с Черно море и обяви, че започва собствено разследване. При доказване на договорка за мача, спечелен от \"червените\" с 3:1 във Варна, клубът е заплашен от изхвърляне от Първа лига, както и с недопускане до участие в квалификациите в Лига Европа, което спечелиха с класирането си на второ място в Първа лига. На официалния сайт на Обединени спортни клубове ЦСКА се появи следното съобщение: \"Армейци, футболният сезон завърши, но след последния мач върху нас се изля поредната доза медийна помия. За да се отклони вниманието от случващото се на стадиона в Разград, което в крайна сметка реши изхода на първенството, услужливо сайтове и медии подеха в хор новата долнопробна и откровена лъжа, че половин отбор на Черно море са се провалили на детектор на лъжата заради двубоя с ЦСКА и затова са освободени от тима си. Искаме отговорно и категорично да заявим, че клубът ни не използва подобни начини за печелене на срещите си. Обвиненията срещу нас са инсинуации, целящи да ни компрометират и същевременно да прикрият очевадната липса на феърплей при решаване на спора за титлата. Призоваваме обвиняващите ни да излязат официално, аргументирано и с конкретни факти да докажат \"вината\" ни\", обявиха от ЦСКА.", "date": "2019.05.27", "title": "ЦСКА отрича за нагласен мач, започва свое разследване"}
{"url": "https://duma.bg/osmina-se-boryat-za-posta-na-mey-n192504", "text": "Осмина политици от Консервативната партия се борят да наследят Тереза Мей, съобщи АП. Мей обяви, че ще се оттегли от поста си на 7 юни, но ще продължи да бъде премиер, докато тече надпреварата за мястото й. Очаква се наследникът й да стане ясен в края на юли. В момента с най-големи шансове е бившият външен министър Борис Джонсън. Но това може да се промени с включването на Андреа Ледсъм, която е бивш председател на Камарата на общините на британския парламент. \"Ние ще напуснем ЕС на 31 октомври, със или без споразумение\", заяви Джонсън. \"Начинът, по който да имаме добра сделка, е да се подготвим за никаква сделка\", допълни той. В неделя и министърът на околната среда на Великобритания Майкъл Гоув обяви, че ще се включи в надпреварата, отправяйки предизвикателство към бившия си съюзник в Брекзит лагера Джонсън. Така две от основите фигури на кампанията за отцепване от ЕС ще се борят за правото да довършат процеса.   Малко преди това в надпреварата се включи и бившият министър за Брекзит Доминик Рааб. Настоящият външен министър Джереми Хънт, министърът на здравеопазването Мат Хенкок, този на международното развитие Рори Стюърт и бившият министър на труда Естер МакВей допълват списъка на кандидатите.  Членовете на партията ще започнат да избират кандидатите, докато не останат двама до 10 юни. След това финалистите ще бъдат подложени на гласуване по пощата сред около 100 000 членове на партията през юли. Заместникът на Мей ще поеме и премиерския пост от нея. Лидерът на Лейбъристката партия на Великобритания Джереми Корбин приветства решението на премиера Тереза Мей да се оттегли от властта и призова следващият лидер на Консервативната партия да свика предсрочни избори и да \"остави народа сам да реши бъдещето на страната\". Експресно проучване на общественото мнение потвърди, че 56% от британците подкрепят призива на Корбин. Първият министър на Шотландия Никола Стърджън също призова за организиране на предсрочни избори и втори референдум за членството на Великобритания в ЕС. Тя смята, че оставката на Мей \"няма да разреши бъркотията около Брекзит, която торите създадоха\". Междувременно холандският премиер Марк Рюте - смятан за един от най-близките европейски съюзници на Великобритания - твърдо заяви, че \"споразумението за оттегляне няма да се предоговаря\" независимо как ще се развият събитията оттук нататък.", "date": "2019.05.27", "title": "Осмина се борят за поста на Мей"}
