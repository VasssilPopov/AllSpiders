{"url": "http://www.duma.bg/node/163319", "text": "Синан покори сърцата на публика и жури в надпреварата за Top Model Belgium. Изпълнителят от каталога на \"Диапазон рекърдс\" премина през огромен подбор за конкурса и задмина над 6000 кандидати. След първоначалната селекция момчетата в надпреварата останаха 400, а след полуфинала за приза се състезават 150 манекени. Конкурсът бе разделен на 3 категории и включваше фешън стайл, ревю по бельо и официални облекла. Моделите дефилираха пред 10-членно професионално жури в престижна зала специално за събитието. Всеки почитател можеше да подкрепи претендентите чрез есемес, като Синан беше любимецът на зрителите и събра най-големия вот.  \nФиналът ще се проведе на 3 март 2019 г. в Париж. Пред авторитетно жури, част от които и самата Памела Андерсън, моделите ще дефилират в надпревара за 150 000 евро, обиколка на над 300 държави и работни ангажименти за най-престижните модни марки в света, научи ДУМА от Лилиан Георгиева от DNK Media group.   \n", "date": "2018.03.22", "title": "Синан е финалист в моден конкурс в Белгия  "}
{"url": "http://www.duma.bg/node/163320", "text": "И 22-рото издание на \"София филм фест\" няма да изневери на традицията, утвърдена с годините в партньорство с \"Вог вижън\" - очакват ни финес, стил и изисканост, гарантирани от един от водещите коафьори и стилисти Митко Дамов, научи ДУМА от Светлана Дамянова.  \nЛайтмотивът на 2018 г. и специалната модна гала на СФФ е филмът \"Ню Йорк - мода за напреднали\" на режисьорката Лина Плиоплайт. Все по-голямото влияние на уличната мода като културен феномен завинаги променя начина, по който гледаме на модата. През 2008 г. фотографът Ари Сет Коен започва своя блог, за да разкаже за стила и живота на по-възрастните граждани на Ню Йорк. Блогът на Коен привлича вниманието на международното модно общество и на индустрията, която е атрактивна най-вече за по-младите поколения. А възрастните дами откриват славата и специфичното културно влияние. Модният блог и книгата на Ари Сет Коен се превръщат в основа и на филма на Лина Плиоплайт \"Ню Йорк - мода за напреднали\", който публиката ще може да гледа в две прожекции - днес, 22 март, в кино \"Люмиер Лидл\" от 21 ч. и на 25 март в ДНК - пространството за съвременен танц и театър, от 19 ч. \nКинотворбата е документален разказ за седем изключителни нюйоркчанки на възраст между 62 и 95 години, които разчупват стереотипите за красота и остаряване с техния отличаващ се моден стил. Филмът поставя фокус върху някои от любимите субекти на Ари, чийто еклектичен личен стил и витален дух ги водят в подхода им към остаряването. Всяка от героините представя уникалния си поглед към житейските препятствия и тяхното преодоляване, доказвайки, че възрастта е просто състояние на ума. \n\"Мода за напреднали\" е темата и на бляскавото Fashion Night Out светско събитие, което ще последва прожекцията на вълнуващата модна градска приказка на 25 март в ДНК. На него Митко Дамов ще представи инсталация, провокирана от неувяхващия стремеж към естетиката - в духа на Ари Сет Коен. За всички присъстващи в двете вечери екипът на 22-рия СФФ, Митко Дамов и \"Вог вижън\" са подготвили специален комплимент и изненади. \nСнимка СФФ   \n", "date": "2018.03.22", "title": "Възрастта е просто състояние на ума "}
{"url": "http://www.duma.bg/node/163318", "text": "В някои държави има забрани и строги закони за правенето на снимки и ако ги пренебрегнете, може да платите глоба, а и да лежите в затвора. \nВ Южна Корея е забранено да се фотографират жени без тяхно съгласие. В противен случай това се тълкува като акт на сексуална агресия, дори да е станало на обществено място, и се наказва с глоба от 10 млн. южнокорейски вона (около 9000 долара) и до 5 години лишаване от свобода. \nВ Обединените арабски емирства има забранени места, които не може да се снимат. Ако въпреки това го направите, грози ви от 1 до 3 месеца затвор и ще платите 1361 долара. В Япония е забранено да се снимат някои храмове и статуи, а пренебрегването на тези ограничения може сериозно да разбуни духа на местните. \nАлжир е доста консервативен, особено южната му част. Там може да се снимат мъже, но само след получаване на съгласието им. А жените се фотографират само ако разрешат техните съпрузи или бащи. Абсолютно забранено е да се правят снимки на мостове, язовири и военни обекти.   \n", "date": "2018.03.22", "title": "Снимането вкарва в затвора"}
{"url": "http://www.duma.bg/node/163317", "text": "Четирима от най-обичаните уеб герои от сериалите \"Не така, брат\" и \"Следвай ме\" във Vbox7.com застават зад петото поредно издание на благотворителната кампания #steniskanabala. Инициативата е насочена към събиране на средства, с които да бъде подпомогнато висшето образование на абитуриенти, лишени от родителска грижа.  \nЧрез специално изработените тениски организаторите целят да провокират всички бъдещи зрелостници да отидат на бала или на изпращането си, без да са облечени в скъпи рокли и костюми, а средствата ще бъдат използвани за благородни каузи. \nТази година всички зрелостници ще бъдат поощрявани да се включат в кампанията от Мино Караджов и Михаела Велкова, герои от първия уеб тийн сериал у нас \"Не така, брат\", който се завърна с нов сезон. Те са още на 17 години, но като лица на инициативата ще направят своеобразна генерална репетиция за бъдещите си абитуриентски балове. \nПосланици на кампанията са още Михаела Павлова и Илиян Илиев, които са добре известни от \"Следвай ме\" - уеб сериала с два много успешни сезона във Vbox7.com и над 15 млн. гледания онлайн. \nДосега благодарение на кампанията са събрани 305 174 лв. с предоставени на дарители общо 5445 броя тениски, 100 включили се училища от цялата страна, 141 предоставени еднократни стипендии на първокурсници, които тъкмо са завършили средното си образование и продължават обучение във вуз на България. Повече информация:   \n", "date": "2018.03.22", "title": "Герои от любими сериали обличат тениски на бала"}
{"url": "http://www.duma.bg/node/163286", "text": "Предвижда се автомобилите с по-високи нива на вредни емисии да се таксуват по нова толсистема в градовете в Европейския съюз. Очаква се рестрикцията да бъде приета до края на българското европредседателство, а мерките да бъдат приложени до 2020 г., става ясно от думите еврокомисарят по транспорт Виолета Булц. \nГрадската толсистема първоначално беше препоръчана от ЕС за Германия и Великобритания. Идеята е шофьорите да се таксуват според емисиите, които автомобилите им отделят, или според пиковите часове на деня. Тя е част от първия пакет по мобилност, разработен миналата година.   \n", "date": "2018.03.22", "title": "Готвят по-високи пътни такси за колите, които замърсяват повече"}
{"url": "http://www.duma.bg/node/163287", "text": "За некачественото саниране регионалният министър Николай Нанков се оправда, че \"някъде цели покриви, цели сгради падат в други страни\". Правят ги явно недобросъвестни строители, предположи вчера той пред БТВ. И успокои, че ремонтите са за сметка на строителя, а не за сметка на собственика. \nОколо шест-седем години ще са нужни на пътната агенция, за да се справят с всички пътища в лошо състояние. Строителният министър Николай Нанков отчете, че 8000  км републикански пътища и 12 000 км от общинската мрежа са в лошо и много лошо състояние. Сега  40-50 млн. лв. всяка година отиват за т. нар. палиативни ремонти, т.е. кърпежи, само на републиканската пътна мрежа и още толкова за общинската. В момента всяка година се рехабилитират напълно 400-450 км, но след въвеждането на тол такси ремонтите щели да се увеличат 3 до 4 пъти, уверява Николай Нанков. Регионалният министър обеща по-строг контрол от ведомството и ДНСК над кметовете, които раздават обществени поръчки за пътни ремонти. \nТрябва да започне строителството на новия лот от АМ \"Хемус\" между Ябланица и ПВ \"Боаза\", но забавянето ще е минимално заради лошото време, каза министърът. Нанков посочи и следващата отсечка - 16,5 км от ПВ \"Белокопитово\" край Шумен до Търговище. В момента той се довършва като проект, има избран изпълнител и стартира до не повече от 2 месеца. Следват 52-та км до разклона Ловеч - Плевен, които в момента се проектират. \nОще 85 км ще се проектират тази година в участъка от Плевенско до Бяла и Велико Търново, който трябва да стартира в средата или в края на 2019 г. Тогава от \"Хемус\" ще останат само около 50 км между Великотърновска и Търговищка област. \nНанков по традиция обвини пътищата, неремонтирани от 40 години, и каза, че през последните 30 години политиката е била подобни пътища да се запълват със студена смес след зимния сезон и после да \"цъфват\".     \n", "date": "2018.03.22", "title": "Нанков за некачественото саниране: Цели сгради падат в други страни"}
{"url": "http://www.duma.bg/node/163289", "text": "Над 5 тона негодни храни е унищожила Българската агенция за безопасност на храните (БАБХ). Това е станало след 804 извънредни проверки в зимните курорти. БАБХ е иззела и унищожила почти 5 тона замразени пилешки бутчета без маркировка и документ за произход, близо 160 кг месни заготовки с изтекъл срок на годност и храни от неживотински произход също с изтекъл срок.  \nПроверките извън плановия контрол са били в периода от 20 ноември миналата година до 16 март 2018 г., съобщиха от агенцията. Те са обхванали магазини за търговия на дребно с храни в подвижни, временни и сезонни обекти, кетъринг, заведения за хранене, \"ол инклузив\" хотели в София-град, София-област, Благоевградско и Смолянско. Издадени са 63 предписания и 37 акта.    \n", "date": "2018.03.22", "title": "Санитарните власти унищожиха над 5 тона негодна храна"}
{"url": "http://www.duma.bg/node/163290", "text": "Ако не се предприемат реформи, основният капацитет на ЕС за дългосрочен растеж е само 1,3%, доста под цикличния ръст от около 2%, предупреждават анализаторите, изготвили редовния доклад \"Барометър за реформи\" на BusinessEurope. С него се оценява икономическото състояние на ЕС, съобщиха от БСК, членове на BusinessEurope. \nЕдин от изводите в доклада е, че през десетте години след икономическата криза от 2008 г. възстановяването на ЕС продължава с особено бавни темпове в сравнение с тези на другите големи икономики. През 2017 г. производството на ЕС е само 9% по-високо спрямо годините преди кризата, докато САЩ реализират 15% ръст, а Канада - 18%. \n    \n", "date": "2018.03.22", "title": "Без реформи икономиката на ЕС ще расте до 1,3%"}
{"url": "http://www.duma.bg/node/163291", "text": "Поскъпване на тока за бита ще поискат и електроенергийните дружества на EВН, които снабдяват Югоизточна България. Както вече стана известно, и другите две електроразпределителни дружества - ЧЕЗ и \"Енерго про\", също планират да поискат увеличение на цените. От ЕВН съобщават, че ще настояват да им бъдат признати всички разходи, които правят за обслужване на клиентите си. Заради многото предстоящи промени в законите и наредбите все още не е ясно с колко точно трябва да се увеличат цените на тока, обясни Калина Трифонова - един от ръководителите в \"EВН-България\". \"Все още има много отворени въпроси в регулаторната рамка. В петък се публикуваха промените за нови правила в закона. Въз основа на тях предстои промяна на наредбата за ценообразуване, а там са основните параметри, по които ще ценообразуваме ние\", каза Трифонова. \n    \n", "date": "2018.03.22", "title": "И EВН ще иска поскъпване на тока за бита"}
{"url": "http://www.duma.bg/node/163292", "text": "Заради принос в събираемостта на Националната агенция за приходите (НАП) министрите решиха вчера да повишат заплатата на директора й. Министерският съвет определи на Галя Димитрова увеличение на основната месечна заплата с 10% спрямо настоящия й размер. Така от 1 април Димитрова ще получава 4070 лева. В момента шефът на данъчните взима заплата в размер на 3663 лв. Решението е породено от водещия принос на ръководителя на приходната агенция за успешното изпълнение на основните цели на НАП за 2017 г., свързани със събираемостта на приходите, доброволното изпълнение на задълженията и предоставяните електронни услуги, пише в съобщението на МС.  \nПреди няколко месеца властта одобри нов начин за определяне на основните месечни заплати на заместник-министрите и на началниците на кабинетите на министър-председателя, на заместник министър-председателите и на министрите, с който на възнагражденията се увеличиха на практика двойно. В момента един заместник-министър получава не по-малко от 3200 лв. За началниците на кабинетите също имаше таван - 1860 лв., но сега те взимат около 3420 лв.    \n", "date": "2018.03.22", "title": "Над 4 хил. лв. става основната заплата на шефката на НАП"}
{"url": "http://www.duma.bg/node/163293", "text": "Темповете на нарастване на превозите от и до България вече надхвърлят и най-оптимистичните прогнози, но съвсем скоро тази благоприятна тенденция може да бъде възпряна от ограничените възможности на терминалите и пероните на българските летища. Допълнителен стимулиращ фактор за пътническите превози ще бъде идеята за превръщането на летище София в хъб. Целта е то да стане разпределителен център за Близкия изток и Азия като новото летище в Истанбул, летищата в Персийския залив и Баку. Това заяви Светослав Станулов, председател на Асоциацията на българските авиокомпании, на годишна среща на авиопревозвачите в България. Янко Георгиев, изпълнителен директор на \"България Ер\", подкрепи идеята за създаването на хъб и настоя за държавна политика, която да направи Летище София по-атрактивна дестинация.  \nМиналата година беше добра за българската авиация. Родните авиокомпании са превозили от и за България 11,5 млн. пътници, което е ръст от близо 18%, отбеляза Станулов.  \nСпоред него най-голям е ръстът в международните редовни линии, а делът на чартърните полети намалява. По международни полети от и до София ръстът на превозени пътници е 29 на сто, а от и до Варна и Бургас - общо 6 на сто. През летище София са преминали 6,5 млн. (над 56 на сто) пътници, а през Варна и Бургас - по 4,9 млн. пътници, или близо 43 на сто от общо превозените през годината. \n\"Брекзит\" ще се отрази на авиационния пазар, като повечето лоу кост компании ще бъдат пребазирани от Лондон в другите европейски пазари. Заплаха за българския трафик няма да има, коментира Янко Георгиев.  \nСпоред Светослав Станулов проблемът с обучението на пилотите не е решен на фона на очертаващата се кадрова криза в световен мащаб заради нарастващия брой превозвачи и полети. Гражданската ни авиация разполага с два учебни центъра за обучение на пилоти, техници и кабинен екипаж, както и действащи центрове за първоначално обучение на пилоти, уточни Станулов. \n    \n", "date": "2018.03.22", "title": "Предлагат летище София да стане хъб "}
{"url": "http://www.duma.bg/node/163246", "text": "Унгарският китарист и композитор Ференц Шнетбергер ще представи своята фондация и основаното от нея музикално училище за талантливи ромски деца на 27 март от 11 ч. в 124 ОУ \"Васил Левски\" в София. Среща с учители и представители на гражданския сектор, работещи за алтернатива и реформа в образованието, ще се състои същия ден от 18 ч. в Унгарския културен институт. Школата на Шнетбергер, основана през 2011 г. близо до езерото Балатон, се занимава с лансиране на млади таланти предимно от ромски произход.   \n", "date": "2018.03.22", "title": "Унгарски музикант гостува в София"}
{"url": "http://www.duma.bg/node/163247", "text": "Великденски работилници за писани яйца организира Институтът за етнология и фолклористика с Етнографски музей при БАН на 23 и 24 март от 10 до 16 ч. в залите на Националния етнографски музей. Под ръководството на доц. д-р Светла Ракшиева и гл. ас. д-р Иглика Мишкова малки и големи гости на музея ще се учат да украсяват яйца по стара восъчна технология в стила на народната традиция от Самоковско, Ихтиманско и Велинградско. Всички желаещи да участват трябва да си занесат по едно или няколко сварени яйца, които да изпишат и отнесат със себе си. Останалите материали и инструменти, както и модели, ще бъдат осигурени от организаторите. Цената за участие в ателиетата е 2 лв. за дете и 5 лв. за възрастен.   \n", "date": "2018.03.22", "title": "Работилници за писани яйца в Етнографския музей"}
{"url": "http://www.duma.bg/node/163248", "text": "Столичната община, Българската академия на науките, Съюзът на тракийските дружества в България и издателство \"Захарий Стоянов\" канят на вечер, посветена на Деня на Тракия и 105 години от Одринската епопея, на 26 март от 18 ч. в големия салон на БАН. Ще бъдат представени нови издания с тракийска тематика \"Разорението на тракийските българи 1913 г.\" от Любомир Милетич - на английски език, \"Източнотракийският въпрос в българо-турските дипломатически отношения 1913-2016 г.\" от Боряна Бужашка, Известия на Тракийския научен институт, том 16, и др. Книгите ще бъдат представени от акад. Георги Марков, Красимир Премянов - председател на СТДБ, чл.-кор проф. Васил Проданов - директор на Тракийския научен институт, проф. Светозар Елдъров и д-р Ваня Стоянова.    \n", "date": "2018.03.22", "title": "Вечер, посветена на Деня на Тракия"}
{"url": "http://www.duma.bg/node/163250", "text": "Кюстендилските художници показват най-новите си творби в изложбата \"Кюстендилска пролет\", която бе открита в Художествената галерия \"Владимир Димитров - Майстора\". Ежегодната проява е част от честването на едноименния празник на Кюстендил. \nОбщата художествена изложба \"Кюстендилска пролет\" води началото си от 1978 г., когато в ХГ \"Владимир Димитров - Майстора\" са представени 406 произведения на живописта, графиката и скулптурата от 273 автори от цялата страна. До 1993 г. тя е била със статут на национална изложба. Наименованието \"Кюстендилска пролет\" е дълго търсено, за да определи индивидуалност сред множеството подобни изяви в страната. Основната й тематика сама по себе си придава поетичен облик. \nИзложбата \"Кюстендилска пролет\" представя произведения на художници, които живеят и творят в Кюстендил, а също така и на автори, родени другаде, но трайно свързани с този град и околностите му. Традиционно в нея участват около 50 съвременни представители на Кюстендилската изобразителна школа. Характерно за всички тях е, че остават винаги верни на творческия гений на народа, на неговата тънка чувствителност към хармонията и красотата. \n    \n", "date": "2018.03.22", "title": "\"Кюстендилска пролет\" отново събира художници от града    "}
{"url": "http://www.duma.bg/node/163249", "text": "Кюстендилските художници показват най-новите си творби в изложбата \"Кюстендилска пролет\", която бе открита в Художествената галерия \"Владимир Димитров - Майстора\". Ежегодната проява е част от честването на едноименния празник на Кюстендил. \nОбщата художествена изложба \"Кюстендилска пролет\" води началото си от 1978 г., когато в ХГ \"Владимир Димитров - Майстора\" са представени 406 произведения на живописта, графиката и скулптурата от 273 автори от цялата страна. До 1993 г. тя е била със статут на национална изложба. Наименованието \"Кюстендилска пролет\" е дълго търсено, за да определи индивидуалност сред множеството подобни изяви в страната. Основната й тематика сама по себе си придава поетичен облик. \nИзложбата \"Кюстендилска пролет\" представя произведения на художници, които живеят и творят в Кюстендил, а също така и на автори, родени другаде, но трайно свързани с този град и околностите му. Традиционно в нея участват около 50 съвременни представители на Кюстендилската изобразителна школа. Характерно за всички тях е, че остават винаги верни на творческия гений на народа, на неговата тънка чувствителност към хармонията и красотата. \n    \n", "date": "2018.03.22", "title": "\"Кюстендилска пролет\" отново събира художници от града    "}
{"url": "http://www.duma.bg/node/163251", "text": "Четиримата музиканти от камерния ансамбъл \"Силуети\" в рамките на два концерта съпоставят два по два своите инструменти. В първия спектакъл на фокус бяха кларинетът и пианото, представени от Кристиян Калоянов и Лилия Жекова. Във втория - на 24 март от 18 ч. в столичния Сити Марк арт център, ще чуем виртуозната страна на цигулката и виолончелото, представена от Габриела Калоянова и Калина Митева. Пъстрата програма включва произведения на композиторите Й.С. Бах, Хендел-Халворсен, А. Онегер, П. Христосков и други. И понеже 2х2=4, на сцената ще видим и другите два \"силуета\", въвеждащи словесно публиката в истории зад специално подбраните за вечерта произведения.      \n", "date": "2018.03.22", "title": "Виртуозната страна на цигулката и виолончелото"}
{"url": "http://www.duma.bg/node/163288", "text": "Чешката инвестиционна група PPF Group купи бизнеса на \"Tеленор\" (Telenor) в Централна и Източна Европа (ЦИЕ) за 2,8 млрд. евро. Сделката включва активите на телекома в Унгария, България, Черна гора и Сърбия, както и доставчика на технологични услуги Telenor Common Operation. Сделката вероятно ще бъде приключена през третото тримесечие на 2018 г., след като приключи проверката на съответните регулатори.  \nКупувачът PPF Group е контролиран от чешкия милиардер Петр Келнер - един от най-богатите европейци и най-богатият човек в Източна Европа. Келнер наскоро купи и друга голяма българска компания - собственика на Нова телевизия \"Нова броудкастинг груп\". Състоянието му възлиза на около 16 млрд. долара, а групата му PPF управлява активи за над 35 млрд. евро. Русия, Словакия, Китай, Румъния, САЩ, Франция и Виетнам са част от страните, в които оперира групата на Келнер. PPF държи и над 80% в O2 - най-големият телеком в Чехия и трети по размер в Словения. \n\"С продажбата на нашите активи в Централна и Източна Европа правим важна стъпка в опростяването и фокусирането на портфейла на Telenor върху регионите, където има най-голям потенциал за създаване на стойност\", каза Сигве Бреке, изпълнителен директор на Telenor Group. По думите му опитът на PPF Group в региона и в сектора ще го превърне в добър собственик на активите в Централна и Източна Европа. \n\"Теленор България ще продължи да бъде пример за компания с отлични резултати, ясни и ориентирани към потребителите продукти и услуги, обслужване и мрежа с безкомпромисно качество и отговорно търговско поведение. PPF Group имат ясни цели за развитието на тяхната телекомуникационна дейност и операторите на Теленор Груп в ЦИЕ са ключови за тяхното постигане\", каза изпълнителният директор на Теленор България Оле Бьорн Шулстъд. Той увери, че сделката няма да се отрази на клиентите и местните партньори и компанията ще продължи да функционира както и до момента. \"С тази транзакция, PPF Group разширява портфолиото си от телекомуникационни активи с още четири държави и изпълнява дългосрочната си цел да се превърне в среден по размер европейски оператор и да използва опита си, за да засили пазарните си позиции\", заяви Ладислав Бартоничек - акционерът, отговарящ за телекомуникационните активи на PPF Group. Очаква се сделката да бъде приключена през третото тримесечие на 2018 г., след получаването на одобрението на регулаторите. \nВ България Teленор се съревновава с Мтел, местното поделение на Teлеком Аустрия, както и с Виваком на БТК.      \n", "date": "2018.03.22", "title": "Милиардерът Петр Келнер купи и \"Теленор България\"  "}
{"url": "http://www.duma.bg/node/163253", "text": "- Кажете за голямата награда, която сте спечелили на фестивала в Скопие. С коя песен се представихте?  \n- Фeстивалът се казва \"Гоце фест\" и се провежда всяка година. Жури са утвърдени музиканти като Ристо Краповски, Миле  Барбаровски, Любчо Соколовски. Песните са  предимно за Гоце Делчев. Нашата, отличена с първа награда, е своего рода Реквием за  революционера. Публиката реагира възторжено. Тя е предимно на средна възраст, ценители на  македонската песен. Песента, с която се представихме, се казва \"Горо, ле\" - музиката и текстът са мои, аранжиментът е на Валери Костов. Изпълнява я Васил Чамов с църковен хор с ръководител проф. Илчо Йованов - бивш декан на Музикалния факултет на университета \"Гоце Делчев\". Любопитното за певеца Васил Чамов е, че миналата година спечели наградата на слушателите на Националното радио за певец на годината с песента \"Ако се оженя\" по музика на Пламен Велинов, текст на \"агента\" Иван Тенев и аранжимент на проф. Илчо Йованов. Ако в духа на затоплянето на отношенията с Македония говорим за културно и музикално сътрудничество, то песните на Чамов, изпълнявани на фестивали в България и Македония, са пример за сътрудничество на музиканти, автори от двете държави...  \n- Все повече поп фолк изпълнители използват фолклорни елементи в своите песни. Това някаква мода ли е или наистина връщане към българското?  Докъде може да се обработва фолклорът?  \n- Напоследък все повече певци от поп фолка се обръщат към непресъхващия извор на фолклора, което е добре, но трябва да се пипа с чисти ръце, пример бе фестивалът \"Пирин фолк\", когато председател на журито бе проф. Стефан Драгостинов. Трамплинът на сцената изстреля много млади и талантливи автори и изпълнители, които, преминали през компетентна селекция, днес са звезди на националния ни небосклон. Двумилионната аудитория го направи водещ на Балканите - притегателен център за музикантите от чужбина.  \nКогато човек твори, вдъхновен от фолклора,  трябва да го прави отговорно и талантливо, без да прескача тънката линия на художественото, защото фолклорът ни е онзи бисер от векове, който не бива да избледнява чрез некадърни интерпретации. \n- Има ли желаещи от младите композитори да пишат народни песни в духа на хубавата българска традиция?   \n - Има млади и талантливи композитори, които имат качества и ищах да прегърнат фолклора и се вдъхновяват от негови образци за своето творчество, но без активната подкрепа на държавата е трудно. Меценатството тепърва прохожда, а за да успеят, на тези творци им трябва подкрепа, за да са себеотдадени на тази кауза. Необходима е и честна, безпристрастна и градивна музикална критика, която сега липсва. Пример - една членка на жури на фестивала, която призоваваше публично за повече гъдулки в песните му. \n- Кои са сполучливите съставки на съвременния фолклорен хит днес?  \n- Трябва да се правят песни от душа и за душа, за да ги прегърне народът. Текстовете му да докосват сърцето, да му говорят... Няма рецепти. \n- Има ли приемственост между поколенията? Младите отворени ли са към обичаите? \n- За приемствеността има какво да се желае... Не ни е присъщо да сме скромни и уважителни. Самооценяването ни обикновено е дебалансирано, а това пречи за приемствеността. Много често срещам автор с 2-3 песни да се надценява... Иначе мисля, че ценителите на фолклорната традиция се увеличават. \n- Вие сте бащата на \"Пирин фолк\" - знаков  фестивал за авторската македонска песен в Сандански, преди или сега се откриват повече млади таланти? Посочете някои от вашите музикални  открития. \n- Според мен преди се откриваха повече таланти на фестивала, а не само от една фирма... Помогнал съм на много певци от македонския фолк и естрадата, но не всеки е признателен. Певци като Илия Луков, Лили Цветкова, Надя Казакова, Христо Косашки, Иван Дяков, Стоян Джельов, Стоян Джаджев, Ваня Вълкова, Сузана Спасовска, Душко Георгиевски, Васил Чамов са изпълнявали мои песни и вече са звезди в македонския фолк, а в забавния жанр млади изпълнители като Теди Кацарова, Нора Караиванова, Алекса, Пресияна, Радко Петков, Невена Пейкова, Михаела Филева, Мина Пенкова, Ана-Мария Янакиева и други са изпълнявали мои песни и вече също са популярни. \n      \n", "date": "2018.03.22", "title": "Ценителите на фолклорната традиция се увеличават"}
{"url": "http://www.duma.bg/node/163244", "text": "В рамките на Улицата на занаятите \"Песента на колелетата\", част от културната програма на Българското председателство на Съвета на Европейския съюз, на 20 март делегатите имаха възможността да разнообразят работната си програма и да наблюдават демонстрация на занаята тъкачество, представен от майсторката на художествените тъкани Слава Балджиева. Тя показа различни техники за вплитане на цветните нишки на два вида стан. Делегатите бяха впечатлени от традицията на този древен занаят и научиха факти, свързани с историята му, разнообразието на образи, форми и цветове. Научиха как то се е запазило и до днес и се предава от поколение на поколение, за да се утвърди българското културно наследство, информира Лили Атанасова от Inter Partners. \nЧуждестранните делегати се насладиха на традиционните и съвременните произведения на Слава Балджиева, които носят едновременно усещане за историческо минало и настояще, претворени в художествени произведения, изобразяваки български църкви, възрожденски комплекси, древни символи и типичните за бита ни тъкани. \nДемонстрацията се състоя в едно от фоайетата на НДК на фона на артистичен декор, който пресъздава по модерен начин занаятчийски комплекс, своеобразна изложба с експонати от занаятите ковачество, грънчарство, килимарство, тъкачество и други.  \nСледващото събитие от инициативата \"Улицата на занаятите - Песента на колелетата\" е планирано да се проведе след Великден, когато делегатите на председателството на Съвета на ЕC ще се срещнат с българския фолклор чрез ритми, изпълнени от майстор-гайдар. А в края на април в декора на Улицата на занаятите ще бъде представено грънчарството.   \n", "date": "2018.03.22", "title": "Красотата на българското тъкачество показа в НДК Слава Балджиева"}
{"url": "http://www.duma.bg/node/163245", "text": "Във фоайето на Областната управа в Пловдив се състоя необичайна премиера на книга, посветена на паметта на известния художник и скулптор Димчо Павлов (1944-1996). Точно преди 22 години той приключи живота си. В основата на \"Сага за Димчо Павлов\" от Марк Денис са писмата на твореца до него, пращани в продължение на 10 години (1964-1974). В изданието с корица и спомоществование от Георги Иванов/Жорж Трак и други приятели са включени фотоси с най-известните творби на Димчо Павлов. \nКогато трагичната вест дойде, чувството за празнота беше удивително осезаемо. И то се дължеше и на това, че изчезна един огромен човек, мъжествен, но и деликатен, вероятно самотен, но и  умеещ да общува, много интелигентен, начетен, топъл, а и защото някак се усети, че няма да има повече столове, плетени и набраздени, няма да има арки с гравирани рамки, няма да има точно такива ръце като неговата прочута длан, изработена от дърво или запечатана на платно. Как загубихме този мъж с балканджийска осанка, защо си отиде тъй рано този уникално талантлив творец? \nРоден бе в Пловдив, баща - летец, майка - чиновничка. Бащата - ярка личност, беше пример за него. Завърши първоначално живопис, а след това и скулптура в Академията за изящни изкуства в Любляна. Там, в Словения, срещна и майката на децата си. Където и да го поканеха - в Унгария, Франция, Германия, Сардиния, Югославия, у нас... винаги оставяше интересните си знаци. Където и да ходеше по близката и по-далечна Европа, винаги се връщаше тук. Дали това са неговите илюстрации към първата поетична книга на Веселин Сариев \"Здраво утро\", след това показани като картини в изложба, или шадраванът с огромното кълбо от мрамор в сградата на Пловдивската областна управа, дали бе слънцето - дърворезба на втория етаж в Синята къща в Стария град, или пластиката на наградата \"Пловдив\" - това е все Димчо Павлов. Негови работи. Има ги във всички раздели - живопис, скулптура, графика във фонда на Градската художествена галерия в Пловдив.  \nВ посмъртната му ретроспективна изложба с 40 платна от фонда, в която бяха включени най-известните му творби, видяхме \"Автопортрет\", \"Баща ми\", \"Двама\", пластиките от дърво \"Ван Гог и аз\", \"Контакт\", \"Човек-риба\" и \"Торс\". Мнозина помнят емблематични за художника образи, които мигрираха в различни вариации и материал - човешка длан, око, пеперуда, стол. Той имаше уникалната дарба с еднаква лекота да създава от рисунки и скици до монументални каменни скулптури, казва изкуствоведката Галина Лардева. Приживе Димчо Павлов беше удостоен с множество награди, сред които и приз за скулптура от Сардиния. Художникът е автор и на пластиката \"Трон на славата\", която всяка година се връчва на носителите на наградата \"Пловдив\", след неговата кончина тя се изпълнява от колегата му Атанас Карадечев. \nПрез 1992 г. беше открит паметният знак \"Сто години Първо българско изложение\" в Цар Симеоновата градина в Пловдив. Представляваше врата, арка, вход в територията на Първото българско земеделско-промишлено изложение - работа на известния скулптор. Четири години по-късно Димчо Павлов бе намерен мъртъв във вилата си, надянал сам примката на шията си. Вероятно се е чувствал самотен, вероятно не е имал към онзи момент творчески ангажименти. Един голям творец си отиде преждевременно. Сам. А през 2015 г. арката на Димчо, последната му голяма монументална творба, изчезна. Оказа се буквално изрината от дюлгери, участници в реконструкцията на градината. \nНе мога да си обясня как някой може да предприеме подобно действие срещу произведение на изкуството, при това на такова име. За мен това е варварщина, вандализъм, коментира художникът Станимир Видев. Прекрасна работа бе, винаги е привличала вниманието. Съвременна, сериозна творба, казва за скулптурата на Димчо Атанас Хранов.  \nТворбата, към която се отнесоха по този начин, е епохален труд. Представете си монолитен гранитен блок, дебел около 80 сантиметра. А сега си представете да направите това \"П\" в средата! За целта бяхме наели миньори, които обаче не успяха да се справят със задачата. Димчо на ръка, с изключителни усилия, продължили много дълго, успя да отдели средата на гранита. Това бе подвиг. После \"изписа\" камъка по изключителен начин. А под арката имаше месингов куб с карта на първото изложение. За мен това бе достойно и много амбициозно произведение, което надминаваше изискванията да бъде паметен знак. Беше произведение на изкуството. Монумент, който като жалон изгражда културната инфраструктура и отбелязва събитие, с което нашият град се гордее. Смятам, че мястото му е точно там, коментира колегата и приятел на Димчо Павлов - Жорж Трак. Той е помагал на маестрото в изготвянето на арката в Арт центъра на СБХ през 1991 г.   \nСтранно незнание се възцари сред управляващите. Срамно мълчание. И така до неотдавна. Радостната вест е, че колегите и приятелите на твореца, и сред тях художничката Снежана Фурнаджиева и скулпторът Цвятко Сиромашки, успяха да открият арката и в близко време тя ще заеме подходящо място в Цар Симеоновата градина.   \n", "date": "2018.03.22", "title": "Тъга по Димчо Павлов  "}
{"url": "http://www.duma.bg/node/163252", "text": "Европейският музикален фестивал, организиран от агенция \"Кантус фирмус\", ще представи за 18-и път в София световни майстори на класическата музика. От 30 март до 15 юни в столицата ще се изявят над 350 български и чуждестранни музиканти. Форумът е част от Календара на културните събития на Столичната община за 2018 г., а съорганизатор е Министерството на културата. Фестивалът включва 13 събития и в него ще гостуват изпълнители от Италия, Испания, Русия, САЩ и др. Организаторите са подготвили атрактивна програма, която защитава престижа на форума, отличен за втори път със сертификат за качество от платформата \"Европа за фестивалите. Фестивалите за Европа\". Сертификатът беше връчен наскоро на отчетната конференция на Българската фестивална асоциация, научи ДУМА от Ирена Данкова.  \nОткриването на ЕМФ е на 30 март с концерт на руския цигулар Максим Венгеров и Софийската филхармония с диригент Найден Тодоров. Впечатляващата биография на Венгеров го нарежда сред най-значимите изпълнители на нашето съвремие. Друг акцент от програмата е концертът на 25 април, в който се събират трима ярки български цигулари - Албена Данаилова - концертмайстор на Оркестъра на Виенската държавна опера, Димитър Иванов - водач на оркестъра на Франкфуртската опера, и Симеон Симеонов - концертмайстор на Симфоничния оркестър на Сакраменто. Те ще обединят своя талант и майсторство в уникална програма от виртуозни цигулкови пиеси и ще си партнират на сцената с Оркестъра на Класик ФМ радио под диригентството на Григор Паликаров. \nФестивалът ще представи още интересни събития - на 11 април е гостуването на Далия квартет от Испания, който ще изпълни премиерно у нас музика от съвременни испански автори, а на 18 май българската публика ще чуе ансамбъл \"Italian Wonderbrass\", наречен \"най-добрия млад брас квинтет в света\". На 7 май под куполите на \"Ларгото\" столичани могат да присъстват на концерта \"Европа танцува\" с участието на певци, танцьори, детски фолклорни ансамбли и Софийския духов оркестър с диригент Юли Дамянов. Входът е свободен. Фестивалът кани малките слушатели на 12 април в салона на БАН на специален концерт-спектакъл \"Приключенията на Пер Гинт\" по музика на Едвард Григ с участието на музиканти и балетисти от ДМБЦ. Събитието ще разкрие специфичната красота на скандинавската култура.  \nИ този път фестивалът ще даде възможност за изява на млади музиканти - на 14 юни възпитаници от катедрата \"Поп и джаз изкуство\" на НМА \"Проф. П. Владигеров\" с ръководител Михаил Йосифов ще изпълнят концерта \"Младите в джаза\". По традиция ще се състои церемонията \"Златно перо\". По повод 24 май, Ден на българската просвета и култура и на славянската писменост, ще бъдат отличени 24-ма изтъкнати наши музиканти, артисти, писатели, журналисти и художници.  \nСъпътстващи прояви са изложбата \"Райнхард - Владигеров\" (с откриване на 25 април), както и дискусия по проблемите на музикалното образование в България, в която ще участват представители на Националната музикална академия и средните музикални училища от страната (24 април).     \n", "date": "2018.03.22", "title": "Максим Венгеров открива Европейския музикален фестивал "}
{"url": "http://www.duma.bg/node/163265", "text": "Крайно любопитна фигура оглавява Централното разузнавателно управление на САЩ. Най-напред директор на ЦРУ за пръв път става жена. Второ, тя е персона, която вече е станала прототип на някои филмови персонажи. С какво е известна Джина Шери Хаспъл и как ще се промени под нейното ръководство главното разузнавателно ведомство на Вашингтон? \nДостоверно е неизвестно заради какви заслуги  досегашният директор на ЦРУ Майкъл Помпео (работил на тази длъжност около година) бе обявен от президента за едва ли не най-добрия специалист по външна политика. Но фактът си е факт: Помпео е назначен за държавен секретар. На освободилото се място директор на ЦРУ президентът Доналд Тръмп назначи Джина Хаспъл, която досега заемаше поста първа зам.-директорка на управлението и ръководителка на службата по оперативната работа. Тя стана първата жена начело на най-голямата американска разузнавателна структура. Що за човек е тя? \nКариерата й тръгна нагоре преди година, когато Доналд Тръмп я назначи за първи зам.-директор на ЦРУ. Тогава тя също бе смятана за първата жена на този пост, но формално това не бе така. Преди нея длъжността бе заемана също от жена - Аврил Хейнс, която бе креатура на Обама. Нейното назначение обаче бе политическо и тя не се задържа дълго на новата длъжност. Докато Хаспъл е до мозъка на костите си оперативна служителка на ЦРУ, чиято кариера премина само в това ведомство и при изключително тежка работа. Тогава нейното поведение бе възприето като опит на Тръмп да успокои кадровите служители на ЦРУ. Те явно се опасяваха за своите длъжности заради назначението на \"страничния\" конгресмен Помпео за шеф на ЦРУ и предприетите от него мащабни реформи на ведомството. \nДжина Хаспъл е родена през 1956 г., тя е англосаксонка, бяла и протестантка. Предишният й живот на служба в ЦРУ, където тя е постъпила през 1985 г., е покрит с печата на тайнствеността и на Холивуд.  При всички случаи тя не е човек на приказките В знаменития документално-художествен филм Zero Dark Thirty (\"по мотиви на реални събития\") за дългогодишното издирване и ликвидиране на Бин Ладен фигурира персонажът Мая, която е високопоставена служителка на ЦРУ, хладнокръвно ръководеща изтезанията на заловените терористи. Във филма тя е малко над 30-те, има несломим характер, огромен жизнен опит и войнствен нрав. В пропагандистката книга с  аналогично съдържание No Easy Day, посветена повече на героизацията на \"морските котки\", аналогичният персонаж е крайно жестока жена от ЦРУ, един \"Джеймс Бонд в пола\", която ръководи разпитите, изтезанията и операцията по ликвидирането на Бин Ладен. Там тя носи името Джена. \nТа всичко това е истина - освен възрастта тук Холивуд й е спестил цял четвърт век. Истина са и изтезанията, и войнственият нрав, и склонността към нарушавате на всякакви закони за постигането на целта, и за \"Джеймс Бонд\" в рокля, и за корпоративната солидарност. Всичко това е един реален човек - Джина Хаспъл. \nПрезидентът Обама я бе назначил за началник на Националната служба по тайните операции (clandestine service) през февруари 2013 г., но това назначение разбуни Конгреса. Формално длъжността на зам.-директор на ЦРУ не изисква утвърждаването от Конгреса, но нахъсилата се срещу ЦРУ комисия на Конгреса установила, че Джина Хаспъл лично е ръководила един от тайните затвори на разузнаването в Тайланд, наречен \"Котешките очи\", и е участвала в измъчвания на затворници, включително знаменитото изтезание с вода.  \nПоявиха се и потърпевши - саудитците Абу Зубайд и Абд ар Рахим ан Насри, които Хаспъл е натиквала с главата надолу в бъчва с вода. Нещо повече, непримиримите конгресмени се докопаха и до факта, че именно Хаспъл през 2005 г. е ръководила унищожението на видеозаписите с екстремалните разпити, което вече се нарича \"укриване на улики\". Започна криминално разследване, което можеше да хвърли \"Джеймс Бонд с полата\" ако не зад решетките, то поне в пенсия. Но от съображения за висша целесъобразност делото бе покрито и не без президентските усилия Хаспъл бе изведена от удара. В резултат тя излезе един вид чиста пред правната система: не може втори път тя да бъде разследвана за едно и също нещо, което сега превръща Хаспъл в одобрима от Конгреса кандидатура. Наистина тогава тя бе лишена от длъжността на началник на тайните операции и нейният пост (макар също за кратък период) бе зает от друга жена - Одри Томасън. \nПо време на 30-годишната си служба Хаспъл е работила изключително извън пределите на САЩ и оглавява няколко разузнавателни резидентури. В кои държави обаче, не се съобщава официално. Помпео твърдеше, че  има голям опит на оперативна работа в чужбина  Наред с това тя е \"образцова служителка на разузнаването и истинска патриотка\". Той също я окачестви като \"доказала се лидерка, притежаваща свръхестествена  способност да решава поставените задачи и да вдъхновява хората около себе си\". Абу Зубайд твърде красноречиво е разказвал за \"вдъхновението\". Разбира се, той е завършен терорист, но в крайна сметка лявото му око бе извадено. \nВпрочем Тръмп неведнъж се е изказвал за целесъобразността от прилагането на мъчения спрямо заподозрени в тероризъм и като цяло Джина Хаспъл несъмнено лично му импонира. Тя няма слабостта към администрирането, но характерът на реформите, които Помпео бе започнал, напълно съответства на нейния начин на мислене като опитна оперативна служителка. ЦРУ продължава да се връща към старите и изпитани методи: агентурно разузнаване, тайни операции и оказване на физически натиск върху опонентите. Явно времената на \"меката сила\" остават в миналото. \nОсвен това Хаспъл най-вероятно ще зареже многобройните инструкции, регламентиращи всички страни от работата и дори от бита на оперативните работници. Едва ли оперативните работници ще бъдат съвсем оставени без верижка, но вероятно в пъти ще се увеличи броят на дипломатите, които, преоблечени като бездомници, ще скитат из столиците на неприятелските държави.    В ЦРУ е останал широк слой от фанатици на  оперативната работа  напълно лишени от представата за разликата между доброто и злото, ако нещата опират до разпространението на факела на демокрацията до неразумните аборигени. Очаква се Хаспъл до оглави този слой. \nВ сегашната обстановка, когато в американската управляваща класа надделяват представленията за нова спирала на Студената война и глобално противоборство с Русия и Китай, такива хора непременно трябваше да победят във вътрешната борба в ЦРУ. Оперативният директор става основен, а анализът на информацията се е преместил от аналитиците с високи чела непосредствено в Белия дом. Този процес бе задействан от Помпео, който съкрати стотици позиции на поканени аналитици. \nТръмп и без това не вярва много на възпитаници на университетските среди, които дирижираха външната политика и армията при Обама. Бруталните оперативници като Хаспъл са му много повече по душа. Това е нож с две остриета. От една страна, в американските университетски и научни среди е пълно с русофоби, както и с привърженици на американското месианство. От друга страна, оперативниците с пламнал поглед не са много по-различни от тях. Загубата пък на познанията за света ще доведе дотам, че поведението на хора от типа на Зубайд по-лесно ще се разпространява по света.     \n", "date": "2018.03.22", "title": "Джеймс Бонд в пола поема ЦРУ  "}
{"url": "http://www.duma.bg/node/163266", "text": "Великобритания може да напусне ЕС без споразумение с общността, ако депутатите отхвърлят предложенията на Тереза Мей, заяви министър лорд Каланън, цитиран от \"Хъфингтън пост\". В такъв случай търговските отношения между ЕС и Великобритания ще се основават само на правилата на Световната търговска организация (СТО).  \nМеждувременно възниква объркване за правото за свободно движение на британските граждани в ЕС след \"Брекзит\", съобщи в. \"Индипендънт\". В подготвеното споразумение за преходния период липсва клауза за свободното придвижване на британците в ЕС. Това ще доведе до несигурност за 1,2 милиона британски граждани, живеещи в ЕС.     \n", "date": "2018.03.22", "title": "Лондон може да напусне ЕС и без споразумение"}
{"url": "http://www.duma.bg/node/163267", "text": "Неофициалните двудневни преговори между представители на Република Корея, КНДР и САЩ завършиха вчера в Хелзинки, страните са имали конструктивен обмен на мнения, съобщи финландското Министерство на външните работи. Дискусиите са засегнали проблеми в Североизточна Азия, на тях са присъствали наблюдатели от ООН и Европа. Разгледани са били подходи към изграждане на доверие и намаляване на напрежението на Корейския полуостров. В преговорите са участвали по шестима участници от всяка страна. Целта била подготовката на среща на върха между двете корейски държави и обсъждане на среща на Доналд Тръмп и Ким Чен-ун.    \n", "date": "2018.03.22", "title": "Тристранни преговори за Корея в Хелзинки"}
{"url": "http://www.duma.bg/node/163269", "text": "Анализът на веществото, с което са били отровени Скрипалови, ще отнеме две-три седмици, заяви генералният директор на Организацията за забрана на химическото оръжие   (ОЗХО) Ахмед Узюмджю. Експерти на ОЗХО взимат проби във Великобритания и ще ги изследват в лабораториите на ОЗХО. Узюмджю не отговори на въпроса може ли да се установи дали Скрипалови са отровени с \"Навичок\", както твърди Лондон. \nПоръчителят на провокацията - убийството на Сергей Скрипал, може да се намира в самата Великобритания, а може и извън нейните предели, включително и в Русия, посочи експертът по европейски въпроси Владимир Швейцер за руското издание \"Правда.ру\". Според него \"даже в Русия има хора на високи постове, които не са заинтересовани от развитието на диалога със Запада. Но това не е президентът Владимир Путин, \"който се явява застъпник за този диалог\", добавя експертът. Ако това са англичани, то те \"искат да хвърлят още един камък по Тереза Мей, която си има достатъчно проблеми с \"Брекзит\" и вътре в партията й\". Източникът може да се намира и в Европа. ЕС и Великобритания сега делят имущество, свързано с \"Брекзит\". Затова не трябва да се изключва, че някой иска да стреля по два заека по по Мей и Путин\", смята експертът. \n    \n", "date": "2018.03.22", "title": "ОЗХО 20-ина дни ще анализира отровата за Скрипалови"}
{"url": "http://www.duma.bg/node/163299", "text": "От Афганистан е най-големият брой хора, търсещи убежище у нас, сочат данни на Евростат. През 2017 г. 1050 афганистанци са кандидатствали за убежище у нас, челната тройка се допълва от иракчани и сирийци. \nЗа първите два месеца на тази година убежище в България са потърсили 224 души, като 150 от тях се определят като сирийци. Убежище е отказано на около 180 души. \nНад 650 000 мигранти са потърсили убежище в Европейския съюз през 2017 година. Германия е страната с най-голям брой кандидати за убежище - над 200 000 души. \n    \n", "date": "2018.03.22", "title": "Най-много афганистанци търсят убежище у нас"}
{"url": "http://www.duma.bg/node/163300", "text": "Квалификационни курсове за пенсионери, в които възрастните хора да трупат нови знания, обмислят от МТСП. \"Идеята е хората да се обучават и след като се пенсионират, за да могат да се върнат и задържат по-дълго на трудовия пазар\", коментира директорът на дирекция \"Политика на пазара на труда и трудовата мобилност\" Елка Димитрова. \nПреди идеята да се превърне в законодателна промяна, от ведомството ще направят анализ дали трудовият пазар има нужда от подобна мярка. По данни на НСИ в края на м.г. над 76 300 души в пенсионна възраст продължават да работят. \nСпоред експерти от МТСП застаряващото население и големият дял на неквалифицирани безработни са основните проблеми на трудовия пазар. Т.г. 11 200 души преминават през различни обучения за придобиване или  развитие на умения, с които да намерят препитание.   \n", "date": "2018.03.22", "title": " МТСП обмисля обучение за пенсионери"}
{"url": "http://www.duma.bg/node/163301", "text": "Tежките катастрофи на мотористи в страната през 2016 г. са 129, шестима са загинали, а 123 са били ранени. През 2017 г. катастрофите намаляват до 109, като при тях 5 мотористи са загинали, а 101 са били ранени. Статистиката бе обявена от главен комисар Тенчо Тенев от \"Пътна полиция\" в СДВР на брифинг, посветен на откриването на мотосезона на 24 март. По думите му най-тежките инциденти стават от началото на юни до края на август. \nТенев отбеляза, че рисковото каране е намаляло с 50-60% за 3 години. Той изрази съжаление, че 40-50% от тежките катастрофи стават по невнимание на самите мотористи. По думите му тежките катастрофи са следствие както от неразумността на шофьорите на леките автомобили, така и на по-младите мотористи, които искат да развият по-голяма скорост на пътя. \nНа въпрос има ли право полицията да гони и спира тези мотористи, които нарушат закона, Тенев обясни, че нямат право да гонят мотористите, а само да ги следват. Ако някой от тях наруши закона и не спре на червен светофар или превиши скоростта, тогава може пътят да се затвори, мотористът да бъде спрян и глобен. \nТрадиционно мотосезонът ще бъде открит с мотошествие, което започва в 8,30 ч. на 24 март пред храм-паметник \"Св. Александър Невски\" и се очаква да премине през ул. \"Оборище\", бул. \"Васил Левски\", бул. \"Цар Освободител\", бул. \"Цариградско шосе\", бул. \"Пейо Яворов\", бул. \"Никола Вапцаров\", бул. \"Черни връх\", бул. \"България\". Крайната точка е пред резиденция \"Бояна\". \n    \n", "date": "2018.03.22", "title": "109 са били катастрофите с мотористи през 2017 г."}
{"url": "http://www.duma.bg/node/163305", "text": "Парламентът отхвърли предложението на БСП в седмичната програма да влезе Законът за кредитирането на студенти и докторанти. Законопроектът е внесен от Лало Кирилов и депутати от левицата и предвижда лихвите за студентските заеми да намалеят от 7 на 3,5%. От левицата предлагат кредит да могат да ползват и задочниците. \"С приетия през 2008 г. Закон за кредитирането на студентите и докторантите се гарантира достъп на младите хора до системата на висшето образование. Заедно с положителните тенденции съществуват и пречки пред младите хора, които желаят по-висока степен на образование и това е дискриминация спрямо тях\", обясни Кирилов от трибуната на НС. По думите му промените няма да доведат до допълнителни държавни разходи. \nНа инат от ГЕРБ извадиха неясни доводи, за да не влезе законопроектът за обсъждане. Винаги сме смятали, че трябва да се прави политика за образованието, а не от образованието, заяви шефката на образователната комисия Милена Дамянова от ГЕРБ. \"Ние също искаме тази дискусия да се проведе в зала. Промяна в този закон е необходима и затова дискусиите трябва да се провеждат изключително ползотворно и добре\", съгласи се тя с опозицията, но в крайна сметка мнозинството гласува \"против\". \n\"Срам сме за българското общество, защото няма да гледаме никакви закони тази седмица, а сме държава уж с европейско развитие. В една европейска държава дневният ред трябва да бъде наситен със закони\", възмути се зам.-председателят на ПГ \"БСП за България\" Драгомир Стойнев. По думите му нищо не пречи експертите да направят доклад по Закона за кредитиране на студентите и докторантите и той да бъде гледан тази седмица. \nМеждувременно по настояване на управляващите НС отложи разглеждането на 7 законопроекта зa промени в НК, които бяха заложени в седмичната програма. Като мотив бяха посочени разразилите се обществени дебати по законопроекта, внесен от МС, който предвижда да се уеднакви режимът на корупционните престъпления в публичния и частния сектор. Според експерти той превръща прокуратурата в оръжие за саморазправа с частния бизнес.      \n", "date": "2018.03.22", "title": "Отложиха Закона за кредитирането на студенти с неясни доводи"}
{"url": "http://www.duma.bg/node/163304", "text": "Националният съвет на СДС ще поиска оставката на лидера на партията Божидар Лукарски на заседанието си на 17 април, обяви вчера Николай Александров, областен председател на сините в Стара Загора. Решението е взето в Стара Загора на съвещание на партийните структури от Югоизточна България.  \nПартийците недоволстват заради изолацията им от останалите десни формации, както и от липсата на активна политика спрямо правителството и яснота за бъдещето на СДС. Лукарски не води никаква политика, атакува го заместникът му и бивш лидер на партията Емил Кабаиванов. Карловският кмет и неуспелият кандидат на СДС за президент Румен Христов са в преговорна група, която ще обиколи структури, за да проучи нагласите за партньорство в дясно и възможни коалиции. \"Обединението е крайно наложително, ако партиите в тази част на политическото пространство искат да оцелеят и да са във властта. Близо 300 000 гласа на последните избори, разделени между три партии, няма да доведат до успех\", каза Кабаиванов. ДУМА припомня, че като лидер на СДС той бе сред инициаторите за разпада на коалицията с ДСБ. В края на февруари Христов пък обяви, че основните формации, върху които трябва да се надгражда за ново дясно обединение, са СДС и ДСБ. \nСДС все още е част от разпадащия се Реформаторски блок, който бе напуснат от \"Глас народен\", а ДБГ замрази членството си. Междувременно Лукарски призна, че в РБ процесите на разпад са видни, но СДС още не е взело решение в какъв политически алианс ще продължи.     \n", "date": "2018.03.22", "title": "В СДС готвят преврат срещу Лукарски"}
{"url": "http://www.duma.bg/node/163306", "text": "Управляващи и опозиция си размениха критики и обвинения заради статус на депутата от \"БСП за България\" Таско Ерменков във фейсбук. В неделя вечерта той написа в личния си профил, че Крим е гласувал за Путин, и цитира \"а вий сте идиоти...\" на Христо Ботев по адрес на ЕС и САЩ. В началото на вчерашното заседание от ГЕРБ излязoха с гневна декларация срещу мнението на Ерменков. След дълго изказване, от което никой не разбра какво точно иска да каже, Тома Биков настоя премиерът да се намеси и да редактира позицията на Ерменков. Гербаджията дори призова лидерът на БСП Корнелия Нинова да вземе отношение и да каже дали това е позицията на партията. \nДепутатите от левицата обявиха, че няма как статус в социална мрежа да е позиция на цяла партия. \"Дъното е да ни занимавате със статусите на народни представители от БСП, които са в личен профил, които не ангажират ПГ и партията. Вместо да се съсредоточите върху важните за България и ЕС въпроси, постоянно ни занимавате с неща, които не са за пленарна зала. Дори нямате смелостта това да бъде направено от някой от ръководството на ГЕРБ, а използвате отново наемници\", възмути се депутатът от \"БСП за България\" Кристиан Вигенин. \"Много бих искал ГЕРБ да бъде на висотата на отговорностите си, но много често те не са. ГЕРБ са управляваща партия в страна, която е председател на Съвета на ЕС\", подчерта социалистът. Той припомни, че от началото на годината управляващите произвеждат само скандали и конфликти. \"Проблемът не е в опозицията, а в управляващите, които не успяват да оценят важните за страната въпроси и позициите, които следва да заемат. Втори месец занимават парламента с анализиране на проектопозиции на БСП, интервюта на депутати и кой какво казал. За пореден път превръщате НС в съд с усещането, че един депутат няма право на различно мнение\", обърна се към управляващите Вигенин. Припомняме, че мнозинството отстрани Валери Жаблянов като зам.-председател на НС с подобно обвинение - защото е изразил позиция за Народния съд, която не съвпада с тази на мнозинството. Според Вигенин управляващите демонстрират безпомощност и отчаяние и не са в състояние адекватно да се противопоставят на критиките от опозицията.  \nВигенин не скри учудването си от поведението на евродепутатите на ГЕРБ. \"Те се държат като деца в детската градината. Единственото, с което станаха известни в последните два месеца, е писането на доноси до ПЕС и ЕС и с това кой какво казал, вместо да кажат нещо за европейския бюджет и кохезионната политика\", констатира социалистът. Държите се като тоталитарна партия, а ЕС се състои от демократични държави и не иска спуснати решения наготово, които да не се подлагат на обсъждане, допълни той. Социалистът прикани ГЕРБ да не чакат Нинова да отговори за Крим, Украйна и териториалната цялост, а да разгърнат партийните позиции на БСП и да прочетат там отговорите.  \n\"Това, което пиша във фейсбук, го пиша вечер по къси гащи, с фланелка и на компютъра на коленете си. Няма как да бъде партийно мнение това нещо\", заяви по-късно Таско Ерменков. Според него критиките от ГЕРБ са заради безсилието на управляващите да избягат от скандалите. \"Вместо да се занимаваме с важните проблеми на България, които вече са в ущърб на националната сигурност като ЧЕЗ, търсим начин, по който да окаляме хората, които ще покажат истината. Скандалите за НЗОК, за НК, за ЧЕЗ, които тресат обществото, няма как да ги замажат с един Таско Ерменков\", контрира той.   \n", "date": "2018.03.22", "title": " ГЕРБ и БСП се скараха заради депутатски статус във фейсбук  "}
{"url": "http://www.duma.bg/node/163312", "text": "Опит българската патриаршия да бъде замесена в скандал с фирмата на Гинка Върбакова \"Инерком\" ЕООД бе направен вчера. В безплатното издание \"19 минути\" се появи материал, който обяви, че патриарх Неофит е сключил \"таен\" договор за наем на имот на църквата в центъра на София. Документите, които се появиха в медиите вчера обаче, са предварителен договор за наем и споразумение чрез пълномощници от двете страни. На тях липсва подпис на Неофит, а сделката така и не е осъществена. \nИмотите, за които Върбакови са проявили интерес през 2016 г., са част от сграда, принадлежаща на патриаршията в центъра на София с обща площ малко над 2700 кв. м. Документът предвижда фирмата на Гинка Върбакова да стане наемател на партерен, първи, втори, трети и четвърти етаж от митрополитската сграда на пл. \"Света Неделя\" 16. Апетит има и към приземен, трети, четвърти, пети и шести етаж от митрополитската сграда на пл. \"Света Неделя\" откъм \"Съборна\". Сградата, макар да принадлежи на БПЦ, не се използва от духовниците, а части от нея и досега са били отдавани под наем на различни фирми. \nТекстът бе придружен и със снимки на документи, подписани от викария на Софийския митрополит Григорий, който е бранитцки епископ и е с гражданско име Красимир Цветков. Договорът е с параф и от съпруга на Гинка Славчо Върбаков. В публикацията, \"осветила\" скандала, се твърди, че сделката е одобрена от патриарх Неофит. Такова нещо няма, научи ДУМА от свои източници. \nГлавата на БПЦ е отказал да подпише споразумението с \"Инерком\" ЕООД. Разговори с дружеството за имотите са водени, но патриаршията не е била удовлетворена от ниската цена, която фирмата е предложила - 15 хил. лв. на месец. Дългият срок на споразумението също не е одобрен от патриарх Неофит. Срокът за наема в книжата, изготвени най-вероятно от представители на \"Инерком\", е 10 години с клауза за автоматично продължение още четири пъти по толкова, а след това и за неопределен срок. Разписана е и клауза, че наемателят може да преотдава части или цялата площ за жилища и офиси. \n    \n", "date": "2018.03.22", "title": "Замесиха Гинка в атака срещу патриарха  "}
{"url": "http://www.duma.bg/node/163307", "text": "Правителството готви мерки срещу злоумишленото обжалване на обществени поръчки. Това ще стане с промени в Закона за обществените поръчки и Наказателния кодекс, внесени от вицепремиера Томислав Дончев и правосъдния министър Цецка Цачева, става ясно от разпространената вчера стенограма от заседанието на МС. Прецизират се текстовете за кръга заинтересовани лица при обжалване на обществените поръчки, като целта е да не бъдат спирани с години значими проекти, което води до загуба на средства и невъзможност да бъдат реализирани важни за обществото политики, докладва Дончев.  \nВ момента правото да обжалва обществени поръчки, което е уредено в европейските директиви, има всеки заинтересован, обяснява вицепремиерът. \"Примерно фризьорски салон, баничарница, приемаме, че има интерес от строителство на магистрала, примерно, или от изграждането на електронна система – има право да жали. По логиката, която се опитваме да въведем, е, че фризьорски салон не може да строи магистрала\", аргументира се той. \nПремиерът Бойко Борисов допълва, че такова обжалване като на ТОЛ системата е саботиране на държавата. \"И това година и половина не може да се въведе заради обжалване, ТОЛ системата - две години. И то си личи умисълът – чака се последният момент - 6 ч. вечерта без 1 минута. Тогава се внася от някоя фирма и блокира нещо, което ни струва 1,5 милиона на ден. До вчера асфалт не се ядеше, а сега всички искат асфалт. Хубаво, ама по 1,5 милиона ние губим от това, че ТОЛ системата не работи, години наред не можахме и чак сега преодоляхме тази пречка\", обобщава Борисов.    \n", "date": "2018.03.22", "title": "Правителството с нови мерки срещу обжалването на търгове"}
{"url": "http://www.duma.bg/node/163308", "text": "Има риск заради неуредиците в МОН по Оперативната програма \"Наука и образование за интелигентен растеж\" България да загуби 84 млн. лв., като само в частта за наука в риск са 33,6 млн. лв. Това призна вчера пред ресорната комисия в НС Кирил Гератлиев, шеф на агенцията към министър Красимир Вълчев, която управлява програмата. Според проф. Лъчезар Аврамов от БАН конкурсът за научните центрове за върхови постижения е пълен провал, защото няма нито един одобрен проект в областта на медицината и здравословния начин на живот, а са подписани договори по теми, за които дори няма център, а няколко вуза просто ще получат някакви пари. Аврамов е завел дело по конкурса, а Гератлиев призна, че заведените дела от неодобрени кандидати в тази част на програмата са общо 5. \nМинистър Вълчев пък обясни, че конкурсът е бил така разписан, че оценителите, подбрани от частната фирма \"Прогетти плант\" не са имали контакт с управляващата агенция, а са си общували само писмено. Това създава притеснение, призна той, че проектите са класирани не толкова по качество, колкото по това кой е написал по-красиво проект до определения краен ден и час за подаването им. Конкурсът се проведе по правила, разписани по времето на ексминистър Меглена Кунева, когато самият Вълчев бе главен секретар на МОН.    \n    \n", "date": "2018.03.22", "title": "Европарите за наука пак под въпрос"}
{"url": "http://www.duma.bg/node/163309", "text": "Евродепутатите социалисти Момчил Неков и Петър Курумбашев защитиха в ЕП искането на Асоциацията на българските училища в чужбина (АБУЧ) за полагане на матура по български език в страните членки на ЕС. \"Всяка държава отговаря за своята езикова политика, а съюзът е отговорен за запазването и съхранението на езиковото и културното многообразие. Ще работя по тези конкретни мерки като докладчик в сянка и ще направя всичко възможно това дискриминационно разделение на \"малки\" езици да бъде премахнато\", заяви Неков. \"Английският език има доминантна роля и не мисля, че ние можем да променим това. В ЕС обаче повече от 60% от хората не го говорят. По-малко от 20% от населението владее английски. Как при това положение се очаква от нашите граждани да разбират ЕС и неговите политики, след като същият този съюз не им говори на техния роден език?\", попита Неков. \n\"Всеки човек би искал децата му, независимо колко езика знаят или в коя точка на света живеят, да говорят неговия собствен роден език. Подкрепих искането, защото съм убеден, че предложението ще получи широка подкрепа от всички държави членки. Този въпрос не касае само българския език или някой друг конкретен език. Затова и няма логика да бъде решаван на ниво двустранни отношения между отделни държави. Напротив, той трябва да бъде принцип в европейското право\", категоричен е Курумбашев.   \n", "date": "2018.03.22", "title": "Неков и Курумбашев защитиха в ЕП искането за матурите на български "}
{"url": "http://www.duma.bg/node/163310", "text": "Премиерът Бойко Борисов да бъде призован пред временната анкетна комисия за ЧЕЗ в парламента, за да отговори как е взето решението за участие на държавата в сделката за ЕРП-то. Сигурно ще се наложи отново да бъде привикана и собственичката на фирмата купувач \"Инерком\" Гинка Върбакова. Това съобщи вчера след първото заседание на комисията председателят й Желю Бойчев.  \nНа 27 март комисията, разследваща скандалната продажба на \"ЧЕЗ България\" на никому неизвестна пазарджишка фирма, ще изслуша представители на ДАНС, ДАР и Министерството на финансите. Заседанието ще е закрито, тъй като данните от службите за арбитражното дело на ЧЕЗ срещу България и финансирането на сделката са секретни, обясни депутатът от БСП. Заради информацията, предоставена от премиера в секретното деловодство на НС, за институциите, имащи отношение към структуриране и осигуряване на финансирането на сделката, ще поканим българските служби за сигурност да дадат отговор, добави Бойчев. Социалистът очаква нашите служби за сигурност да поискат информация от чешките си колеги.  \nКомисията ще иска отговори на редица въпроси около продажбата на българските активи на ЧЕЗ, финансирането и произхода на средствата, с които \"Инерком\" смята да плати. Ще се проучи работата на българските институции и регулаторите в целия процес, тъй като според социалиста има разминаване между тях. Възможно е едномесечният срок за работа на комисията да се удължи заради огромния обем работа. \n    \n", "date": "2018.03.22", "title": "БСП настоя Борисов да се яви в комисията за ЧЕЗ"}
{"url": "http://www.duma.bg/node/163311", "text": "Няма случаи на укрити осигуровки, гласи третият годишен доклад за прилагането на Единната национална стратегия за повишаване на събираемостта на приходите, приет от правителството в сряда. Той е за 2017 г. и отчита усилията на всички институции, ангажирани със събираемостта - НАП, митниците, МВР, ДАНС и прокуратурата. Укриването на осигурителни вноски у нас бе криминализирано на 1 януари 2015 г. и предвижда затвор до 5 години при укриване на осигуровки между 3000 и 12 000 лв. и от 2 до 8 години и конфискация на имущество - при по-високи суми. \nПрез първите две години от действието на новите текстове властта отчиташе по няколко случая годишно на засечено укриване на вноски.  \nВ доклада няма анализ на причините или трудностите при разследването на укрити осигуровки, а текстът в Наказателния кодекс се оказва неприложим. \nСпоред отчета по стратегията има увеличаване на събираемостта на просрочените задължения. Данните сочат, че се къса връзката между НАП и прокуратурата при разследването на данъчните престъпления.  \nОт данъчните престъпления, които разследва държавното обвинение, само 40% отиват в съда, става ясно от годишния отчет на прокуратурата за 2016 г. 65% от присъдите за данъчни измами са условни, а 20% са глоби.   \n", "date": "2018.03.22", "title": "За 2017 г. властта отчете 0 случая на укрити осигуровки"}
{"url": "http://www.duma.bg/node/163296", "text": "Протестите на надзирателите и на съдебната охрана спират, след като премиерът Бойко Борисов им обеща 15 млн. лв. за увеличение на заплатите. Възнагражденията обаче ще скочат само с до 100 лв. и само за служителите, охраняващи затворници. Това съобщи след заседанието на Министерския съвет вчера правосъдният министър Цецка Цачева.  \nДУМА припомня, че протестите, организирани от синдикатите на двете главни дирекции към Министерството на правосъдието - \"Изпълнение на наказанията\" и \"Охрана\", започнаха още преди Нова година с искане за 20% увеличение на заплатите, като бъдат изравнени с тези на униформените в МВР. Изчисленията показват, че 15 млн. лв. ще стигнат за 10% ръст на възнагражденията.  \nПо-рано, след поредица от протести дори и при откриването на европредседателството в София, полицаите натиснаха правителството да им даде още 100 млн. лв. за заплати след отпуснатите вече 55 млн. лв. В същото време Цачева не спря да обяснява на надзирателите, че не може да им вдигне заплатите, защото парите не били предвидени в бюджета. Само преди седмица министърката за пореден път отряза исканията на двата синдиката, което провокира нови протести. Те подготвяха и национален протест в София с жива верига около резиденция \"Бояна\" на 26 март, където по същото време ще се проведе лидерска среща на правосъдните министри от ЕС.  \n\"В края на миналата седмица настъпиха добрите промени. Представителите на синдикатите приеха първоначално предложените им 6 млн. лв. за изравняване на базата или специфичните условия на труд. След този частичен напредък във вчерашния ден бяхме поканени от Бойко Борисов, който предложи по ред, определен съвместно със синдикатите и администрацията на Министерството на правосъдието, да се извърши увеличение в размер до около 15 млн. лв. общо с тази сума от 6 млн. лв.\", обяви вчера Цачева. Със синдикатите се уточнили за конкретен график, който поетапно да изпълняват. И министър-председателят беше категоричен, че сумата за възнагражденията, която може да отпусне правителството, е за онези трудови характеристики и задължения, които са най-тежки, добави тя. \nОт витиеватото изказване на Цачева обаче изобщо не стана ясно какво ще е увеличението на заплатите в сектора. Тя обясни само, че парите за \"специфични условия на труд\" в системата на МВР са 190 лв., а в дирекциите \"Изпълнение на наказанията\" и \"Охрана\" към МП са 95 лв. По думите й в петък двете синдикални организации ще проведат общо събрание, за да обсъдят предложението на кабинета, и \"дотогава протестните действия са спрени\". На 29 март с разчетите на синдикатите и на администрацията щяло да се прецени конкретно какво да бъде увеличението на заплатите.  \nЗапитана откъде ще дойдат допълнителните 15 млн. лв, Цачева отговори, че първо ще изчака финансовият министър Владислав Горанов да се прибере от чужбина. Тя предположи, че вероятно средствата ще са от бюджета, а увеличението ще влезе в сила със задна дата от 1 януари 2018 г.   \n", "date": "2018.03.22", "title": "С обещани 15 млн. лв. Борисов потуши протестите на надзирателите "}
{"url": "http://www.duma.bg/node/163303", "text": "Лидерът на БСП Корнелия Нинова ще се срещне утре в Скопие с премиера на Македония и лидер на СДСМ Зоран Заев. В делегацията са включени зам.-председателите на партията Деница Златева, Кирил Добрев и Владимир Москов, зам.-председателят на ПГ \"БСП за България\" Драгомир Стойнев и секретарят на парламентарната група Кристиан Вигенин. \nПрограмата на посещението включва среща с представители на Българския културен център в Скопие и с посланика на България в Македония Иван Петков.    \n  \n    \n", "date": "2018.03.22", "title": "Нинова се среща с премиера Зоран Заев в Скопие"}
{"url": "http://www.duma.bg/node/163302", "text": "Кандидатите за длъжността главен асистент вече няма да държат изпит, както бе досега, а конкурсът ще е по документи. Това прие вчера парламентът при второто четене на поправките в Закона за развитие на академичния състав. Мотивът е, че кандидатстващите за поста са защитили дисертация в своята област и изпитът за тях е нонсенс. Проектът за промени в закона бе гласуван изцяло вчера и ще влезе в сила месец след публикуването му в ДВ.  \nМиналата седмица НС вече въведе национални минимални изисквания за получаване на научна степен или за заемане на научна длъжност. Те ще бъдат включени от МОН - конкретно за всяка научна област, в правилника към закона до два месеца след обнародването на поправките. В досегашния закон, действащ от 2011 г., нямаше никакви критерии към кандидатите и особено във вузовете се нароиха хиляди хабилитирани лица, без да е ясно имат ли някакви постижения - \"на кило\". Според приетите вчера текстове кандидатите за \"професор\" или \"доцент\" вече са длъжни пред журито за конкурса да направят презентация по избрана от тях тема, свързана с научната област на длъжността. За \"главен асистент\" гласуването ще е явно, а за \"професор\" и \"доцент\" - според записаното в правилниците на вузовете или на научните организации. Всички документи от конкурсите се публикуват в интернет и остават там поне 5 години. Ако кандидатът не покрива минималните изисквания, той не може да продължи участието си в конкурса. Министърът на МОН ще създаде публичен регистър на преподавателите и учените, които покриват минимума изисквания. Които нямат дори тези минимални постижения, независимо кога са получили степени или длъжност, няма да фигурират в регистъра, не могат да заемат ръководни длъжности и да участват в научни журита. \nФакултетен или научен съвет може да взема решения за избор на професори и доценти само ако поне една трета от членовете му са професори и/или доктори на науките. Ако не са, може да се привличат външни професори за избора, което поставя под въпрос целта на промяната, тъй като всяко калпаво вузче лесно ще си докара \"външни\" и ще продължи да си \"произвежда\" необходимите му за легитимиране хабилитирани лица. \nСъвсем ново в закона е, че се създава Комисия по академична етика (КАЕ) към министъра на образованието и науката, която ще се произнася по сигнали и жалби за нарушения в процедурите, за конфликт на интереси в журитата, за плагиатство и за представени от кандидат данни за научните му постижения. Досега това ставаше в съда. При доказано плагиатство (без значение кога е направено) на преписалия чужди трудове и идеи се отнема научната степен и той се освобождава от длъжност. Ако плагиатът е ректор, министърът го сваля от поста и назначава служебен ректор до избора на нов от общото събрание на организацията.   \n", "date": "2018.03.22", "title": " При плагиатство ще се отнемат научната степен и длъжност"}
{"url": "http://www.duma.bg/node/163332", "text": "Той пак е целият в бяло. С добри намерения и тлъсти пачки.  . Уви, отново го направи само и само да запуши  устата на недоволстващите. Незнайно откъде кабинетът ще даде 15 млн. лв.  на надзирателите. Финансовият министър е в чужбина, та като се завърне  ще го сурвакат с добрата новина. Само и само да няма протести, Борисов  отново се прояви като Дядо Коледа. И той като Добрия старец се появява  рядко, и на него трябва да пишеш писма, и той награждава \"само  послушните (най-вече шумни) деца\". \nТези 15 млн. няма да покрият напълно исканията на надзирателите, обаче  ще потушат публичното им недоволство. И по-важното - няма да има живи  вериги и демонстрации пред гостите от чужбина, каквото намерение имаха  служителите в затворите. \nЕх, колко е добър Борисов! Ама чакайте, трябва да благодарим на  европредседателството! Това имагинерно духче подобри живота на цял куп  хора - полицаи, надзиратели, учители, БАН... За да не скверним  гостоприемството си пред Брюксел, за да мине всички \"мирно и тихо\",  кабинетът взе да отпуска като с вълшебна пръчица пари, за които с месеци  твърдеше, че ги няма. \nВътрешният министър се беше заинатил, че ръст във възнагражденията на  служителите му няма да има. Като заприиждаха чужденците, се разхвърчаха  едни милиони, а той мигаше на парцали. Правосъдната министърка уж бе  по-благосклонна към подчинените си и все жалеше, че няма откъде да  намери парички, за да са доволни всички... Добре, че си имаме един  Борисов, за да раздава левчета! Останалите съсловия имат още три месеца,  за да измисля как да закърпят финансовото си състояние. Идва Великден,  Добрият Борисов може пак да получи прозрение и да развърже кесията...  Кои са следващите протестиращи, които се нуждаят от \"излишни\" бюджетни  левчета? Да излизат пред НДК, бързо, че няма време! \n    \n", "date": "2018.03.22", "title": "Добрият той"}
{"url": "http://www.duma.bg/node/163270", "text": "Председателят на гръцкия парламент Никос Вуцис заяви, че депутатите са получавали заплахи за смърт, ако гласуват за съставно име на Македония в спора със Скопие. \nТой заяви, че заплахите идват от гръцки македонски организации и от диаспората, предава македонската медия \"Сител\" . По думите му изпратени са съобщения до самите депутати, в които те ще бъдат обвинени в предателство и заплашени със смърт и затвор, ако гласуват предложението на гръцкото правителство името на Македония да стане съставно\", заяви Вуцис. В съобщенията депутатите, които гласуват за правителственото предложение, ще бъдат обвинение и в пряко съучастие срещу \"териториалната цялост на страната, нещо, което се наказва с доживотен затвор и смърт\". \nВ същото време допитване показа, че над половината от гърците, или 56% предпочитат терминът \"Македония\" да не бъде част от договореното име на съседната им държава. 38,5% се обявяват за компромисно решение със съставно име, а 4% искат решение с каквото и да е име. Логично е терминът \"Македония\" да не бъде част от името, коментира Тасос Георгиадис, ръководител на компанията \"Капа рисърч\", провела прочуването.      \n", "date": "2018.03.22", "title": "Гръцки депутати заплашени със смърт заради \"Македония\" "}
{"url": "http://www.duma.bg/node/163294", "text": "Жители на столичния квартал \"Банишора\" се обявиха срещу подготвяно преместване на центъра по наркомании в сградата на Института по вирусология на бул. \"Ген. Николай Столетов\" 44. В района отдавна се носят слухове за преместването, след като преди няколко месеца стана ясно, че центърът трябва да напусне сегашната сграда на ул. \"Пиротска\" 117. Договорът на Столичната община за помещенията изтича през септември. Живеещите около сградата от години настояват за преместването на лечебното заведение, тъй като не искат да живеят в постоянно напрежение от наркозависимите. \nВсе още няма официално потвърждение, че центърът ще бъде преместен в Института по вирусология, но живеещите около него призовават към протест. Във входовете на съседните блокове са разлепени листовки, в които се настоява такова решение първо да бъде обсъдено с тях. Хората имат намерение да се обърнат към кмета, общинските съветници и дори към депутатите, за да \"спасят квартала и децата си\". \"Не стига, че в близост се намира Централния софийски затвор и Централна гара, около които се навъртат всякакви индивиди, ами сега кварталът ще се напълни и с наркомани\", пише в призива за реакция и протест, разлепен по жилищните кооперации. \n    \n", "date": "2018.03.22", "title": "Столичен квартал се вдига срещу център за наркомани"}
{"url": "http://www.duma.bg/node/163272", "text": "Словенският премиер подаде оставка \nСловенският парламент днес официално прие оставката на премиера Миро Церар. Той подаде оставка миналата седмица, след като референдум на правителството за преустройството на пристанището Копер бе обявен за невалиден. \"Силите от миналото не ни позволяват да работим за бъдещите поколения\", заяви Миро Церар. Той ще остане на поста до избора на нов премиер. Предаде се важна свидетелка за убийство на журналистка \nВ Атина бе задържана рускинята Мария Ефимова, ключова свидетелка в разследването за поръчковото убийство на разследващата журналистка Дафне Галиция от Малта. Ефимова сама се е предала на полицаите на площад \"Синтагма\". Срещу нея имаше две международни заповеди за арест - от Кипър и от Гърция. 53-годишната Галиция загина през октомври при експлозия на бомба, поставена в колата й. Тя беше отправила многобройни и подробни обвинения за корупция срещу приближени на малтийския премиер Джоузеф Мускат и представители на опозицията. Ефимова е съобщила на Галиция как е действала корупционна схема по високите етажи на властта. \n Ислямисти върнаха отвлечени ученички \nБойците на радикалната нигерийска групировка \"Боко харам\" върнаха момичетата, отвлечени миналия месец от училището им в Североизточна Нигерия. Не се уточнява колко ученички са върнати, те били оставена от 9 автомобила пред училището им. \"Боко харам\" (в превод \"Западното образование е грях\") е ислямистка групировка, действаща в Нигерия, Нигер, Камерун и Чад. През 2015 г. тя положи клетва за вярност пред \"Ислямска държава\". Стивън Хокинг ще бъде погребан до Нютон и Дарвин \nАнглийският физик теоретик Стивън Хокинг ще бъде погребан на 31 март в Уестминстърското абатство до Исак Нютон и Чарлз Дарвин, съобщи Би Би Си. Траурната служба ще бъде в църквата \"Сейнт Мери\", близо до колежите, където Хокинг работи и разгадава тайните на Вселената в продължение на 52 години. 76-годишният гений инвалид, страдащ от рядко заболяване, почина на 14 март в дома си в Кеймбридж.  \n Сметище трови град край Москва \nВ град Волоколамск край Москва 57 деца се обърнаха за медицинска помощ заради натравяне от близкото гигантско сметище \"Ядрово\", съобщи РИА-Новости. Пет от тях останаха в болницата. Ученици се оплакват от виене на свят, повръщане, гадене, сърбежи по кожата. Някои седели в час с маски на лицата. Конкретната причина е отделяне във въздуха на газ от сметището. Проблемът се изостри от миналия месец, фактически Волоколамск се е превърнал в зона на екологично бедствие.  \n  \n    \n", "date": "2018.03.22", "title": "Кратки новини"}
{"url": "http://www.duma.bg/node/163273", "text": "Германският евродепутат Удо Булман бе избран за нов председател на групата на социалистите и демократите в Европарламента, след като Джани Питела се отказа от поста, защото бе избран за сенатор в Италия. 61-годишният Бумлан е университетски лектор и е европейски депутат от 1999 г. насам. Той ще води втората по големина група в ЕП, наброяваща 188 души. \nВ поздравлението си лидерът на ПЕС Сергей Станишев заяви: \"Работим от дълго време с Удо Булман и знам, че има всички необходими качества да води групата на социалистите в ЕП в този ключов период. Предстоят ни много битки, в които ще имаме нужда от пълна мобилизация, а той е истински боец за социална справедливост и равенство, две основни за ПЕС цели\", заяви Сергей Станишев.  \n    \n", "date": "2018.03.22", "title": "Нов лидер на групата на социалистите в ЕП "}
{"url": "http://www.duma.bg/node/163297", "text": "Ще бъдат обновени 27 центъра за спешна медицинска помощ в областните градове на страната с техните 170 филиала и 6 изнесени екипа. Ще бъдат купени 400 нови линейки със средства по процедурата \"Регионална здравна инфраструктура\" по Оперативна програма \"Региони в растеж\" 2014-2020 г. Това съобщиха от МРРБ. \nСтава въпрос за 163,5 млн. лв. от еврофондовете, за които се заговори още през 2012 г. от кабинета \"Борисов 1\" и дойдоха в началото на 2015 г. по времето на здравния министър Петър Москов. По редица причини началото на проекта се забави, независимо че здравните министри твърдяха, че работата върви по план. \nСега стана ясно и че се удължава срокът за кандидатстване по процедурата \"Регионална здравна инфраструктура\", финансирана от европрограмата, до 15 май 2018 г.   \n", "date": "2018.03.22", "title": "И МРРБ се похвали с очакваните 400 линейки"}
{"url": "http://www.duma.bg/node/163298", "text": "\"Пирогов\" започва да осъществява 3-годишен оздравителен план за икономия на средства и погасяване на дългове. Не се предвижда съкращаване на медицински персонал, но ще бъдат закрити 550 щатни бройки, които и в момента не са запълнени. Със спестените пари ще се плаща извънредният труд на работещите в болницата. Към момента те са 2150 души, 120 от които са част от администрацията. С новия начин, по който ще се формира заплатата, ръководството на болницата очаква служителите й да получат повече пари. \nЩе бъдат окрупнени редица отделения и клиники. Оздравителният план на МЗ предвижда сегашните 6 клиники и отделения да се слеят в 30. Изпълнителният директор на \"Пирогов\" проф. Асен Балтов подчерта, че ако болницата продължи да работи по начина, по който го е правила в последната година, до 2 години ще изчисти своите дългове. В момента просрочените задължения са 14 млн. лв.   \n", "date": "2018.03.22", "title": "С икономии и реформи \"Пирогов\" ще чисти дългове"}
{"url": "http://www.duma.bg/node/163274", "text": "Френско семейство е изправено на съд заради желанието си да даде мъжко име на новородената си дъщеря. \nТе искали да й дадат името Лиям, което се дава на момче, но не и на момиче. Ако момичето носи това име, това може да доведе до заблуда по отношение на нейния пол и в бъдеще да навреди на социалните й връзки, гласи мнението на обвинителя, който съди брачната двойка. Той поискал съдията да забрани на родителите да кръстят дъщеря си Лиям, а в случай, че те не намерят друго име, прокурорът предлага съдията да определи подходящо име. \nРодителите не се отказали толкова лесно, поискали мнението на юристи и с помощта на френските закони търсят начин да запазят избраното от тях име. До вземане на решение те правят всичко възможно да се отложи преименуването. \nФранция е известна със строгите закони, когато става въпрос за избор на име на дете. По-рано друга брачна двойка искаше да кръсти децата си Нутела, Стробъри и Манхатън, но това не й бе разрешено.    \n", "date": "2018.03.22", "title": "Съдят родители заради мъжко име на дъщеря им"}
{"url": "http://www.duma.bg/node/163295", "text": "За да се освободи място за бъдещата галерия за съвременно изкуство в бункера под мавзолея на Георги Димитров в столицата, част от техниката, запазена в него, ще бъде дадена на Политехническия музей. Вчера за първи път от много време бе осигурен достъп до част от подземните помещения, които тънат в разруха и влага. Зам.-кметът по култура и образование Тодор Чобанов разведе медии из най-високото ниво на подземията, за да покаже къде точно ще бъдат разположени експонатите от бъдещата галерия. Той изрично уточни, че помещенията са част от системата от бункери, която е била създадена в центъра на града. До стаите, обслужвали мавзолейната част, отдавна няма достъп, тъй като част от тях са затрупани при взривяването на наземната постройка. Друга подземна част все още се използва и в нея също не може да се влиза. Общо 1500 кв. метра са достъпни в момента.  \nЧобанов показа техника и оборудване от 50-те години на миналия век, която включва климатична инсталация, въздухопроводи, турбини, телефонна централа, собствена електрическа система. Те вероятно са обслужвали големия подземен комплекс, но няма никакви документи и архиви, каза той. Част от тях ще бъдат запазени в този вид в бъдещата галерия за повече автентичност, други ще отидат в Политехническия музей. \nОчаква се подземията да станат филиал на Софийската градска художествена галерия до 2 години. Преди това ще бъде обявен конкурс за обновяването на тази част от центъра на столицата и друг - за оформянето на самата галерия. В нея ще се влиза през вход откъм \"Гранд хотел България\". \nВече е готова бетоновата основа над подземията, върху която ще бъде разположена спорната Бронзова къща. Част от нея вече е пристигнала у нас.      \n", "date": "2018.03.22", "title": "Пращат в музей част от техниката от бункера под мавзолея"}
{"url": "http://www.duma.bg/node/163243", "text": "С изложбата \"Изкуството в \"Двореца\" - вдъхновение\", подредена в Каменната му зала, културният център, Училището по стъкларство, живопис и промишлен дизайн във Валашске Мезиржичи и Училището по изкуства в Тренчин отбелязват успешното завършване на съвместната си дейност по проект \"Модерен дизайн - Чехия-Словакия-България\", който се финансира по програма \"Erasmus+\" на Европейския съюз. \nВ експозицията, която се открива на 23 март, са представени произведения от стъкло и керамика, изцяло вдъхновени от \"Двореца\" в Балчик. Те са продукт на поредица художествени пленери, които двете училища проведоха в България на територията на архитектурно-парковия комплекс \"Двореца\" от началото на проекта през октомври 2016 г. досега. Творчески наставници на пленеристите от чешка страна бяха майстор магистър Йозеф Дивин и Красимира Колчева, а от словашка - Владислав Кадоки и Ивета Охранкова. \nИ през това лято доброволци от Училището по стъкларство, живопис и промишлен дизайн във Валашске Мезиржичи, Чехия, ще работят в \"Двореца\", каза директорката Жени Михайлова. Младите хора ще бъдат включени в организацията на различни дейности и събития. \nКултурният център очаква одобрение на друг международен проект. Партньори в него ще бъдат \"Двореца\", Художествената галерия в румънския град Галатия и отново Училището по приложно изкуство във Валашске Мезиржици, добави Михайлова. Проектът се нарича \"От древността до съвремието\". Той е насочен към опазването на различни паметници на културата. В неговата реализация ще бъдат включени археолози,  архитекти и историци, които ще споделят добри практики. \n    \n", "date": "2018.03.22", "title": "Стъклени уникати, вдъхновени от \"Двореца\", показват в Каменната му зала"}
{"url": "http://www.duma.bg/node/163275", "text": "Израел разсекрети информация за това, че преди десет години и половина авиацията му е бомбардирала ядрен реактор в Сирия, който е бил на финален етап от изграждането му. Отдавна се смяташе, че Израел е бил отговорен за атаката, но еврейската държава досега никога не е признавала за това. Сирия многократно е отричала, че бомбардираният обект е бил ядрен реактор. Международната агенция за атомна енергия е заявявала в миналото, че обектът е \"много вероятно\" да е ядрен реактор. Оттам също така предполагат, че той е бил построен с помощта на Северна Корея. \nСирия, която се присъедини към Договора за неразпространение на ядрените оръжия, отрича това. \nОперацията е проведена през нощта на 5 срещу 6 септември 2007 г., съобщиха от пресслужбата на армията, потвърждавайки информацията, която се разпространяваше в чуждестранни медии, но не и публично коментирана от израелците. \n\"В нощта на 5 срещу 6 септември израелските ВВС унищожиха ядрен обект в последен етап от неговото изграждане в сирийската провинция Дейр ез-Зор, на 280 мили североизточно от Дамаск. Четири самолета F-16 отстраниха ядрената заплаха не само за Израел, но и за целия регион\", отбелязват военните. Те разпространиха и видеозапис, на който е документирано унищожаването на целта - масивна квадратна сграда, както и снимки, показващи, че сградата, разположена в пустинна зона, се превръща в руини от удар от въздуха. На други снимки са пилотите, участвали в операцията, и техните изтребители F-15 и F-16. \"Посланието от атаката срещу ядрения реактор през 2007 г. е, че Държавата Израел няма да позволи създаването на способности, които заплашват съществуването на Израел\", предупреждават израелските военни. \"Това беше нашето послание през 2007 г., това остава нашето послание днес и ще продължи да бъде нашето послание в близко и далечно бъдеще\", подчертава още израелската армия. Израелският министър на разузнаването Израел Кац също предупреди, че страната ще предприеме мерки, за да попречи на Иран да разполага с ядрени оръжия, подчертавайки, че ядреният арсенал на Техеран ще представлява заплаха за съществуването на Израел, съобщават израелските медии. \n\"Смелото решение на израелското правителство преди близо 11 години да разруши ядрения реактор в Сирия и успешната операция след това изпрати ясно послание: Израел никога няма да допусне ядрени оръжия в държави като Иран, които застрашават съществуването му\", подчерта Кац в профила си в \"Туитър\". Въпреки множеството обвинения към Иран досега не са налице доказателства за ядрена програма. \nНяколко месеца след тази атака САЩ настояха Международната агенция за атомна енергия да проведе разследване на \"възможна тайна ядрена програма на Сирия\". Експертите на МААЕ подготвиха доклад, в който се посочваше, че в сирийския обект Ел Кибар, който беше атакуван от израелските ВВС, са открити \"антропогенни уранови частици\". \n\"Само няколко години по-късно провинция Дейр ез-Зор беше завладяна от терористичната организация \"Ислямска държава\". Можем само да гадаем какви вреди можеше да нанесат те, ако ядреното съоръжение беше попаднало в ръцете им\", посочват израелските военни. През февруари т.г. израелски изтребители извършиха въздушни удари по сирийски и ирански военни обекти на територията на Сирия.   \n", "date": "2018.03.22", "title": "Израел ударил сирийски ядрен обект  "}
{"url": "http://www.duma.bg/node/163271", "text": "САЩ няма как да противодействат на свръхзвуковите оръжия на Русия, призна председателят на стратегическо командване на американските въоръжени сили, генерал Джон Хайтън по време на изслушване в сенатската комисия по въоръжените сили във вторник. \n\"Нямаме никаква защита, която би могла да попречи на използването на такива оръжия срещу нас\", каза Хайтън, чиито думи цитира Business Insider. Той посочи, че единствената защита на САЩ срещу този тип оръжия е \"заплахата от ядрено възмездие\". \nВ годишното си обръщение пред парламента руският президент Владимир Путин представи редица нови оръжия, сред които и ракета, която може да стигне до всяка точка на света. Путин поясни, че става въпрос за \"ниско летяща ракета с ядрен товар, практически безграничен обхват и непредвидима траектория на полета, която може да пробие всяка противоракетна и въздушна отбрана\". \nВ същото време президентът на САЩ Доналд Тръмп  съобщи подробности за разговора си с преизбрания руски президент Владимир Путин по повод победата му на изборите в неделя и каза пред репортери, че това е бил \"много добър разговор\". Един от най-изявените \"ястреби\" в американския Сенат Джон Маккейн разкритикува Тръмп за обаждането, като заяви, че \"американският президент не постъпва като лидер на свободния свят, поздравявайки диктатори за победата им на фалшиви избори\". По-рано от Кремъл съобщиха, че разговорът между Путин и Тръмп е бил конструктивен и делови, насочен към преодоляване на натрупалите се проблеми в руско-американските отношения. \nПред журналисти Тръмп каза още, че двамата може да се срещнат \"в не толкова далечно бъдеще, за да обсъдят надпреварата във въоръжаването, която излиза от контрол, но ние никога няма да позволим на никого да се доближи до нашия потенциал\". Освен това Тръмп иска \"да обсъди положението в Украйна, Сирия и Северна Корея, както и различни други въпроси\". В. \"Вашингтон поуст\" излезе с информация, позовавайки се на свои източници, че съветниците на Тръмп са го съветвали да не се обажда на Путин, но той не се е съобразил с тях. В получените инструкции с главни букви е било написано \"Да не се поздравява\", а вместо това е било предложено да бъде осъдено неотдавнашното отравяне на бившия съветски агент Сергей Скрипал и неговата дъщеря в английския град Солзбъри. \nПо думите на прессекретаря на Белия дом Сара Хъкаби обаче в разговора не е станало дума за аферата \"Скрипал\". Пресслужбата на Белия дом съобщи още, че президентът на САЩ Доналд Тръмп е внесъл за одобрение в Сената кандидатурата на Майк Помпео за държавен секретар. Миналия вторник Тръмп уволни външния министър Рекс Тилърсън и предложи на негово място директора на ЦРУ Помпео. Функциите на държавния секретар временно изпълнява зам.-държавният секретар Джон Съливан. \nРъководителят на пресслужбата на Държавния департамент на САЩ Хедър Науер пък обяви във вторник на редовен брифинг, че чуждестранни компании, работещи по проекта за изграждането на газопровода \"Северен поток - 2\" може да попаднат под американските санкции в рамките на закона CAATSA (За противодействие на противниците на Америка чрез санкции). \"Компаниите, опериращи в руския сектор\", свързани с изграждането на магистралните тръбопроводи между Русия и други страни \", може да бъдат подложени на санкции в съответствие със CAATSA\", каза тя, отговаряйки на въпрос дали проектът \"Северен поток - 2\" може да бъде подложен на ограничения от страна на Вашингтон.     \n", "date": "2018.03.22", "title": " Пентагонът:  Безсилни сме пред новото руско оръжие  "}
{"url": "http://www.duma.bg/node/163268", "text": "Собственикът на \"Фейсбук\" Марк Зукърбърг е призован да даде показания в британския парламент заради предполагаемата злоупотреба с личните данни на 50 милиона потребители на социалната мрежа, съобщи Би Би Си. До Зукърбърг е изпратено писмо, което го призовава да даде обяснение за скандала с британската консултантска компания \"Кеймбридж аналитика\". Смята се, че е събирала и е извършила злоупотреба с личните данни на 50 млн. потребители на социалната мрежа в опит да повлия на президентските изори в САЩ през 2016 г. Създателят на \"WhatsApp\" Брайън Ектън призова всички потребители на фейсбук да изтрият собствените си профили в тази социална мрежа. \"Крайно време е! Изтривайте фейсбук, написа Ектън в собствения си профил в туитър.      \n", "date": "2018.03.22", "title": "Британският парламент привика Зукърбърг"}
