{"url": "http://www.duma.bg/node/172554", "text": "Турция ще продължи да бойкотира песенния конкурс \"Евровизия\", докато неговото съдържание не стане подходящо за деца. Това заяви ръководителят на турския медиен регулатор Ибрахим Ерен, цитиран от АФП. Като причина за бойкота бе посочена победата на австрийския певец Кончита Вурст през 2014 г. \nСтраната, чиито изпълнители неизменно участваха в песенния конкурс, първоначално се оттегли през 2012 г. заради спор със системата за гласуване. Но според Ерен на фона на продължаващите проблеми с вота се е появил и нов - морален, който в момента е основен за Турция. \nСпоред критици при управлението на президента Реджеп Ердоган нарастват ислямизацията и консерватизмът - неща, които правителството категорично отрича. Турция е една от държавите, която има най-толерантно отношение спрямо хората с нетрадиционна сексуална ориентация сред страните в ислямския свят. Въпреки това през изминалите няколко години традиционният прайд в Истанбул бе забранен.   \n \t\n", "date": "2018.08.06", "title": "Турция бойкотира и \"Евровизия 2019\""}
{"url": "http://www.duma.bg/node/172551", "text": "С любимата си плюшена играчка в ръка 12-годишният Карлос Антонио Сантамария ще започне курсовете по биомедицинска физика в Националния автономен университет на Мексико, превръщайки се в най-младия студент на вуза, предаде Франс прес. \n\"Главната ми цел е да доставя нужните базисни елементи, за да може лекари и биолози да решат биологични проблеми\", уточни Карлос на специална пресконференция. \"Ако успеем въз основа на клетъчни органели да създадем клетка, която сама се поддържа, ще е възможно да се лекуват всички болести\", допълни невръстният талант. \nСпоред учени от университета Карлос е с високи когнитивни способности. На 12-годишния студент обаче не му допада да го смятат за гений. Той признава, че изпитва \"жажда за знания\", но майка му е загрижена най-вече синът й да изяде закуската си. \n\"Ще вляза в сградата на университета с плюшената си играчка\", увери Карлос. Тя изобразява пума, която е талисманът на футболния отбор на вуза. Макар да не е фен на играта, момчето подкрепя тима. Карлос призна, че харесва видеоигрите и заниманията от типа \"конструктор\". Когато не е залегнал над учебниците, момчето се интересува от класическа литература. \"Наскоро прочетох \"Дон Кихот\" и \"Сто години самота\", довери той.   \n \t\n", "date": "2018.08.06", "title": "12-годишен гений влиза в университета с играчка"}
{"url": "http://www.duma.bg/node/172552", "text": "Чарли Шийн е все по-малко търсен от продуцентите на филми и сериали, дотолкова, че вече, както изглежда, не може да плаща издръжката на четирите си деца и двете си бивши съпруги \n52-годишният актьор има две дъщери от Дениз Ричардс и синове-близнаци от Брук Мюлер. Звездата от \"Двама мъже и половина\" твърди, че не може да намери стабилна работа, защото \"е поставен в черния списък\" от страна на развлекателната индустрия. \nОсвен четирите непълнолетни деца, Шийн припозна още една дъщеря от приятелката си Пола Спирт, с която е бил във връзка преди повече от 30 години, припомня МИА.  \nВ миналото актьорът имаше проблеми с наркотиците, алкохола и проститутките, а преди няколко години публично обяви, че е ХИВ позитивен. През февруари Чарли се принуди да пусне за продажба някои от своите луксозни жилища.   \n \t\n", "date": "2018.08.06", "title": "Чарли Шийн не може да си намери работа"}
{"url": "http://www.duma.bg/node/172561", "text": "Контролът върху биохрани и биопродукти у нас не защитава добре интересите на потребителите. Това е основният извод в доклад на Сметната палата за извършен одит за периода януари 2015 г. - юни 2017 г. Общият брой на регистрираните биологични производители, преработватели и търговци към края на 2016 г. е 7262. Това е 7,4% от общия броя на регистрираните земеделски производители. \nПрез 2016 г. площите за биопроизводство достигат 162 352 ха и заемат дял от 3,2 на сто от общата използвана земеделска площ в страната. На първо място, у нас липсва информация за всички обекти за търговия с биологично произведени земеделски продукти и храни. \nБългарската агенция по безопасност на храните (БАБХ) не контролира биохраните в заведенията за обществено хранене и онлайн търговията, защото няма такова задължение по закон. Това поражда риск в тези обекти да се продават храни, които не отговарят на изискванията за биологично производство, твърдят от Сметната палата. \nЧесто за нарушения се съставят предписания вместо актове, което е по-благоприятно за нарушителите и не води до налагане на глоба. Например през 2016 г. БАБХ е извършила 632 проверки на биологични храни в търговската мрежа, като е издала 18 предписания, 3 акта за административно нарушение и 3 наказателни постановления. Подобна е статистиката и за 2015 г. Базата данни на лицата, осъществяващи контрол за спазването на правилата за биологично производство на земеделски продукти и храни, не осигурява необходимата проследимост за дейността на контролиращите лица. Това според палатата може да бъде използвано недобросъвестно от производители, търговци и преработватели, от една страна, а от друга, поражда риск от грешки при осъществяване на контрола в търговската мрежа от БАБХ.   \n \t\n", "date": "2018.08.06", "title": "Установиха слаб контрол върху биохраните у нас"}
{"url": "http://www.duma.bg/node/172559", "text": "Комисията за защита на конкуренцията  установи дъмпинг на пазара на горива от страна на веригата бензиностанции на Веселин Марешки. Нарушението е определено като \"леко\" и е наложена минималната санкция от 0,1% от оборота на \"Трейднет Варна\", което се равнява на 175 хиляди лв. Според антимонополния орган политикът бизнесмен не е заблуждавал потребителите и не е уронил доброто име на конкурентите си на пазара с твърденията за картел и монопол, както и това на Валентин Златев, наричайки го \"олигарх\". \nЗлатев е председател на Българската петролна и газова асоциация и шеф на \"Лукойол България\" - компанията, която плати таксата за образуване на производството за дъмпинг в КЗК срещу веригата бензиностанции \"VM Petroleum\". Жалбата беше подадена през декември 2017 г. и подкрепена от \"ЕКО България\" ЕАД, \"НИС Петрол\" ЕООД (бензиностанции \"Газпром\"), \"Синергон Петролеум\" ЕООД, \"Ромпетрол България\" ЕАД и \"ОМВ България\" ООД. Седемте компании притежават общо над 700 бензиностанции у нас. За да докажат, че бензиностанциите на Марешки продават под себестойност, 7-те компании посочват данни за цената на горивата на Европейската комисия. Те твърдят, че продажбата на цени под себестойност от страна на \"Трейднет Варна\" продължава от стъпването му на пазара през октомври 2015 г. до подаването на жалбата в период от повече от 2 години, и го обвиняват в нелоялна конкуренция. Досега два пъти КЗК не успя да открие картел на пазара на горива у нас. Това стана въпреки заканите на шефката на КЗК Юлия Ненкова, че има много сериозни доказателства за наличието на картелно договорени цени на горивата и със сигурност ще има санкции за участниците в споразуменията.   \n \t\n", "date": "2018.08.06", "title": "КЗК глоби бензиностанциите на Марешки за дъмпинг на горивата "}
{"url": "http://www.duma.bg/node/172560", "text": "Нова 20-километрова газова отсечка между Лозенец и Недялско бе открита в края на миналата седмица от премиера Бойко Борисов и министрите на енергетиката на България и Турция Теменужка Петкова и Фатих Дьонмез. Отсечката позволява транзитният газов поток по Трансбалканския газопровод да върви вече не само от България към Турция, но и в обратна посока. Така ще може да се транспортира руски газ по \"Турски поток\" за планирания от правителството хъб край Варна.  Т.нар. лупинг е изграден от \"Главболгарстрой\" срещу 46 млн. лв., а инвеститор е държавният газов оператор \"Булгартрансгаз\". \nПреди няколко години при посещението на Путин в Анкара, когато  бе обявен краят на проекта за газопровода \"Южен поток\" и замяната му с \"Турски поток\" , казаха, че България ще загуби всичко. Но ние останахме приятели с Турция, дори в тези трудни времена. С тиха и   модерна дипломация накрая Ердоган каза, че през България ще минава всичко без емигранти. После с Путин начертахме картите, но през това време ние си работихме -  първо построихме компресорните станции оттук до Петрич и Странджа, сега пускаме реверсивната тръба и можем да получаваме газ от Турция, Азербайджан, Русия и целия Южен газов коридор, заяви Борисов преди прерязването на лентата на съоръжението и въвеждането му в експлоатация. \nДокато другите колеги се чудят къде какво щяло до мине, ние си работим и още днес можем да бутаме газа до Солун и Белград\", посочи премиерът. По думите му остава само да се изгради 11-километрова отсечка преди сегашния лупинг, за да се завършат дейностите за \"Турски поток\". Но \"все пак да се подпишат нещата\", добави Борисов. Става въпрос за участък към турската граница, където евентуално да се направи нова входна точка за газопровода \"Турски поток\". За изграждането му \"Булгартрансгаз\" е обявил обществена поръчка за 50 млн. лв. и е избран изпълнител, но решението се обжалва пред Комисията за защита на конкуренцията. При посещението си през май в Москва Борисов успя да получи обещание от страна на руския президент Владимир Путин, че втората тръба на \"Турски поток\" с капацитет от 15,7 млрд. куб. м годишно ще стига до българската граница и част от тези количества ще постъпват в разработвания от \"Булгартрансгаз\" проект за изграждане на газоразпределителен център \"Балкан\" край Варна. Тогава те се разбраха българският газов оператор и \"Газпром\" да намерят точната формула за реализацията на тези намерения. Сега Борисов каза, че точната формула за довеждане на \"Турски поток\" на наша територия и доставките за газовия хъб все още не е намерена. \"Водят се преговорите какъв процент от доставките да са за хъба и колко за транзит\", обясни Борисов.   \n \t\n", "date": "2018.08.06", "title": "Пуснаха газопровод за хъба \"Балкан\""}
{"url": "http://www.duma.bg/node/172553", "text": "Белгиец пропътува 12 000 км от френския Лион до южния китайски град Гуанджоу само за 49 дни със своя захранван от слънчевата енергия велосипед, съобщи \"Дигитал джърнъл\". Това е първото в света състезание със соларни колела, чиято цел бе да промотира възобновяемата енергия. \nПътуването на Раф ван Хуле го отведе през Германия, Украйна, Русия и Казахстан, преди да навлезе в Китай, като изминаваше средно по 270 км на ден. Мъжът успя да преодолее близо 3000 км дюни и устоя на знойна жега в пустинята Гоби. Заради температурите от над 40 градуса по Целзий той почти не завърташе педалите на велосипеда си, за да не претовари презареждащата се батерия на колелото. \n\"Изключително щастлив съм, че спечелих, но се радвам, че не повредих велосипеда си, който е доста скъп\", заяви Хуле. Той използва всеки ден колелото с два слънчеви панела и зареждащи се батерии, за да ходи на работа. \nСъстезанието започна в средата на юни. В него се включиха 39 участници, които имаха 100 дни, за да изминат разстоянието между Лион и Гуанджоу, без да им бъде задаван предварителен маршрут.   \n \t\n", "date": "2018.08.06", "title": "Соларно колело измина 12 000 км за 49 дни"}
{"url": "http://www.duma.bg/node/172556", "text": "  Седемте рилски езера събират танцьори от седем области  \nСедем ансамбъла в костюми от седемте етнографски области на България ще се заловят на най-голямото планинско хоро на 11 август на Седемте рилски езера, информира БНР. Началото е в 11 ч. на голямата поляна пред езерото \"Бъбрека\" с жив надпис \"България\", който ще бъде и опит за рекорд за Гинес. В него ще се включат всички гости и участници в народни носии. Музикално-танцовата програма ще бъде в съпровод на оркестри, които ще свирят на живо, разказва Пламен Мирянов от фондация \"Нашият дом е България\". Културна програма на открито в София \nДирекция \"Култура\" на Столичната община организира през летните месеци детски програми и концерти в различни кътчета на София. На лятната сцена в Борисовата градина на 8 август от 19 ч. започва концерт на група \"Funky Miracle\" под наслов \"Остров на музиката\". На 11 и 12 август от 11 ч. на същото място ще се състои Детска лятна акордеонна академия. На 12 август от 19 ч. (пак там) концерт ще изнесе Александров рагтайм бенд. В Южния парк - трета част, вход от ул. \"Нишава\", до езерото, на 12 август от 11 ч. ще има детско шоу в три части на \"Арт театър\" - \"Микрофонът е ваш\". В парка \"Заимов\", пред Театър \"София\" на 11 август от 11 ч. Театър \"Пан\" ще изпълни детското представление \"Магически небивалици\". Андреа Бочели с концерт пред папа Франциск \nСветовноизвестният италиански тенор Андреа Бочели ще пее на концерт в Дъблин в края на месеца, на който ще присъства папа Франциск, съобщи Би Би Си. Събитието е под наслов \"Фестивалът на семействата\" и ще се състои в Кроук парк на 25 август. То е част от празненствата по повод посещението на Светия отец в Ирландия - първото от близо 40 години. Според организаторите на концерта се очаква да присъстват над 70 000 души. Андреа Бочели заяви, че да пее в присъствието на папата е \"привилегия за душата\" и за него е \"въпрос на чест\".   \n \t\n", "date": "2018.08.06", "title": "Кратки новини"}
{"url": "http://www.duma.bg/node/172557", "text": "\"Изборът на Марта\" е най-новото представление на ДТ \"Стоян Бъчваров\" във Варна и първа постановка на тази криминална комедия от световноизвестния драматург Жорди Галсеран в България, информира Виолета Тончева, експерт ВО на ТМПЦ Варна. Премиерните спектакли предстоят днес, 6 август, и на 11-и от 21 ч. в програмата на \"Театър Римски терми - Варна 2018\". Преводачка на пиесата е Нева Мичева, режисьор - Георги Михалков, сценография и костюми Петър Митев. В ролите са Симеон Лютаков - Изидре, Яна Маринова - Висента, Николай Кенаров - Маноло, Валентин Митев - Мариано, Розалия Абгарян - Йоланда. Фотографията и дизайнът на плаката са на Симеон Лютаков. \nВ \"Изборът на Марта\" главният герой е министър, който подава оставка, защото, както казва самият той: \"Когато се опитваш да бъдеш честен и праволинеен, политиката те сдъвква и те изплюва.\" Става дума за политик, който се сблъсква с обикновени на пръв поглед хора, а всъщност с шайка мошеници от високо ниво. Трилър, но едновременно с това и пиеса за любовта. А, както знаем, любовта е като бурена - тя просто никне и вирее там, където се хване, без никаква логика и причина. И, разбира се, това е пиеса за избора, много ефектна и виртуозна пиеса за любовта и избора.   \n \t\n", "date": "2018.08.06", "title": "\"Изборът на Марта\" - виртуозна пиеса за избора и любовта"}
{"url": "http://www.duma.bg/node/172545", "text": "Спукана автомобилна гума е станала причина за започването на горските пожари, опустошили обширни райони на Калифорния през последните две седмици, предаде Си Ен Ен. На 23 юли на шосе край град Рединг ремарке на камион спуква гума, а от стърженето на джантата по асфалта се появяват искри, от които пламва огън, посочва телевизията. \nПожарът, наречен впоследствие \"Кар\", си проправя път покрай автомагистрала номер 299, като изпепелява суха ниска растителност и обхваща заселени райони. \nДосега загиналите са шестима цивилни и двама пожарникари, унищожени са около 542 кв. км, припомня Си Ен Ен. \nСпоред експерти от противопожарните служби преодоляването на последиците на \"Кар\" ще струва на щата милиарди долари през следващото десетилетие. \nГубернаторът на Калифорния Джери Браун призова президента на САЩ Доналд Тръмп да помогне за борбата с горските пожари, опустошаващи щата. \nГубернаторът от Демократическата партия изрази увереност, че републиканският президент, който има противоречия с него по въпросите на имиграцията и замърсяването, ще изпрати помощ, както миналата година. \n\"Трагедиите сближават хората\", подчерта Браун, отбелязвайки, че Тръмп вече е оказвал помощ на щата, в който горят 17 големи горски пожара.   \n \t\n", "date": "2018.08.06", "title": "Калифорния пламнала заради спукана гума"}
{"url": "http://www.duma.bg/node/172544", "text": "Учен, отговарящ за развитието на програмата за химически оръжия в Сирия, е бил убит в събота вечерта при покушение. Това съобщи ливанската медия \"Ал Манар\", цитирана от израелския вестник \"Аарец\". \nАвтомобилът на сирийския учен е бил взривен в град Масяф в северозападната част на Сирия. \nСпоред разпространяваната информация доктор Азиз Асбар е ръководил научен център за развитие в града, който е бил атакуван няколко пъти преди. При експлозията е загинал и личният шофьор на Асбар. \n\"Ал Манар\", която нарича Асбар \"патриотичен учен\", пояснява, че експлозията е станала минути, след като Азиз Aсбар е напуснал дома си. Той е ръководил северното бюро за изследвания и наука и се смята, че е бил близък с няколко влиятелни играчи от режима на президента Башар Асад. \nИнтернет страници, свързани с правителството, предполагат, че убийството е част от усилията на разузнавателни служби да възпрепятстват развитието на химически оръжия в Сирия, включително сред тях може да е Израел. \nПрез последните години бяха извършени няколко удара в Масяф, включително и на 22 юли. Предполага се, че еврейската държава може да стои зад тях. \nСпоред Сирийския център за наблюдение на човешките права управлявания от Асбар център е съхранявал ракети. Опозиционни сили твърдят, че в района е имало иранско присъствие. \n\"Ал Манар\" е ливанска сателитна телевизия, свързвана с \"Хизбула\". Забранена е в САЩ, Франция, Германия и Испания.   \n \t\n", "date": "2018.08.06", "title": "Взривиха сирийски учен химик"}
{"url": "http://www.duma.bg/node/172555", "text": "Толкова се вълнувам, че за първи път ще пея тук, за мен е голяма чест, че ще открия ХХI джаз фестивал в Банско!, каза Петя Буюклиева - с нейната изява заедно с Биг бенд Благоевград с диригент Борис Янев започна първата концертна вечер. А официалното начало дадоха председателят на Народното събрание Цвета Караянчева, кметът Георги Икономов и създателят и директор на фестивала д-р Емил Илиев. \nВ продължение на 8 дни Банско отново става българската столица на джаза, която още първата вечер събра хиляди зрители. Като своеобразен знак на приемственост прозвуча представянето от маестро Борис Янев на 13-годишната благоевградска певица Александрина Механджийска, вече донесла на страната ни много отличия от наши и международни фестивали и конкурси. След това Петя Буюклиева превзе сцената с големия си глас, а гост вокалистка бе Весела Морова, възпитаничка на Бъркли колидж ъв мюзик в Бостън. Петя Буюклиева беше подготвила разнообразна програма - \"има песни, с които съм взимала много големи награди, \"Златният Орфей\" и др. В памет на доайена на българския шлагер Тончо Русев ще изпея неговата \"Пролет\", както и \"Среща\" на още един незабравим композитор Александър Бръзицов, каза певицата. Сред изпълненията й бяха още \"Пепеляшка\", \"Влюбеният оркестър\", разбира се, емблематичната за нея \"Жена на всички времена\", популярната песен на Джон Фогърти \"Proud Mary\" и др. Публиката я посрещна възторжено, с много аплодисменти. На среща с журналисти преди концерта Петя разказа, че догодина закръгля 2Х20 години на сцената и по този повод замисля голям спектакъл със специална режисура, сценография, оркестър, балет и т.н. Вече търси спонсори, които да й помогнат да осъществи този мащабен и много стойностен проект. \nЗа сътрудничеството си с Биг бенд Благоевград, което миналата година през октомври роди един страхотен концерт, певицата сподели възторга си от професионализма и прецизността на състава и неговия диригент. Те й допаднали и с това, че са перфекционисти като нея самата в изработването и на най-малките детайли. Певицата благодари на д-р Илиев, на генералния спонсор на проявата от години - Първа инвестиционна банка, както и на община Банско, \"без чиято помощ подобен фестивал с безплатен вход е немислим. Има много хора, които искат да си купят билети, но не могат, а тук те имат възможност да гледат толкова качествена музика и изпълнители напълно безплатно\", подчерта Петя Буюклиева. \nПърва от чуждестранните гости представи своя концерт италианката Киара Панкалди. Тя разказа как е стигнала до срещата си с джазовата музика, след като още от дете изучавала класическо пиано, после взимала уроци по вокална техника и на 18-20-годишна възраст започнала да се занимава с джаз. В началото преработва италиански популярни песни с изразните средства на джаза - \"най-голямото предизвикателство беше да съберем всички тези италиански песни  и да ги направим така, че да звучат хомогенно\". След това започва да създава собствени джазови композиции, дори смята да запише следващия си албум изцяло със свои произведения, но с английски и португалски текстове, защото \"италианският език не е за джаз\". С група от петима инструменталисти тя направи стилен концерт, в който прозвуча и нейна авторска песен. \nИ с третото си участие на Банско джаз фест \"Дърти пърчис\" - с вокалисти Амалия Ненова и Емил Минчев - вдигнаха публиката на крака още с първата песен и до края на вечерта тя танцува в ритъма на фънк и соул.   \n \t\n", "date": "2018.08.06", "title": "Голяма чест е за мен да открия Банско джаз фест!"}
{"url": "http://www.duma.bg/node/172562", "text": "Българската асоциация на производителите на оранжерийна продукция изпрати протестно писмо, с което иска спешна среща с ръководството на земеделското министерство и промяна в бюджета, определен за подпомагане на сектора. Производителите предупреждават, че ако исканията им не бъдат изпълнени, са готови на протестни действия, съобщи БНР. Изпълнителният директор на асоциацията Атанас Кунчев обясни, че в предложението, което България е направила до Европейската комисия, бюджетът за оранжерийно производство е орязан с 1,2 млн. лв. Ако тези пари не бъдат изплатени под друга форма, това ще доведе до свиване на производството ни, предупредиха от асоциацията. Кунчев изтъкна, че 80% от зеленчуците, които ядем, са внос. Схемата за обвързано подпомагане за оранжерийни зеленчуци е била обсъждана в работна група начело със зам.-министъра Вержиния Кръстева. Тя е уверявала, че промени в бюджета за сектора няма да има, разказа Кунчев. \nМеждувременно Европейската комисия съобщи, че изтегля плащането на субсидиите за земеделските стопани заради невижданата суша, с която се борят редица страни в Европа. България не е засегната от сушата, но пък редица стопани пострадаха от наводненията. До момента  няма официална позиция на земеделското министерство дали страната ни ще може да се възползва от тази възможност. Еврокомисията обаче дава възможност фермерите да получат предварително полагащите им се преки плащания и плащания за развитие на селските райони. Предоставя се и по-голяма гъвкавост за използване на земи, които при нормални условия не биха били използвани за производство, за да може да се осигури прехраната на животните. \nЗемеделските стопани ще могат да получат до 70% от полагащите им се преки плащания и 85% от плащанията за развитие на селските райони още от средата на октомври 2018 г., вместо да чакат до декември, се казва в съобщението на ЕК. \nСпоред съществуващите правила държавната помощ в областта на селското стопанство може да бъде до 80% от щетите. Компенсации за щетите могат също така да се предоставят без необходимост от уведомяване на Европейската комисия (т.нар. \"помощ de minimis\"). Държавите членки могат да предоставят помощ в размер до 15 000 евро на земеделски стопанин за период от три години, съобщават от Брюксел.   \n \t\n", "date": "2018.08.06", "title": "Производители на зеленчуци готови за протести"}
{"url": "http://www.duma.bg/node/172581", "text": "Националният инициативен комитет за качествена и иновативна образователна система поиска от столичния кмет Йорданка Фандъкова да уволни шефката на дирекция \"Образование\" Мария Минчева и главния експерт към дирекцията Ирена Николова. От организацията се обърнаха със сигнал към кмета, в който настояват за отстраняването на всички директори на детски градини, които са извършили нарушения по приема на деца през тази година. \nДо няколко дни от комитета ще обявят датата на протест през септември с настояване при съставяне на новия бюджет за 2019 г. да се отделят достатъчно пари за строеж на нова образователна инфраструктура. \nИнициативният комитет обосновава исканията си с конкретни примери за прием на деца с хронични заболявания, които не фигурират в списъка на Наредба 8 на Министерството на здравеопазването. Според членовете много директори на градини не са се съобразили с писмо на зам.-кмета Тодор Чобанов да приемат деца със заболявания само по този списък и така са записали неправомерно 4000 малчугани, които ще тръгнат в групите наесен. \nВ същото време дирекцията \"Здравеопазване\", която контролира приема в детските ясли, се справя и в най-малките групи няма проблем с неправомерни класирания, смята Васил Николов, председател на инициативния комитет. Според него проблемът идва от липсата на контрол от дирекция \"Образование\" и кредитът на доверие категорично е изчерпан. Затова не виждаме потенциал за решаване на проблемите и настояваме за отстраняване на хората, които не са упражнили контрол, категорични са от неправителствената организация. Оттам прилагат и списък на градините, в които са приети неправомерно деца с хронични заболявания. Те имат диагнози като атопичен дерматит, алергичен ринит и бронхиолит, които не са част от здравната наредба.   \n \t\n", "date": "2018.08.06", "title": "Родители искат уволнения в столичното образование"}
{"url": "http://www.duma.bg/node/172558", "text": "Кметът Иван Тотев и мнозинството от ГЕРБ в Общинския съвет на Пловдив ще бутат Партийния дом по предложение на Любозар Фратев, Мариана Чолакова, Никола Добрев, арх. Илко Николов и Георги Стоев от \"Дом за Пловдивската опера\". Натисналите на компютъра \"за\" не се съобразиха със становището на КАБ Пловдив, нито със съображения, изказани от пловдивчани с различни професии. Възхитен съм от пропорциите на Партийния дом, сградата има всички свои достойнства, тя е уникална като архитектура и строителство, казва арх. Костадин Палазов. В становището на КАБ Пловдив се прави паралел със съществуващия в Ню Йорк \"Сигрем билдинг\" - същият \"интернационален стил\" и модерно архитектурно мислене и майсторство, инспирирано от архитектурата на Мис ван дер Рое. В бившия Партиен дом има стенопис, мозайка, цветна стъклопластика, подписани от големи художници. \n27 общински съветници, главно от ГЕРБ,  гласуваха да се даде теренът под Партийния дом за сграда на Пловдивската опера, но след построяването на нова за общинската администрация. Против бяха социалистите и други представители на опозиционното малцинство. Не е известно какво мисли държавата - нейни служби има в 12-етажната сграда, а ниското тяло на Концертната зала е държавна собственост - няма как да не пострада при бутането на Партийния дом и строежа на новата сграда. Не е ясно кой ще бута, кой ще инвестира, кой ще строи, кой ще ползва новата сграда. А мястото е малко. Дори да се бутне и Концертна зала, я има, я няма три декара. А тя няма как да не бъде засегната, най-малкото, ако остане, ще бъде като кръпка към новата сграда. Не се мисли и за транспортиране на тежки декори - напоследък между оперните театри в България тече взаимодействие, обменят си декори и костюми, нито пък за паркиране на дошлите с автомобили. Според галеристката Анна Дякова живеем във времето на херостратите, арх. Роберт Чакъров предлага да се бръкнат в джоба инициаторите поне за цената на съборената сграда и разходите за събарянето и разчистването на терена. А арх. Палазов обръща внимание върху друг детайл от изказванията на представителите на \"Дом за пловдивската опера\" и пита \"За\" или \"На\" Пловдивската опера ще бъде новопостроената сграда - там е заровено кучето, казва той, кой ще има дял в собствеността й. Трябва да се има предвид, че отдолу има археология - Централният площад на Пловдив е върху територията на Античния Форум. Ако ще се строи опера, то тя трябва да бъде държавна или общинска собственост, пише в социалната мрежа музиковедът Андрей Андреев, и задължително трябва да се стопанисва от Операта. Дом на културата имаме. Всичко друго са празни приказки. \nОткъдето и да го погледнеш, предложението не е съобразено с експерти. То няма нищо общо с желанието на пловдивчани - и аз съм една от тях, Пловдивската опера да има свой дом. Не сме се подписали под решение да се бута сградата и да се строи точно на нейно място. Да не се смесва доброто желание с необмисленото предложение.   \n \t\n", "date": "2018.08.06", "title": "Търси се място за дом на Пловдивската опера"}
{"url": "http://www.duma.bg/node/172548", "text": "Сръбската армия е в повишена бойна готовност заради напрежението в Косово. Това пише в. \"Вечерне новости\". \nСлед приключването на заседание на Съвета за сигурност при президента Александър Вучич \"службите за сигурност увеличиха своите мероприятия с цел да бъдат предотвратени плановете на властите в Прищина за предизвикване на безредици в Косово\", пише още изданието. Според \"Вечерне новости\" тези мерки имали за цел \"да въздействат и срещу определени сръбски среди, които разпространяват фалшиви новини и създават безпокойство сред сръбското население на север и юг от Ибар\". \nИзданието се позовава \"на източници от службите за сигурност\" и твърди, че държавният връх в Белград разглежда взимането на мерки поради нарушаването на Брюкселското споразумение и петгодишния отказ на Прищина да създаде Асоциацията на сръбските общини.   \n \t\n", "date": "2018.08.06", "title": "Сръбската армия в повишена готовност"}
{"url": "http://www.duma.bg/node/172549", "text": "Не са установени данни за измама при провеждането на изборите в САЩ през 2016 г, докладва специална комисия, назначена от администрацията на президента Доналд Тръмп, за да разследва евентуални манипулации на вота. \nКомисията за проверка на честността на изборите, назначена от администрацията на президента Доналд Тръмп, не откри доказателства в подкрепа на твърденията за измами при упражняването на вота на избирателите, се казва в публикувания доклад. \nВ писмо до вицепрезидента Майк Пенс и държавния секретар на Канзас Крис Кобач, които са начело на комисията, демократът Матю Дънлъп твърди, че докладът е предубеден и въпреки специалната задача на комисията да разследва измами, това не се е случило. Разделът, в който е трябвало да са публикувани доказателствата за манипулациите, е празен. \nПрезидентът Доналд Тръмп назначи комисията за разследване на президентските избори през 2016 г., след като бяха разпространени твърдения, че между 3 и 5 милиона бюлетини са били подадени незаконно.   \n \t\n", "date": "2018.08.06", "title": "Тръмп бил избран без манипулации"}
{"url": "http://www.duma.bg/node/172546", "text": "Рекордни летни температури регистрират синоптиците в Европа. В Португалия бушуват горски пожари, властите на Испания съобщават за трима загинали от топлинен удар. Жителите на градовете се опитват всячески да се спасят от жегата. \nЕто какво се случва в Европа на фона на близките до рекорд температури, пише Би Би Си: Португалия: горски пожари Властите на Португалия излязоха с предупреждение във връзка с огромен горски пожар в региона на Алкарви. С огъня се борят близо 700 пожарникари. В някои региони на Португалия температурата достигна 46 градуса при национален рекорд от 47,7. Пламъците са обхванали близо 10 000 декара гора, едно селище в района на пожара е евакуирано. Франция: спрени реактори Заради африканската вълна от топъл въздух, нахлула в Европа, Франция се принуди да спре четири ядрени реактора. Както уточниха в енергийната компания EDF, реакторите са били спрени, за да се избегне прекаленото нагряване на водата в реките, от които се взима тя за охлаждането на реакторите и където после се връща. \nВ комуната Ла Флеш в северната част на страната от жегата страдат животните в зоопарка, пише Би Би Си. Служителите са принудени да ги хранят с плодове, замразени в парчета лед, за да облекчат животните. Испания: трима загинали Испанските власти съобщават, че през последната седмица в резултат на топлинен удар са починали трима мъже. В североизточната част на страната, на границата с Франция, също има пожар, който се опитват да загасят с помощта на самолети и хеликоптери. \nТемпературата на въздуха в испанските градове надхвърли 44 градуса. Хората се къпят във фонтаните и масово се отправят към плажовете. Германия: поливат дървета от водни оръдия По улиците на германските градове се появиха полицейски коли с водни оръдия, които обикновено се използват за разпръскване на демонстранти. Сега ги използват за поливане на дърветата. Една от колите е била забелязана недалеч от работното място на канцлера Меркел. Холандия: асфалтът се топи В Холандия, на границата с Германия, през миналата седмица рязко е паднало нивото на водата в река Рейн. А властите се видяха принудени да спрат движението по някои магистрали, където жегата разтопи асфалта. Италия: задръствания по пътищата В Италия очакват рекордни задръствания по пътищата, тъй като отпускарите се връщат от почивка. В северната част на страната жегата не отстъпва, а в южната се очаква силна градушка. \nНа площадите в Рим раздават безплатна вода на всички желаещи. Швейцария: покриват ледниците Ронският ледник в източната част на Швейцария бе покрит със специален изолационен плат, за да не се топи толкова бързо. \nСпоред учените, толкова силна жега може да се обясни с глобалното затопляне само отчасти. Вероятността от подобни рекордни температури би съществувала и без климатичните промени, но заради случващите се климатични процеси тя е нараснала двойно. \nМиналата седмица полицията в Цюрих призова собствениците на кучета да им купят специални обувки, за да защитят лапите на любимците си от изгаряния. \nА в няколко швейцарски кантона са задействани мисии за спасяване на риби от прекалено топли водоеми. Много от рибите се задушават във вода, чиято температура е над 27 градуса. Ето защо ги преместват в по-прохладни води. Прибалтика: токсични водорасли В Балтийско море сега е по-добре да не се влиза: заради жегата във водата рязко са се размножили някои видове водорасли, отровни за човека. Препоръчва се на жителите на Полша, Литва и Швеция да не влизат във водата. Както уточняват учените от финландския екологичен институт SKYE, водораслите са се разпространявали толкова силно само няколко пъти за последното десетилетие. Швеция: топяща се планина Най-високият връх в Швеция, който е ледник на южния връх на планината Кебнекайсе, се топи поради рекордно високите температури в Арктика и вече не е най-високата точка на страната, съобщиха учени. От 2 до 31 юли ледникът е загубил 4 метра от височината си. \"Никога досега не съм виждал толкова разтопен сняг на южния връх, както стана това лято\", казва Гунхилд Нинис Росквист, професор по география в Стокхолмския университет.   \n \t\n", "date": "2018.08.06", "title": "Жегата в Европа не отстъпва"}
{"url": "http://www.duma.bg/node/172547", "text": "  Москва отговаря на митата \nОт 5 август в Русия влязоха в сила митата за внос на редица стоки от САЩ като ответна мярка на руските власти за въведените от Вашингтон мита върху стоманата и алуминия. Така с 25-40% се повишават митата за вноса на някои транспортни средства за превозване на товари, петролно оборудване, оптични кабели, строително-пътна техника и оборудване за обработка на метали. Сегал ще помирява Русия и САЩ \nСтивън Сегал бе назначен за специален представител на руското министерство на външните работи за хуманитарните връзки със САЩ. Американският актьор има руско гражданство. От руското външно министерство уточниха, че актьорът ще заема обществено-политическа длъжност, за която няма да получава парично възнаграждение. ИД уби заложник \nТерористите от \"Ислямска държава\" са екзекутирали един от десетките заложници - етнически друзи, отвлечени от южната сирийска провинция Суейда. \"ИД уби 19-годишен ученик, след като отвлече повече от 30 души, най-вече жени и деца, от село в Суейда\", съобщи местният журналист Нур Радуан. \"Хектор\" приближава Америка \nУраганът \"Хектор\" от четвърта категория се е формирал в Тихия океан. Според метеоролозите от Националния център на САЩ за следене на ураганите в момента \"Хектор\" се намира на 2200 км от Хавайските острови и се придвижва към тях със скорост от 19 км/ч. Максималната скорост на вятъра е 209 км/ч. Самоубиец атакува патрул в Афганистан \nАтентатор самоубиец уби трима чуждестранни военни при атака срещу патрул в Източен Афганистан, съобщиха от централата на НАТО. Американски военен и двама афганистански войници са ранени. Силен трус в Индонезия \nЗеметресение с магнитуд 7 по скалата на Рихтер удари северния бряг на индонезийския остров Ломбок, който е популярна туристическа дестинация близо до Бали. Индонезийската агенция за подпомагане при бедствия заяви, че земетресението е принудило властите да издадат предупреждение за цунами.   \n \t\n", "date": "2018.08.06", "title": "Кратки новини"}
{"url": "http://www.duma.bg/node/172550", "text": "Предавана по телевизията реч на венецуелския президент Николас Мадуро пред военни, беше прекъсната заради избухнал близо до президентската ложа дрон, носещ взривно устройство. Пострадали са кадети от Боливарската национална гвардия. Президентът е невредим, няма ранени сред членовете на правителството, намиращи се до него. \nИнцидентът се случи на церемонията по повод 81-ата годишнина от създаването на гвардията. \nАсошиейтед прес обаче съобщава и за друга версия за случая - според представители на местните власти пожарникарите са установили, че става дума за избухване на газ в апартамент, намиращ се близо до мястото на речта. \nВ центъра на Каракас Мадуро говореше пред събраните на открито над 17 хил. войници, когато звукът внезапно прекъсна. На записа се вижда как той и други присъстващи на сцената изведнъж поглеждат нагоре, изглеждайки стреснати. След това камерата се насочва към войници, които започват да бягат, преди сигналът да прекъсне окончателно, разказва Асошиейтед прес. \nВенецуелското правителство потвърди, че е бил извършен опит за убийство на президента. Николас Мадуро обвини крайнодесни фракции в страната и колумбийския си колега Хуан Мануел Сантос, че са извършили опит за покушение срещу него. От Колумбия отрекоха обвиненията. \n\"Това беше опит да бъда убит\", заяви Мадуро, добавяйки, че събраните досега данни сочат за действия на крайната десница, работеща съвместно с колумбийци. Мадуро подчерта, че според него колумбийският президент Сантос, който често го критикува, също носи отговорност за случилото се. \nСпоред президента взривното устройство е избухнало точно до него. След това е имало и втора експлозия. Безпилотните дронове са били натоварени с експлозиви С4. Снайперистите на гвардията са ги свалили, преди да поразят целта си. \n\"Бог ме защитава, но в страната си съм защитен от народа и от боливийските въоръжени сили\", каза още Мадуро. \nПрезидентът обеща тежко наказание на онези, които са извършили това покушение. \n\"Справедливост и максимално наказание! Няма да има прошка - кълна се в бъдещето на народа, в бъдещето на родината\", каза Мадуро. \nКолумбийското външно министерство заяви в туитър, че обвиненията срещу Колумбия и лично президента Сантос са абсурдни и лишени от каквото и да било основание. \nМеждувременно венецуелската полиция вече извърши арести във връзка с опита за покушение. Неизвестна досега група, наричаща се \"Войници в тениски\" (\"Soldiers in T-shirts\") заяви, че именно тя е опитала да извърши покушение срещу президента с два безпилотни летателни апарата, натоварени с експлозиви. Войници на правителството ги свалили, преди да го достигнат, се казва в туитър, чиято достоверност не е проверена. \nМексикански портал Син Ембарго отбелязва, че групировката е създадена през 2014 г. и е свързана с офицера Оскар Перес, който през юни 2017 г. стреля от хеликоптер по сградите на Върховния съд и Министерството на вътрешните работи в Каракас. Той беше застрелян по време на спецоперация през януари 2018 г. Групата обявява себе си като съюз на всички съпротивителни сили на национално ниво, борещи се срещу Мадуро. \n\"Не успяхме днес, но е въпрос на време\", добавя предполагаемата групировка, хвалейки се, че е показала слабостта на властта.   \n \t\n", "date": "2018.08.06", "title": "Опитаха се да убият Николас Мадуро"}
{"url": "http://www.duma.bg/node/172584", "text": "БСП ще сезира Върховната административна прокуратура с искане да провери дали с някои дарения на терени в София не се заобикаля законът и дали това не са всъщност замени. Това обявиха в събота депутатът Георги Свиленски и общинският съветник от левицата Калоян Паргов. Според тях заменките са против обществения интерес на софиянци. \nВ последната година Столичната община под формата на дарение е извършила четири безвъзмездни замени, които са \"чиста проба заобикаляне на закона и чиста замяна\". Заменените терени са в кв. \"Изток\" - за такъв в \"Дианабад\", терен в \"Подуяне\" за друг в \"Подуяне\", терен в \"Младост\" 1 за друг в \"Младост\" 4, както и терен в \"Слатина\" за два терена в \"Лозенец\" и \"Оборище\". Според депутата последното дарение е скандално. БСП пита и защо за тези заменки общината използва като оценител Юлия Цекова, станала известна с това, че оцени Царските конюшни само за 650 000 лв. \nОт БСП питат Йорданка Фандъкова и защо тикет системата струва 83 млн. лв., а не 15 млн. лв., какъвто е бил първоначалният вариант. През януари 2016 г. СОС е гласувал инвестиционна програма на Центъра за градска мобилност, където са заложени около 15 млн. лв. за изграждане на тикет система. Предвиждали са се и по 2 млн. лв. на година за поддръжка на системата за период от 2 години. Оценката на тези цени е на експерти от Световната банка. През октомври 2016 г. Общинският съвет обаче решава да прави друга тикет система за 83 млн. лв. без ДДС. Предвижда се и 8 години поддръжка от фирмата, която ще изгради системата, т.е. плюс 16 млн. лв. Реалната стойност на проекта според експерти е около 35 млн. лв., заявиха социалистите. Те настояват Фандъкова да отговори откъде идва разликата. Групата на БСП ще участва в мониторинга на изпълнение на тази система и ще информира обществото, допълни Паргов.   \n \t\n", "date": "2018.08.06", "title": "БСП дава на прокурор даренията на имоти в София"}
{"url": "http://www.duma.bg/node/172594", "text": "Изпълнителното бюро на Националния съвет на БСП се разграничи вчера от общинския съветник от Бургас Бенчо Бенчев и настоя той да напусне Общинския съвет на града незабавно. Бенчев бе задържан в петък вечерта заедно с Димитър Желязков-Митьо Очите и бившия депутат от ДПС Несрин Узун в истанбулския хотел \"Рамада\" на площад \"Таксим\".  \nОт БСП припомнят, че Бенчев не е член на партията и е участвал в листата за общински съветници през 2015 г. като гражданска квота. По-късно през деня лидерът на БСП Корнелия Нинова коментира темата в профила си във фейсбук. \"Поисках информация кога, кой, как и защо е предложил този човек в наша листа преди години. И заваляха съвети: не се намесвай, не взимай отношение, прехвърли отговорността на местната структура, трай си и не понасяй негативи заради решение на предишното ръководство на партията. Разбира се - категорично отхвърлих тези препоръки\", заявява Нинова. Според нея Бенчев незабавно трябва да освободи всички постове и да напусне Общинския съвет на Бургас. \"Този случай е образът на икономическо-политическа криминална спойка на интереси и пари. Той е ярък пример за модела на прехода. И не е единствен в страната. И не само, че няма да послушам съветите - да си мълча и да се сниша, а много категорично ще заявя: няма наши, няма ваши. На този модел трябва да се сложи край\", категорична бе Корнелия Нинова. Социалистите в Бургас също настояха Бенчев да подаде оставка като общински съветник.  \nПрез септември миналата година БСП отново искаше Бенчев да напусне Общинския съвет в Бургас. Поводът тогава бе поръчковият му \"Ролс Ройс\", с който той бе забелязан на тържествата за 6 септември. Тогава Корнелия Нинова коментира, че не й изглежда добре на фона на беднотията. Бенчев обаче обяви, че ако го принудят да напусне групата на БСП, ще остане като независим.  \nДимитър Желязков беше официално обявен за издирване от Интерпол преди дни. В сайта на организацията е посочено, че той се издирва във връзка с участието му в организирана престъпна група, свързана с рекет, изнудване и палежи с цел печалба. Прокуратурата и антимафиотите знаели, че Желязков е напуснал страната този понеделник, като това е станало законно, тъй като той не е бил подсъдим или обвиняем. Той е влязъл в Турция през Гърция. \nТурските власти са върнали в България седем души, които бяха заловени в Истанбул. Сред предадените на българските власти са освен общинския съветник в Бургас Бенчо Бенчев и бившия депутат от ДПС Несрин Узун. Предаването е извършено късно вечерта в събота по административна процедура от турските власти на граничния контролно-пропускателен пункт \"Капитан Андреево\". Самият Желязков остава в ареста в Истанбул, като предстоят процедури за екстрадицията му у нас. Продължава издирването на друг общински съветник - Пейко Янков. \nПо-късно вчера от специализираната прокуратура съобщиха, че е претърсен домът на Бенчо Бенчев и той е с наложено полицейско задържане до 24 часа. Полицията е иззела хиляди левове, долари и евро, десетки оръжия, боеприпаси и луксозни автомобили, става ясно от кадри, разпространени от МВР и спецпрокуратурата. На брифинг вечерта зам. главният прокурор Иван Гешев заяви, че в дома на Бенчо Бенчев е намерено черно счетоводство.   \n \t\n", "date": "2018.08.06", "title": "Бенчо Бенчев незабавно да напусне Общинския съвет в Бургас"}
{"url": "http://www.duma.bg/node/172566", "text": "МВР отчете голям ръст на заловените дрогирани шофьори. За първите шест месеца на 2018 г. са хванати близо 1800 души зад волана, употребили дрога, при малко над 2800 души за цялата 2017 г. Най-много са тези нарушители в София - 209 души, следвана от Бургас със 150, Пловдив - със 140, и Стара Загора - със 100 дрогирани шофьори. \nДерегистрираните коли заради шофиране с наркотици са 713. Най-често обаче дрогираните шофьори се разминават само с административна глоба заради смекчаващи вината обстоятелства при разглеждане на делата. \nДрегерът на пътя отчита между 4 и 48 часа назад и обхваща широк спектър от наркотични вещества, сред които скоро ще е метадонът.   \n \t\n", "date": "2018.08.06", "title": "МВР отчита ръст на дрогираните шофьори"}
{"url": "http://www.duma.bg/node/172567", "text": "За пръв път от години общинската болница в Дупница отчита печалба от 132 000 лв. за първото шестмесечие на годината. Това обяви прокуристът Мария Иванова, която ръководи болницата от Нова година. Задълженията от 2,3 млн. към 31 декември 2017 г. са под 2 млн. лв. Резултатите се дължат на въведената вътрешна финансова дисциплина и намалелите до минимум разходи. Направени са съкращения на около 20 души от техническия персонал и администрацията, както и на 6 шофьори на линейки, двама от които излезли в продължителен отпуск по болест и все още не са освободени. Болницата успяла да разплати около 200 хил. лв. стари задължения към доставчици. \nВ болницата сега работят около 200 лекари и медицински специалисти при 250 щата. \nЗа месец болницата извършва надлимитна дейност за около 40 хил. лв.  \nЗа няколко години в болницата се смениха 7 директори.    \n \t\n", "date": "2018.08.06", "title": "Общинската болница в Дупница отчете печалба"}
{"url": "http://www.duma.bg/node/172568", "text": "КТ \"Подкрепа\" поискали от НОИ и Агенцията за социално подпомагане данни за издадените решения за инвалидни пенсии, съобщи президентът на синдиката Димитър Манолов. Целта е да се установи кои са населените места с подозрително голям брой хора с еднакви диагнози в експертните решения. Анализът на базата данни ще позволи да се види къде стават измами с фалшиви решения. \"Изненадваме се, че такива проверки не са извършвани досега. Вместо това се правят промени в начина на освидетелстване. С промените искат да намалят плащанията на тези, които имат право, вместо да гоним тези, които са измамници и имат фалшиви решения\", коментират от синдиката. \nИнициативата на КТ \"Подкрепа\" означава, че държаните институции не са си свършили работата, коментират от Центъра за защита на правата в здравеопазването.   \n \t\n", "date": "2018.08.06", "title": "Синдикат ще проверява ТЕЛК решенията"}
{"url": "http://www.duma.bg/node/172569", "text": "Още от 1 януари фондът за лечение на деца и Комисията за лечение в чужбина ще се влеят в НЗОК. Това съобщи зам. здравният министър д-р Бойко Пенков. Той поясни, че идеята е в новия бюджет, който ще бъде гласуван за 2019 г., да бъдат предвидени тези промени, а експертите към тези структури ще продължат да работят по случаите и да подпомагат дейността на администрацията. Вероятно ще бъде ликвидиран Общественият съвет към фонда за лечение на деца. По думите на Пенкова самата каса е обществена институция и има Надзорен съвет, в който държавната квота е по-малка от обществената.  \nСпоред Пенков идеята на новия управител на НЗОК д-р Дечо Дечев у нас да идват лекари от чужбина, за да лекуват пациенти, е много добра, защото болният остава в собствената си страна, сред своите близки и получава висококвалифицирана помощ от водещи специалисти, а българските лекари поемат знанията и опита на колегите си отвън. Всичко това се очаква да намали разходите. Проблемът в момента не е толкова като възможности да се финансира такъв тип дейност, а е остарялата нормативна база, която трябва да бъде променена във връзка с допускането на лекари от други страни за извършване на лечебна дейност в България, коментира Пенков. Той припомни, че ако водещ професор дойде в България, трябва да стане член на Лекарския съюз за 10 дни.   \n \t\n", "date": "2018.08.06", "title": "Фондът за лечение на деца влиза в НЗОК"}
{"url": "http://www.duma.bg/node/172570", "text": "Върху възстановените разходи за транспорт на педагогическите специалисти от местоживеенето им до местоработата и обратно или за наем по месторабота да не се изчисляват и внасят осигурителни вноски. От МТСП предлагат тази промяна в Наредбата за елементите на възнаграждението и за доходите, върху които се правят осигурителни вноски. От ведомството на Бисер Петков обясняват, че в момента липсата на изричен текст е предпоставка за различно тълкуване. Мотив за промяната е създаване на условия за повишаване привлекателността на учителската професия и на социалния статус на учителите, включително и чрез гарантиране на социални стимули за подкрепа на педагогическите специалисти. Друг мотив е разработване на система от специални мерки за привличане, задържане и развитие на педагогически кадри до 35 г. както и на специалисти с високо равнище на професионална подготовка и квалификация в системата на средното образование. \nОбщо 16 625 педагози в предучилищното и училищно образование от 2800 училища и детски заведения в цялата страна пътуват до и от работа или живеят под наем, става ясно от данните на Центъра за информационна осигуряване на образованието. Промяната ще гарантира социални стимули за пътуващите учители и възпитатели. \nПроектът на МС за промяна в Наредбата е обсъден в Националния съвет за тристранно сътрудничество и в Надзорния съвет на Националния осигурителен институт. \nДУМА припомня, че през февруари т.г. наредбата бе пак променена. Тогава МОН пое разходите на всички пътуващи учители. Дотогава просветното ведомство поемаше само пътните на учители, които пътуваха от по-големи населени места на работа в по-малки (до 5 хил. души население). Тогава се въведе и максимален размер от 200 лв. за наем на учители, които работят в по-отдалечение и слабо населени или планински райони или райони със слабо развита пътна инфраструктура.   \n \t\n", "date": "2018.08.06", "title": "Без осигуровки върху пътните и наема на учители"}
{"url": "http://www.duma.bg/node/172577", "text": "Само за година 45 хил. българи се преселили в Германия, а общият брой на сънародницитe ни в страната е 310 хил. Това сочат данни на Федералната статистическа служба във Висбаден. Повечето от тях са на възраст между 30 и 35 г., а 5,2% са родени в Германия. Най-много българи живеят в провинциите Северен Рейн-Вестфалия и в Бавария - около 114 хил. Статистиката сочи, че все повече чужденци избират Германия за страната, в която ще се установят. Общият брой на хората с миграционен произход в станата е 19,3 млн. души, което с 4,4% повече от 2016 г. \nОт началото на годината до края на май българите, които живеят и работят в чужбина, са изпратили на близките си у нас над 1 млрд. лв. Основните трансфери на българите продължават да идват от САЩ, Испания, Италия, Великобритания и Гърция, където живеят най-много българи.   \n \t\n", "date": "2018.08.06", "title": "45 000 българи се преселили в Германия само за година"}
{"url": "http://www.duma.bg/node/172541", "text": "Проф. Венелин ЦАЧЕВСКИ, \nНа 5 август 2018 г. се навършиха 100 години от установяването на дипломатически отношения между България и Финландия. Малко известно е как се стига до това знаменателно събитие. След като в продължение на повече от век е със статут на Велико княжество в Руската империя, Финландия обявява независимост на 6 декември 1917 г. По-късно същия месец финландското правителство (Сенатът) взема решение да изпрати делегации в редица европейски държави с цел да подпомогне по-бързото признаване независимостта на страната.  \nБългария е една от държавите, в която също пристига финландска делегация, която се състои от двама известни учени - проф. Йосиф Микола и д-р Яло Калима. Изборът им не е случаен: те са преподаватели в откритата през 1900 г. катедра по славянска филология в Хелзинския университет, а сред научните им интереси фигурира и България. Това се отнася особено за проф. Микола, който е автор на няколко публикации, посветени на българската история и литература.   \nДвамата финландци пристигат в София през февруари 1918 г., където им е устроено радушно посрещане. Първата им среща е с тогавашния министър на народното просвещение Петър Пешев, който ги уверява, че вестта за обявяването на финландската независимост е посрещната \"с аплодисменти\" в България. На 27 февруари българското правителство официално признава независимостта на Финландия. България е сред първите страни, които правят това. \nСъщия ден цар Фердинанд кани делегацията на официален обяд в двореца и приветства финландските пратеници на родния им език с думите: \"Да живее свободната и независима финландска нация!\" Впоследствие приветствието на финландски език се използва и от цар Борис ІІІ при срещите му с финландски дипломатически представители. След признаването от България на независимостта на Финландия двустранните отношения получават бързо развитие. \nТова се дължи също на съществуващата близост между двата народа вследствие на участието на хиляди войници и офицери от трети финландски стрелкови батальон и други части от руската императорска армия в освободителната война през 1877-1878 г. \nНай-яркото име в историята на двустранните отношения е на генерал Казимир Ернрот, който във войната е командвал дивизия, освободила градовете Търговище и Омуртаг. Две години по-късно пристига отново в България и е назначен за военен министър, а за кратко време и едновременно за министър-председател, министър на вътрешните работи и изпълняващ длъжността министър на външните работи и на изповеданията. Ернрот има голям принос за изграждането на Българската армия и защитата на териториалната цялост на страната. \nНа 21 май 1918 г. между България и Финландия е подписан договор за мир и приятелство, а с ратифицирането му от финландския парламент на 19 юли и от българското Народно събрание на 5 август същата година е поставено началото на двустранните дипломатически отношения. По финансови причини първоначално дипломатическото представителство във взаимните отношения се извършва от легациите на Финландия в Букурещ, а на България - в Стокхолм.  \nПрез 1921 г. Вайно Танер става първият финландски пълномощен министър в България, а през 1943 г. Александър Николаев е акредитиран като български дипломатически представител във Финландия. В периода до Втората световна война са назначени почетни консули, подписани са търговска и други спогодби, разширяват се връзките в областта на културата. \nПрез 1925 г. в България е публикувана книгата \"В страната на белите лилии\", която вследствие на проявения към нея огромен читателски интерес претърпява десет издания. Българската интелигенция възприема Финландия като образец на развита страна в материално и духовно отношение.  \nПрез 1963 г. дипломатическите представителства в София и Хелзинки са издигнати в ранг на посолства, а през същото десетилетие са извършени първите взаимни посещения на държавните ръководители. \nБългаро-финландските отношения навлизат в нов етап след извършените политически промени в България в края на 80-те години на миналия век. По-интензивни стават срещите на високо равнище, сред които се открояват посещенията през 2003 г. на финландския президент Таря Халонен в България и на българския президент Георги Първанов във Финландия през следващата година. Финландия оказа голяма подкрепа за приемането на България в ЕС. Около двадесет финландски фирми извършват търговска и инвестиционна дейност в България. Все по-значим е културният, туристическият и научният обмен между двете страни. \nДнес, сто години след установяването на дипломатически отношения между България и Финландия, двете страни са равноправни партньори в Европейския съюз и развиват ползотворно сътрудничество, което е основано на приятелските чувства един към друг на българския и финландския народ и привързаността към принципите на демокрацията и международното разбирателство. Няма съмнение, че предстоящите по-късно през годината срещи между българските и финландските държавни ръководители ще допринесат за издигането на двустранните отношения на още по-високо равнище.   \n \t\n", "date": "2018.08.06", "title": "Страната на белите лилии"}
{"url": "http://www.duma.bg/node/172542", "text": "Доц. д-р Бони ПЕТРУНОВА, \nЕкип на Националния исторически музей (НИМ) стана свидетел на добре запазен и все още практикуван традиционен сватбен обичай - изработка на сватбено знаме в с. Добърско, Разложко, както и на други интересни обичаи и обреди, характерни за региона. Проучванията бяха част от първата етнографска експедиция в с. Добърско на Националния исторически музей, която се проведе от 18 до 24 юли 2018 г. Целта на екипа от етнолози от НИМ и учени фолклористи от Института за етнология и фолклористика с Етнографски музей при БАН бе да обхване и проучи различни елементи от цялостното материално и нематериално културно наследство в селото, чийто храм \"Св. св. Теодор Тирон и Теодор Стратилат\" е филиал на НИМ. \nГрупата на Добърските баби, създадена преди повече от 60 г. и вписана през 2012 г. в Националната система на Живите човешки съкровища като \"Добърски баби - пазители на традиционния обред Водици\", бе сред основните акценти на проучването. Екипът успя да запише различни песни, изпълнявани от самодейците, и да се запознае с цялостната история на групата и на нейните членове. Специалисти от НИМ изследваха традиционното облекло и неговите промени през годините. Документирано бе цялостното изпълнение на групата пред туристи и начинът, по който самодейците представят своя фолклор и традиции. Освен като сценично облекло, използвано от бабите, елементи от местната народна традиция се откриват почти във всеки дом. \nДруг важен акцент при проучването бяха традиционните обичаи и обреди, характерни за селото. Цялостно бе документиран празникът в чест на св. Илия - от църковните служби до задължителния курбан, провеждан в близката местност, носеща името на светеца. Записани бяха вярванията и множество устни разкази на хора от с. Добърско, свързани със светеца и празника. \nЕкипът имаше шанса да присъства на интересен традиционен сватбен обичай - изработката на сватбено знаме, запазен и практикуван в селото и региона. Наричано \"феругвица\", то е задължителен елемент от сватбената обредност.  \nСред целите на експедицията беше и проучването на оброци и местности, разположени в землището на с. Добърско. Бяха посетени и заснети оброчните местности Гергева църква, Атанасова църква и Петрово въже с останки от средновековни сгради, Св. Илия - със запазен оброчен камък от 1885 г., и др. \nБяха изследвани и записани легенди, предания и истории, разказвани в селото и свързани с църквата \"Св. св. Теодор Тирон и Теодор Стратилат\". Средновековният храм, който е филиал на НИМ, е сред най-атрактивните и посещавани паметници в региона, откроявайки с. Добърско като пазител на историческата и културната памет. \nДесетки устни разкази, свързани с историята и бита на селото, с поминъка на хората, с елементи от традиционната култура и тяхното запазване и приемственост, интерпретиране и представяне, бяха записани и документирани на терен.  \nПрез август НИМ организира втора експедиция, която ще допълни и добави нови материали, проучвания и документи, свързани с материалното и нематериално културно наследство на населението в Добърско.   \n \t\n", "date": "2018.08.06", "title": "Какво е сватба без знаме"}
{"url": "http://www.duma.bg/node/172571", "text": "ДЕН НА ХИРОШИМА. На 6 август 1945 г. в 8,15 ч. над Хирошима избухва първата атомна бомба, употребена срещу мирно население. Градът е разрушен напълно от \"Малчуган\"-а (така е кръстена бомбата), хвърлен от американския бомбардировач B-29 “Енола Гей”. Взривът е еквивалентен на 12 500 т тринитротолуол. Непосредствено от него загиват около 100 000 души, жертвите до края на 1945 г. са около 140 000, пет години по-късно броят им надхвърля 200 000. По решение на Съвета на мира 6 август е Световен ден на борба за забрана на ядреното оръжие. Днес е още Международен ден \"Лекарите в света за мир\". 6 август е и Ден на милосърдието - посветен е на състраданието към жертвите на атомните бомбардировки, войните и тероризма. Отбелязва се от Националния музей \"Земята и хората\". Само на този ден в залата на гигантските кристали по традиция се експонира \"Камъкът от Хирошима\", получен в музея през 1997 г. от президентската администрация. Гранитният камък е част от трамвайната настилка, която е била изложена на въздействието на атомния взрив на 6 август 1945 г. 1866 - РАЖДА СЕ ГЕОРГИ БОНЧЕВ, ГЕОЛОГ (УМИРА 1955 Г.). Един от основоположниците на минералогията и петрографията в България. Следва естествени науки в Загреб, преподава в СУ - 31 години е редовен професор и титуляр на катедрата по минералогия и петрография. Автор на над 140 научни труда и университетски учебници. Академик, основател и пръв директор на Геологическия институт при БАН. На името му е наречен минералът бончевит. 1928 - РАЖДА СЕ АНДИ УОРХОЛ, АМЕРИКАНСКИ ХУДОЖНИК (УМИРА 1987 Г.). Основоположник на течението попарт. Израснал в семейство на словашки емигранти, рано показва артистични наклонности. През 1949 г. се установява в Ню Йорк, където прави кариера като илюстратор в списание и в областта на рекламата. Известен е с ексцентричните си мастилени рисунки в небрежен стил и на петна. През 60-те започва да рисува за известни американски продукти като \"Кока-Кола\" и др. 1961 - ЗА ПЪРВИ ПЪТ В СВЕТА Е ОСЪЩЕСТВЕН КОСМИЧЕСКИ ПОЛЕТ С ПРОДЪЛЖИТЕЛНОСТ НАД 24 ЧАСА. Вторият човек след Юрий Гагарин, летял в Космоса, съветският космонавт Герман Титов (1935-2000), осъществява 17 обиколки на Земята на борда на \"Восток-2\". Полетът на Титов (на снимката) продължава 25 часа и 18 минути и завършва на 7 август 1961 г. 1991 - СЪЗДАДЕНА Е ПЪРВАТА УЕБ СТРАНИЦА. Представлява публикация с хипертекстове на кратко резюме на проект на World Wide Web. Така започва прилагането на технологията на Световната мрежа - WWW, разработена през 1989 г. от британския компютърен специалист Тим Бърнърс-Ли - сътрудник на Европейската организация за ядрени изследвания (ЦЕРН).   \n \t\n", "date": "2018.08.06", "title": "Датата"}
{"url": "http://www.duma.bg/node/172578", "text": "Представители на Национално представените организации на и за хората с увреждания вчера премахнаха своята палатка през парламента. Дали ще върнем палатката зависи от предстоящите във вторник разговори с премиера. \"Ако решенията за адекватно подпомагане не са в полза на всички хора с увреждания, а само за определена група, ще възстановим протеста\", коментира за ДУМА председателката на Асоциацията на родителите на деца с епилепсия Веска Събева.  \nДУМА припомня, че преди около 10 дни от Национално представените организации на и за хората с увреждания разпънаха своя палатка в градинката пред парламента с искането за справедлива реформа в полза на всички хора с увреждания. На метри от тях бе палатката на родителите на деца с увреждания, разпъната от началото на юни, които настояват за отделен закон за личната помощ, който обаче касае около 88 хил. души с тежки увреждания.    \n \t\n", "date": "2018.08.06", "title": "Премахнаха втория палатков лагер пред парламента"}
{"url": "http://www.duma.bg/node/172579", "text": "Близо един час останаха блокирани в кабинките хора, които вчера се качиха на Симеоновския лифт, за да посетят Витоша. Операторът на съоръжението \"Витоша Ски\" обясни, че причина за преустановяване работата на лифта е повреда на един от лагерите за задвижване на дизел-агрегата. \nСпоред изпълнителния директор на дружеството Костадин Костадинов въпреки че съоръженията се инспектират постоянно, не може всеки лагер да се проверява ежедневно. \"Това е техника, там има хиляди детайли\", допълни той.   \n \t\n", "date": "2018.08.06", "title": "Повреда в Симеоновския лифт блокира хора за час"}
{"url": "http://www.duma.bg/node/172543", "text": "\n  \"Търговските дружества замениха социалната значимост на здравеопазването като основен носач на стабилността на държавата\" \n  \n- Проф. Михайлов, как ще се отразят на пациентите основните идеи, с които влезе в НЗОК новият й управител? \n- Тепърва ще видим кои от споменатите от него идеи ще бъдат реализирани. Тезата, която той сподели в залата на НС, е, че НЗОК плаща за лечение, а не за лекарства. Но на практика всеки отделен медикамент в това лечение се реимбурсира. Винаги сме поддържали идеята за използването на генерични медикаменти в лечението, когато е възможно. \nСъвременната терапия във всички области на клиничната медицина е основана на достоверност и доказателственост. От научните медицински дружества има формирани методични ръководства за диагностика и лечение на отделните направления в клиничната медицина, затова трябва да се види на практика при тази идея какво ще се получи при всеки отделен пациент. \nТрябва да се види и коя ще бъде институцията, която ще преценява тръгването към началната форма на лечение, т.нар. първи ешелон за него, какви ще бъдат основанията за промяна на терапевтичния план и как той ще се реализира. Докато не видим това на практика, всички тези предложения не са съвсем ясни като идея. \n- Може дори да се изтълкува като \"сбогом на прицелното лечение, плащано от касата\", т.е. когато болният предпочита по-скъпото от стандартизираното лечение, ще си го доплаща... \n- Не, не бих си позволил на този етап да споделя такива страхове. Трябва да видим същността на това решение, да видим неговото реално прокарване в професионалната практика и тогава да се направи оценка. \n- Все пак имаше заявка, че след 3 месеца идеите ще бъдат прецизирани. \n- Нека бъдем откровени, единият от трите месеца е отпускарски. В следващия започва сработване на институциите и остава октомври за реална работа. \nМного пъти и в парламентарната комисия по здравеопазване, и пред ръководствата на МЗ и НЗОК, сме поставяли въпроса за огромните административни задължения на лекарите, отнемащи от професионалното им време, което трябва да бъде посветено на грижата за пациента, воденето му, условно казано, за ръка през трудния път за лечението на едно сериозно заболяване. До момента обаче няма някаква промяна в документационната натовареност на екипите в лечебните заведения. Ще изчакаме есента, за да видим какви мерки ще бъдат взети в това отношение. \n- Според вас идеята за най-евтиното лечение, между еднакво ефективните, какви законодателни промени ще изисква? \n- Имаше подобни идеи преди няколко години, които за щастие не се реализираха. Имаше идея в методичните ръководства за лечение на заболяванията да бъде включено лекарство само ако то е за дадено заболяване. Но, както е известно, в световната медицина обикновено иноваторът, който създава определен медикамент, го регистрира с една или две индикации. Но после, в клиничната практика, когато се натрупа достатъчно опит с този медикамент и има доказателства, се оказва, че с него може да бъдат успешно лекувани и други заболявания. Затова тази идея не бе приета от професионалната общност. Ще се избере лечение, което е доказало своята ефективност и, ако има възможност, ще се приложи най-ниско финансоемкото лечение и съответно медикамент. Но в еволюцията на заболяването на един пациент се минава през различни етапи и не е възможно в тези различни етапи, особено ако еволюцията е неблагоприятна, да се използват едни и същи медикаменти. Безспорно има лекарства, които имат прогностични маркери и могат да бъдат изследвани, да се разбере предварително до голяма степен на достоверност дали са подходящи за една и съща диагноза, но за един пациент един медикамент може да е подходящ, за друг - не. \nСъществува първа линия терапия, втора линия терапия и последващи линии терапия. Въпросът е тези моменти как ще бъдат определени във времето и с каква палитра от медикаменти българският пациент ще може да се лекува. Това са основните въпроси. \nВ механизма на препятствия, които могат да възникнат, съществуват много въпроси, които трябва внимателно да бъдат анализирани. По-важното е, че вече има лекарства, които струват по няколко стотин хиляди лева за пълен курс на лечение. Действително много скъпоструващи медикаменти. Те следва да бъдат поставени в процедура, в която действително да бъдат преценени всички условия за тяхното приложение, да се прецени съотношението цена: ефект. \nДругият голям проблем през последните години е безразборната поява на много частни лечебни структури за онкологични и онко-хематологични заболявания, липсата на спазване на критериите за очаквана преживяемост, коморбилитет (придружаващи заболявания на пациента) и пр. Т.е. не се вземат под внимание тези признати в цял свят фактори при определянето на цена: ефект от прилагането на едно лечение или медикамент. И всичко това създава условия за безразборното използване на медикаменти дори и тогава, когато не може да се очаква реален ефект от тях. \n- Какви са резултатите от въвеждането на националната здравна карта? С избирането на управител на НЗОК картата мина някак си на заден план. \n- Договорите с лечебните заведения бяха сключени на базата на легловия фонд от м.г. и така целият дебат около картата беше изместен не в посока оглеждане на тежко дисбалансираното здравеопазване в регионите на страната. Например на територията на София се намират повече болници, отколкото са по цялото Черноморие. Дисбаланс има и в звената, които се занимават с високотехнологично лечение - за т.нар. златни часове, необходими за спешни състояния, хората в различните региони имат различен достъп. Смисълът на картата бе да представи кадровия и технологичния ресурс и да се види къде е необходимо нещата да бъдат пребалансирани. Но кой знае защо целият дебат се завъртя около леглата. Но всичко това излиза от контекста на нашата основна идея, че този начин на финансиране и на управление на здравеопазването, чрез модела на клинични пътеки и търговски дружества, каквото и да се прави, няма да се случи. Трябва да се премине към детайлна оценка на всички медицински процедури, свързани с лечението на отделни заболявания. И на второ място, необходимо е да даваме оценка на труда на медицинските специалисти. \n- В този смисъл каква е визията на БСП за здравеопазването и как тя би се осъществила? \n- Естествено е, че в едно представяне на визията ние не можем да разгърнем целия модел, който би трябвало да бъде реализиран от системата на здравеопазването. \nНапример намаляването на ДДС за лекарствата ще бъде подложено на внимателен икономически анализ. Това ще създаде възможност за по-добър достъп на българските граждани до медикаменти. Не са много лекарствата в България, които се реимбурсират на 100% от НЗОК и доплащането от пациенти е доста голямо. \nДругият въпрос е ползването на обществен ресурс (пари от НЗОК) от различните лечебни заведения. Т.е. пари от касата да получават само болници, които не са регистрирани като търговски дружества. Времето показа, че търговските дружества замениха социалната значимост на здравеопазването като основен носач на стабилността на държавата. Над 80% от хората не одобряват сегашния модел - и медиците, и пациентите. \n- Ако не са търговски дружества, какво да са? Какво предлагате? \n- Лечебни заведения. Има много възможности и световният опит го показва. Но искаме това да бъде подложено на национално обществено обсъждане, да бъдат чути много професионални гледни точки, да бъде чуто мнението на гражданите. Такива решения трябва да бъдат внимателно обмислени. \nНа практика БСП инициира дискусията за промяна на основите на управлението и финансирането в здравеопазването още в началото на 44-то Народно събрание.   \n- Какво очаквате от предложението на здравния министър Кирил Ананиев за промяна на финансирането в здравеопазването? \n- Аз не бих могъл да се превърна в пророк. До момента нямаме такива предложения. Прокрадна се нещо в думите на председателя на здравната комисия преди около месец за допълнително застраховане или за доплащане. Нито едното, нито другото е особено приемливо, тъй като имаше подобна дискусия преди 3-4 години за основния и допълнителния пакет медицински услуги. В края на м.г. ВАС обяви за нищожна тази наредба. Така че, ако става въпрос за такива промени, те са частични и не са промяна на модела.     \nОчакваме създаването на един сериозен модел, който да бъде представен първо пред професионалистите в страната, след това пред политиците, пред цялото общество. Но дори да бъде представен такъв модел, срокът е за септември, което е твърде късно. През октомври-ноември окончателно се завършва рамката на бюджета и най-вероятно, това, което мен ме притеснява, е, че може да се озовем пред новата бюджетна година отново със стария модел. \n- Пременил се Илия... \n- Илия се пременил и пак в тия, но този Илия ще остане вече без дрехи.   \n \t\n", "date": "2018.08.06", "title": "И пред новата бюджетна година със стария модел на здравеопазване"}
{"url": "http://www.duma.bg/node/172580", "text": "Част от общинските администрации не съхраняват документацията, свързана с недвижимите културни ценности, намиращи се на тяхна територия. Това заявява министърът на културата Боил Банов в писмен отговор на депутатски въпрос за дейността на специализираните звена по Закона за културното наследство. \nОт отговора става ясно, че в администрациите на шест общини са се създали специални звена, които да издават писмени становища за недвижими културни ценности, които не са от световно и национално значение. Като положителен пример се посочва, че община Велико Търново поддържа богат местен архив на недвижимите културни ценности на нейната територия. В много общини обаче нямало достатъчно документация, за да обслужи изцяло предвидената законова процедура по издаване на становища за недвижими културни ценности.   \n \t\n", "date": "2018.08.06", "title": "Общини не пазели документи за недвижими културни ценности"}
{"url": "http://www.duma.bg/node/172582", "text": "Комисията за защита от дискриминация реши, че се допуска неблагоприятно третиране на всички осиновители на деца над 5 г. Това представлява непряка дискриминация на основата на признака \"възраст\". КЗД препоръчва на министъра на труда и социалната политика и на Министерския съвет да предприемат общи и специални мерки, с които да създадат условия за изравняване на възможностите на осиновителите на деца над 5 г. с тези на осиновителите на деца на под 5 г. \nКато ответни страни и министърът на труда и социалната политика, и процесуалният представител на Министерския съвет смятат  подадената жалба за неоснователна, като се аргументират, че над 5 г. децата влизат в училище и на осиновителите не се полагат отпуск и обезщетение.  \nЖалбата е подадена от осиновителка на дете над 5 г., която няма право на отпуск и обезщетение от НОИ заради възрастта на детето. Според жалбоподателката обаче такава отпуска е необходима и на осиновените, и на  осиновителите за адаптация и привикване на едните към другите.  \nДУМА припомня, че право на отпуск и обезщетение имат само осиновителите на деца до 5 г.   \n \t\n", "date": "2018.08.06", "title": "КЗД: Държавата дискриминира осиновители на деца над 5 години"}
{"url": "http://www.duma.bg/node/172583", "text": "73% от българите одобряват призива на Корнелия Нинова за повече държава в икономиката. Това показват данните от експресен сондаж по актуални теми на \"Галъп интернешънъл\", проведен в края на юли. Най-голямо одобрение - 75%, има ветото на президента Румен Радев срещу лобистки текстове в Закона за приватизацията и следприватизационния контрол. 64% от анкетираните приветстват решението на КЗК за спиране на сделката за ЧЕЗ. Ниска е подкрепата за вдигането на акциза на бездимните цигари - 45%, срещу 47% неодобрение. \nБългарите очакват по-убедителна работа на органите на властта и поощряват решителната намеса на държавата. Отстояването на националния и обществен интерес се подкрепя, но не и излишните регулации и тежести, посочват анализаторите. \n34% от запитаните твърдят, че в последната седмица на юли са срещали фалшиви новини или новини, чието съдържание смятат за невярно. Това се равнява условно на над 1,8 милиона пълнолетни българи, което според социолозите е тревожно на фона на видимия бум на фалшиви новини. Това също показва висока степен на съмнение в стойността на публичната информация у нас въобще. От \"Галъп\" отчитат голямо недоверие към сведенията за чума по животните в Странджа - само 37% вярват, 48% - не, останалите се колебаят. Според 68% властите не си вършат работата добре в казуса със Странджа, 26% одобряват, а останалите се колебаят. Според социолозите това поставя въпросът дали вече е възможно институциите да убеждават гражданите в необходимостта от непопулярни мерки, дори когато те са правилни. \nОт \"Галъп\" обобщават, че преходът действително е засегнал дълбоко чувството за държавност у нас. Вместо да се елиминират вредните функции на държавата, каквито са ненужните регулации, са елиминирани важни функции като предотвратяването на монополи и дейности, засягащи сигурността.   \n \t\n", "date": "2018.08.06", "title": "Българите одобряват идеята на Нинова за повече държава в икономиката"}
