{"url": "http://www.duma.bg/node/172089", "text": "Холивудската звезда Пиърс Броснан разкри, че планира да открие изложба по-късно през 2018-а. 55-годишният актьор обича да рисува и смята, че си струва да имаш такова хоби. Сега артистът обмисля да представи в публичното пространство повечето от творбите си. \n\"Допада ми да се самоопределям като художник, който умело се справя с цветовете, макар че съм много ниско в йерархията спрямо онези, които наистина знаят какво да правят с тях. Искам да направя опит да създам нещо, което е красиво и е радост за окото. Изкуството е много важна част от живота ми. Надявам се изложбата ми да бъде готова в края на тази или в началото на следващата година\", разкри бившият Агент 007.   \n \t\n", "date": "2018.07.30", "title": " Пиърс Броснан готви изложба"}
{"url": "http://www.duma.bg/node/172092", "text": "Финландски специалисти изчислиха, че идеалният отпуск, за да може човек да се избави от стреса на работното място, е между 8 и 11 дни, пише \"Метро\". Екип от университета в Тампере отбелязва, че ако се откъснем от служебните ангажименти за ден-два, това време е прекалено малко, за да може човек да се \"изключи\" от натоварения си всекидневен режим. \nКогато отпускът ни е над две седмици, тогава пък се получава обратен ефект. Служителите започват да се тревожат за натрупалата се в офиса работа и как ще могат да се справят с нея. \nТака стигат до извода, че идеалната продължителност на почивката, която да не предизвика у нас стрес, породен от професионалната натовареност, трябва да е малко над седмица, но не повече от две. \nСпоред експерти здравословното и психическото ни състояние рязко се подобряват след началото на отпуска, като кулминацията настъпва на осмия ваканционен ден.   \n \t\n", "date": "2018.07.30", "title": "Разкриха колко трае идеалният отпуск"}
{"url": "http://www.duma.bg/node/172111", "text": "\"Не сме казвали, че има съмнения за чума по дребните преживни животни в Благоевградска област. В момента изпълняваме държавната профилактична програма, вземат се проби от всички животни и ако се появи такова заболяване, тогава ще го обявим. Не можем да всяваме паника в населението, при положение, че няма такова нещо\", е заявил пред БТА д-р Бащавелов, по повод появилите се информации за съмнения за чума в две животновъдни ферми в Благоевградска област. \nСлед подадени сигнали за умрели дребни преживни животни специалисти от ОДБХ Благоевград са посетили ферми в селата Мусомища и Филипово. Направени са аутопсии, които не показват ясно причината за смъртта. По тази причина са взети проби. Резултатът от лабораторното изследване се очаква да е готов през следващата седмица. Предприети са превантивни мерки - стадата са изолирани и поставени на оборен режим. Докторът обяснява, че се изследват всички животни, не само дребни, но и едри преживни и свине, защото има опасност от навлизане в страната на африканска чума по свинете и други завболявания - син език, нодуларен дерматит. \nВ петък по време на праламентарния контрол министърът на земеделието Румен Порожанов заяви, че все още не е категорично установен източникът на инфекцията, но проучванията продължават. Това каза министърът на земеделието Румен Порожанов. Според земеделския министър голяма част от собствениците на животновъдни обекти не спазват мерките за сигурност. Той каза, че мерките, предприети от държавните институции в връзка с ограничаването и ликвидирането на болестта, са спазени.      \n \t\n", "date": "2018.07.30", "title": "Нямало съмнения за чума по животните в Благоевградско"}
{"url": "http://www.duma.bg/node/172109", "text": "В България е възможно мощната централизирана държава да отнеме бизнес, да фалира бизнес, да го даде на други му, да отгледа фаворити, да си измисли хора за дърпане на ушите. Това каза председателят на Българската стопанска камара Радосвет Радев пред БНТ. По думите му \"полезността на времето, в което живеем, е че тези процеси са публични и видими\". Радев посочи, че обратният сценарий, в които бизнесът влияе на политиката, също съществува в практиката. \"Много нормално е в някой град, понеже наближават местни избори, икономически силните да излъчат свои кандидати за общински съветници и за кметове\", каза Радев. \nПо думите му \"в масовия случай предприемачите в страната не очакват и не искат подаръци от държавата, а единствено същите условия и ясни правила, които да не се променят постоянно\". Именно това било задължението на политиците, а не да правят проверки по плажовете и заведения по Черноморието, които според него са \"недопустима, грубиянска намеса\" в българския бизнес. \nДруг проблем за бизнеса според председателя на БСК е, че има много ненужни регулации, който държавата все пак се опитвала да намали.     \n \t\n", "date": "2018.07.30", "title": "Радосвет Радев: В България държавата може да отнеме бизнес и да го даде на друг"}
{"url": "http://www.duma.bg/node/172108", "text": "Обединениe, водено от австрийската \"Щрабаг\", и \"ГБС Инфраструктурно строителство\", ще строят двете отсечки на скоростния път от Софийския околовръстен път до сръбската граница при Калотина. Това става ясно от решение на председателя на съвета на директорите на пътната агенция Светослав Глосов. Изграждането на 32-километровата отсечка ще струва над 282 млн. лв. с ДДС и трябва да приключи до две години и половина след подписването на договорите. Финансирането на обекта е от еврофондовете и държавния бюджет.   \n \t\n", "date": "2018.07.30", "title": "\"Щрабаг\" и ГБС ще строят скоростния път до Калотина"}
{"url": "http://www.duma.bg/node/172110", "text": "Близо 50% от автомобилния парк у нас е на над 20 г., показват данни на Евростат и Асоциацията на автомобилните производители за 2017 г. 1,5 млн. леки коли в България са над тази възраст. Тези до 15 г. са около 35%, което 1,3 млн. броя. Автомобилите, които са до 10 г., са около 10% от автопарка, или 350 хил. броя. В България има близо 3,44 млн. регистрирани превозни средства, сочат данни на КАТ за 2017 г. 2,77 млн. са леките автомобили, За първите 6 месеца на тази година у нас са продадени близо 18 хил. нови коли. За целия ЕС броят им е около 8 млн. Масово българските шофьори карат автомобили на дизел. Те са близо 1,7 млн., или над 50% от автопарка в България. Бензиновите са почти същата бройка. През 2017-а имаше ръст от 25% на новите коли, продадени у нас. Средно на година се купуват 25-30 хил. нови автомобила. За 2017 г. пласираните нови возила са 37 938, а през 2016 г. - 30 347. Данни на КАТ за 2017-а показват, че 171 347 от всичките внесени употребявани коли са над 10-годишни. Лекотоварните на 10 г. са били 15 704, или малко повече от новите, които са 11 471. Регистрираните през изминалата година леки коли, на възраст до 10 години, са 33 288. \nБлизо 160 хил. са автомобилите у нас, които са на възраст до 5 г. Това прави около 5% от автопарка. През 2017 г. са регистрирани 9409, които са до 5-годишна възраст. \nНай-скромно присъствие по българските пътища имат екологичните автомобили. За 2017-а са регистрирани 2474 хибридни леки коли. Те заемат 0,08% от автопарка. След тях се нареждат електромобилите, които са 274, или 0,009% от автопарка. \nВ ЕС 56% от возилата са с бензинови двигатели, а 40% - дизелови. 4% от автомобилите се задвижват с алтернативни горива или електричество. \nБелгийците заемат челното място в листата за най-нови возила. Средната възраст на техните автомобили е 7 години. В топ 5 също се нареждат Дания, Великобритания и Германия със средна възраст на автопарка им от 8 г.   \n \t\n", "date": "2018.07.30", "title": "Колите у нас - най-стари в ЕС"}
{"url": "http://www.duma.bg/node/172137", "text": "За периода си на работа Дидо има над 400, до този момент самостоятелно и със Serpact, успешни проекта, основно в чужбина и фокус Англия, Америка, Германия, Швейцария, Франция, Австрия и др. Дидо е сертифициран за: Google AdWords, Google Analytics, Google дигитален гараж, Bing, Inbound Marketing, Content Marketing HubSpot, International SEO. Head of SEO за  . Основен фокус на работата му са стратегиите за маркетинг със съдържание с цел оптимизация за търсачки, както и стратегиите за изграждане на линкове и популяризация на сайт, семантичната оптимизация и оптимизирането на съдържание страница по страница, както и за целия сайт. Дидо има и солиден опит в техническите одити на уебсайтове и подобряване на обхождането и индексирането на уебсайтове.  Участвал e като лектор на Digatl4Plovdiv 2017 и 2018, OA (Online Advertising) Март 2018; Редовен участник на всички конференции в България свързани с онлайн маркетинга, както и на такива във Великобритания – BrightonSEO. Дидо е първият специалист от България с реализиран самостоятелен уебинар за   в реално време в световната софтуерна компания за SEO анализи – SEMRush. Той е част и от дигиталната академия на компанията за обучение на специалисти в дигиталния маркетинг. - Какво е SEO оптимизация? -    SEО оптимизация на сайт е подобряването на неговата видимост по ключови думи в търсачките и респективно повишаване на органичния му трафик от тях. Най-често оптимизираме за Google. Разбира се, има и други търсачки, но в годините насам Гугъл обхвана най-голяма част от пазара за търсещи машини онлайн затова и бизнесите са ориентирани основно към него. В последните години SEO не е само оптимизация по ключови думи и видимост с цел органичен трафик, а и оптимизация с цел по-добро потребителско преживяване по страниците на сайта. \n- Много хора не са чували за тази техника, популярно ли е на запад? - SEO всъщност е съвкупност от много техники, но не и унифицирани такива! Много хора все още мислят, че като приложат определен списък от тактики и сайтът им ще е на топ позиции. Няма такова нещо! Всяка ниша е различна, а от там и тактиките, които трябва да се приложат. На запад не само е популярно, но и се използва от много години. Щастлив съм от факта, че започнах почти от зората на тези години. Тогава търсачките бяха много различни от това, което знаем сега, не бяха толкова усложнени и не предлагаха толкова много услуги, както сега. В Америка и Англия това е една от най-успешните бизнес ниши и една от най-търсените услуги в дигиталния маркетинг, въпреки цялата неприязън, която се създава към нея в следствие на не толкова качествените фирми. Такива разбира се има не малко и в България. Изискват малко пари, предлагат на думи много, но нищо не се случва реално. Колкото и много специалисти да не искат да си признаят, един от най-печелившите канали за един бизнес е именно каналът на органичния трафик. В нашата практика ежедневно статистиките ни го доказват това – органичния трафик е един от каналите, които реализират най-много продажби. \n  - Как бихте категоризирали този бизнес, като среден или голям? - SEO индустрията в САЩ и Англия е мултимилионен бизнес. Има компании с огромни екипи – над 200-300 човека и дори повече, които регистрират обороти от над 100 милиона долара (паунда) годишно.  В България положението е доста по-различно, например една месечна такса за SEO оптимизация на сайт в България е между 400лв. и 800лв. месечно, докато в САЩ е средно между 1000$ и 3500$, а при по-големите компании тези суми започват от 10 000$ и нагоре! - Чували сме за измами с Google и фирми представящи се за техни партньори, има ли такова нещо? - Да, има и се случва от няколко години. Нека читателите ви научат, че няма представител от Google, който да им се обади и да им каже, че изтича тяхната обява в Google карти. Първо, това са напълно безплатни услуги от Гугъл, втора те нямат срок и трето, Google никога няма да се обади за подобно нещо на някого, особено в България. Освен това, Гугъл дори създадоха специална програма и страница за сигнализиране на компании, които се представят за тях. Случаят с всяка компания се разглежда отделно и при евентуални доказани злоупотреби компанията се съди директно от Гугъл, без значение къде се намира тя. Още едно пояснение: няма как само с регистрации в Google Maps и Google My Business сайтът Ви да е оптимизиран! Дори и да Ви заплашат, че ще Ви изтрият, понеже не сте си платили, може да си добавите листинг и сами, но това само по себе си няма да Ви класира в Гугъл! - Как започнахте да се занимавате с SEO? - Ох, връщате ме много назад :) Беше много различно време…тогава уеб тепърва прохождаше в онзи по-социален вид, някак хората започнаха да гледат малко по-сериозно на него и това беше 2003та година. Сайтовете все още не бяха така “изпипани” визуално, както сега, не предлагаха и толкова много възможности и услуги.  Започнах от собствени блогове посветени на тема музика – новини, рингтонове, популярните тогава MIDI файлове и всичко свързано с музиката. Работех и по блогове и сайтове на приятели в различни ниши. Един ден приятел ми каза – “Знаеш ли, че има начин да класираш сайт по ключови думи в Гугъл, така че да го търсят повече хора” и това сложи началото на това мое начинание. Бързо се запознах със световните авторитети по онова време в SEO. Започнах да следя новинарските сайтове в тази сфера, блоговете, информацията споделена от Гугъл. Започнах да правя и собствени тестове, да си градя ноу-хау, което използвам, актуализирам и адаптирам до днес. \n- Какви са най-големите ви успехи? -    Най-големите успехи…ами имаме проекти класирани по ключови думи с едни от най-високите метрики за конкурентност в Америка и света като цяло. Думи, които в повечето случаи отнемат години, за да се класира сайт по тях, а ние сме успяли за доста по-кратко време с  , постоянство и трикове. \n- Коя е най-голямата мотивация за Вас? \n1.    Семейството и приятелите ми – без тях животът ми не би имал смисъл! \n2.    Признанието на клиента! Случвало ми се е да ми се обадят да ми кажат “Благодарение на теб и екипът ти, бизнесът ми го има!” или “Вие ни спасихте от сигурен фалит!”. \n3.    Обожавам SEO общността в чужбина! Няма по-приятелски настроена и отзивчива общност. Обожавам да помагам в световните групи за SEO. Правя го постоянно, но не за да си “хващам” клиенти, както повечето от колегите мислят, а защото такава е природата ми. \n4.    Хора като Джон Мюлер, Ерик Ендж и Бил Славски. Щастлив съм, защото на Брайтън през април срещнах Джон. Удоволствие е да говориш с него и да дискутираш информация, която през другото време няма как да научиш абсолютно от никъде! За информация на читателите – Джон Мюлер е Senior Webmaster Trends Analyst в Гугъл – човек чието мнение и анализи тежат изключително много при актуализацията и създаването на нови алгоритми за търсачката. \n5.    BrightonSEO – надявам се винаги да мога да я посещавам тази конференция! Усещането там е неповторимо! Не искам и не мога да го опиша с думи! Мога само да направя дълбок поклон на организатора Келвин Нюман – забележителен човек! \n6.    Serpact и целия екип начело с Никола Минков. Екипната работа е най-важна в SEO, защото то е отборна игра! В разговори с Никола сме стигали до уникални идеи, за които признавам тук и сега публично, не бих се сетил сам! Как минава един ден на SEO специалиста? -    В четене и тестове, освен работата по проекти! Истинският SEO специалист не приема информацията по журналните сайтове за чиста монета! Той я проверява, тества и сверява със своето ноу-хау.     \n \t\n", "date": "2018.07.30", "title": "Тенденции и традиции в развитието на дигиталния маркетинг"}
{"url": "http://www.duma.bg/node/172090", "text": "Специално за минифеста Free spirit day, който ще стане факт на 29 септември от 12 ч. във \"Фабрика 126\", идва Мария Косса, за да проведе едночасов урок по афро денс. Популярната артистка е с корени от Мозамбик. Съоснователка е на сдружение \"Културовеци\", чиято мисия е да осъществява диалог между българската и африканските култури. \nПочитателите на музиката ще имат възможност да се включат и в танцовата работилница \"Театър и движение\". А билетите за минифеста вече са в продажба и се разпространяват в мрежата на Eventim.bg. До 1 август цената е 15 лв., до 29 септември - 20 лв., а в деня на Free spirit day входът ще е 25 лв. \nПропуските дават неограничен достъп до програмата на събитието, която включва хендмейд базар и провеждане на различни арт работилници. Сред участниците ще бъде нашумялата във фейсбук женска група In & Out, която продава и обменя всякакви готини и уникални находки - дрехи, обувки и аксесoари. Освен възможността да сътворите нещо със собствените си ръце, в съседните зали ще може да се разкършите в ритъма на различни музикални стилове. \nПрограмата на фестивала продължава в 20 ч. с участието на DJ Tormoz-Ilka, която ще подгрее посетителите за концерта на руската изпълнителка Ника Любецкая, по чиято идея ще се проведе Free spirit day. Феновете ще станат свидетели на новия й интернационален проект - колаборация с музиканти от България, Русия, Нигерия и Ирак.   \n \t\n", "date": "2018.07.30", "title": "Мария Косса с урок по афро денс у нас"}
{"url": "http://www.duma.bg/node/172091", "text": "В емоционално видео музикантите от легендарната група \"ФСБ\" се обърнаха към феновете си в България и ги поканиха на фестивала \"Хоталич - Севлиево 2018\". Рокът ще завладее крепостта и средновековния град на 31 август и 1 септември, както ДУМА писа. \nСлед като вече станаха ясни участниците в тазгодишното издание на събитието, организаторите обещаха невероятно настроение и много забавление. Шоуто ще е още по-голямо, музиката още по-силна, а изненадите - гарантирани. Рокът до стените на средновековния град и крепост \"Хоталич\" е гаранция за добре прекарано време с приятели и стойностна музика, твърдят запознати. \n\"От \"ФСБ\" ще сме там, елате и вие, а който не дойде, ще изпусне много\", гарантират  в обръщението си легендарните музиканти, които ще са хедлайнери на първата фестивална вечер. Преди тях на сцената ще излязат \"Ахат\", \"P.I.F.\" и младият нашумял изпълнител от Севлиево - Мири. \nНа втория ден купонът ще ескалира с \"Pero Defformero\", \"Северозападняците\", \"Обратен ефект\" и \"Svetlio & the Legends\". Много емоции, много рок и много настроение очакват всички, които ще се докоснат до магията на средновековния град и крепост \"Хоталич\" в последните дни на лятото. Входът е свободен.   \n \t\n", "date": "2018.07.30", "title": "Музикантите от \"ФСБ\" канят на \"Хоталич\""}
{"url": "http://www.duma.bg/node/172093", "text": "Сред новите кандидатки за тазгодишната титла \"Мис Плеймейт\" има дипломирани математички, желаещи да станат полицайки, прокурор, както и футболистка - напълно противоречиви дипломи, професии и корони от странни силиконови конкурси. \nНа \"ти\" с топката на зеления терен е Валерия Кирилова-Амира. Детската й мечта е да бъде полицайка, но не всички желания, възникнали през годините, се сбъдват веднага и тя първо ще се пробва за короната на \"Мис Плеймейт\". Друга кандидатка за титлата - Вероника Никифорова, пък завършва природо-математическа гимназия, сега е трети курс право, но в същото време се пъчи и с титлата \"Мис Силикон\". Сред изкусителките е и Дениз Хайрула, която е крупие, танцьорка и студентка по психология. Колорит внася Жанета Осипова, която е с български и руски корени. А Жени Митрева била успешен модел в Италия, твърдят организаторите на сексапилната надпревара. \nСред изненадите на тазгодишния конкурс е Катрин Апостолова, прясно завършила СМГ и вече студентка в университета по архитектура. Това май е първата възпитаничка на престижното школо, решила наред с уравненията да реши без формули и задачата как се става \"Мис Плеймейт\". Още една от кандидатките - Кристина Филипова, е завършила новогръцка филология в Софийския университет, а като дете мечтаела да бъде прокурор. И тази година сред красавиците в конкурса има майка - Галя Георгиева, чието тяло е покрито с татуси, посветени на... фолк певеца Борис Дали. Синът на хубавицата я подкрепя за участието й в конкурса. Още татуси и безкрайни крака пък предлагат Несрин Исинова и пловдивчанката Сабрина Николова. \nНовата реколта от 11 красавици свали задръжки за еротична фотосесия и дефилира на Слънчев бряг. За да видят ексклузивното представяне на кандидат плеймейтките, специални гости на горещото парти бяха Криско, Ива Екимова, \"Playmate All Stars\" Златка Димитрова, \"Playmate 2017\" Нора Недкова и др. \nВече започна гласуването за желаещите да сбъднат мечтата си да се окичат с титлата \"Мис Плеймейт 2018\". Вотът ще продължи до 7 септември.   \n \t\n", "date": "2018.07.30", "title": "Полицайки напират за \"Мис Плеймейт\" "}
{"url": "http://www.duma.bg/node/172096", "text": "Двама обичани автори - Деница Дилова и Васил Панайотов, ще се срещнат в рамките на Алеята на книгата във Варна със свои читатели. Те ще споделят мисли за разликата между любов и страст, за творческия акт на писане, за измеренията на чувствата и въображението, за съвременната българска литература. Двамата финалисти в анонимния конкурс на \"Сиела\" \"Нов български роман\" през 2015 г. ще бъдат от 19 ч. на 4 август в литературния кът, където ще представят новите си романи, излезли на пазара през 2018 г. - \"Безумецът от Таро\" и \"Другата\".   \n \t\n", "date": "2018.07.30", "title": "Деница Дилова и Васил Панайотов гостуват във Варна"}
{"url": "http://www.duma.bg/node/172095", "text": "Катрин Деньов получи специалната награда на кинофестивала \"Хрустальный ИсточникЪ\" в Есентуки в Ставрополския край на Русия, за значими постижения в изкуството, при закриването в концертната зала \"Шаляпин\". Знаменитата френска актриса благодари за отличието и призна, че има желание да изиграе ролята на Екатерина Втора и да се снима във филм на режисьора Звягинцев. Н.а. на Грузинска ССР и РФ Тамара Гвердцители изпълни на сцената на фестивала песента от филма \"Шербургските чадъри\", донесъл на Катрин Деньов световна слава. \n    \n \t\n", "date": "2018.07.30", "title": "Катрин Деньов получи отличие в Есентуки"}
{"url": "http://www.duma.bg/node/172094", "text": "Писателят Владимир Войнович почина на 85 години, информира ТАСС. Роден е на 26 септември 1932 г. в Сталинабад (Таджикска ССР, днес Душанбе, Таджикистан). Автор е на романите \"Животът и необикновените приключения на войника Иван Чонкин\", \"Москва 2042\", \"Монументалната пропаганда\" и др. Известен е и като автор на много песни, от които най-голяма популярност му носи \"14 минути до старта\", посветена на космонавтиката. През 2001 г. за романа \"Монументалната пропаганда\" е удостоен с Държавната награда на РФ. Дисидентската дейност на Войнович води до лишаването му от съветско гражданство през 1981 г. Оттогава до 1990 г. той живее във ФРГ, където получава германско гражданство, и в САЩ, сътрудничи на Радио Свобода. През август 1990 г. гражданството му е възстановено и той се връща в родината. Поклонението ще се състои днес, 30 юли, в Централния дом на литераторите в Москва, след което ще бъде погребан в Троекуровското гробище.   \n \t\n", "date": "2018.07.30", "title": "Почина писателят Владимир Войнович"}
{"url": "http://www.duma.bg/node/172097", "text": "\nТова беше основният въпрос, който си задаваха журналистите, дошли на традиционната пресконференция в Рим, водена от президента на Биеналето Паоло Барата и директора на Мострата Алберто Барбера. \nНай-важната новина, посрещната с овации, беше отварянето след дългогодишен ремонт на хотел \"Des Bains\", в който Лукино Висконти заснема \"Смърт във Венеция\", включен в програмата \"Класически филми\" и ще се състезава в категорията \"Най-добре реставриран филм\". В новите салони на хотела по случай 75-ото юбилейно издание на кинофестивала(29 август - 8 септември) ще бъде подредена изложбата \"Киното на показ. Лица и образи от международния кинофестивал 1932-2018\", чийто куратор е Алберто Барбера. Тя ще включва снимки, филмов материал и документи, повечето от които неизвестни. \nОфициално бяха назовани 21-те конкурсни филма (от изгледаните 1650 игрални), които ще се състезават за \"Златен лъв\". И тази година количествено преобладават заглавията от САЩ - пет на брой. Барбера се ласкае, че през последните няколко години именно този фестивал е трамплин за \"Оскар\"-ите, след като във Венеция творбите вече са спечелили я най-престижното, я някое от останалите отличия: \"Сребърен лъв\" - голямата специална награда; \"Сребърен лъв\" за режисура; купата \"Волпи\" за най-добра мъжка и най-добра женска роля; Специалната награда; отличието за най-добър сценарий. Самото откриване на фестивала ще бъде с американски конкурсен филм - \"Първият човек\" на Деймиън Шазел. Сред останалите заглавия преобладават европейските - домакините ще бъдат представени от трима режисьори - Лука Гуаданино (\"Suspiria\"), Марио Мартоне (\"Капри-революция\") и Роберто Минервини (\"What you gonna do when the world's on fire?\"). Франция също има три заглавия, Германия, Унгария и Норвегия са с по едно, Великобритания - с две. Латинска Америка е представена от Мексико с три филма, Азия - само от Япония с един. Има я Австралия, но отсъства Африка. 11 режисьори са за първи път в конкурса на Венеция. Сред най-известните са братята Коен (\"The ballad of Buster Scruggs\"), Жак Одиар (\"The sisters brothers\"), Ласло Немеш (\"Sunset\"), Брейди Корбет (\"Vox Lux\"), Флориан Хенкел Вон Донерсмарк (\"Работа без автор\"). Майк Лии (\"Вера Драйк\") ще се бори за втори \"Златен лъв\" с \"Peterloo\". Други трима режисьора пък са носители на \"Оскар\"-и - Деймиън Шазел, Алфонсо Куарон, братята Джоел и Итън Коен. Всички създатели на филмите са потвърдили своето присъствие на червения килим. На него ще стъпят и двамата носители на \"Златен лъв\" за цялостна кариера - канадският режисьор Дейвид Кроненбърг и британската актриса Ванеса Редгрейв. \nНаградите ще бъдат присъдени от деветчленно жури, ръководено от мексиканския сценарист, режисьор и продуцент Гийермо дел Торо, който миналата година взе \"Златен лъв\" за \"Формата на водата\". Сред неговите колеги режисьори са италианецът Паоло Дженовезе, французойката Никол Гарсия (и актриса), полякинята Малгожата  Шумовска, новозеландецът Тайка Уайтити, тайландката Силвия Чан, актрисите Трин Дирхолм от Дания, Наоми Уотс от Англия, немско-австрийският актьор Кристоф Валц. \nБългарският флаг също ще се развява над голямата зала във Венеция. Сред 19-те филма на другата конкурсна програма \"Хоризонти\", от които 8 са дебюти, е и турско-българската копродукция  \"Anons\" (\"The announcement\") на дебютанта Махмуд Фазил Коскун. \nСред многото специални прожекции и изненади ми се иска да наблегна на най-важното специално събитие - прожекцията на толкова мечтания, но недовършен от Орсън Уелс филм \"Другата страна на вятъра\", приключен от неговата съпруга Оя Кодар и продуцента Франк Маршал, финансиран от Нетфликс, с участието на Джон Хюстън и Питър Богданович, както и на творбата, разказваща това дългогодишно приключение \"Ще ме обичат, когато вече ще съм умрял\" на Морган Невил. \nВенецианският кинофестивал се очертава като поредното предизвикателство на неговия директор Алберто Барбера.   \n \t\n", "date": "2018.07.30", "title": "Какво ще видим на Венецианския кинофестивал"}
{"url": "http://www.duma.bg/node/172112", "text": "Влошаването на добивите от основни зърнени култури тази година накара изкупните цени на хлебната пшеница, ечемика и слънчогледа у нас да тръгнат нагоре. През третата седмица на юли миналата година пшеницата се е изкупувала по 279 лв. за тон. Към 11 юли тази година цената се повишава с близо 7% до 293 лв. за тон, а седмица по-късно отива нагоре с още близо 2% до 298 лв. на тон. Това показват оперативните данни на Министерството на земеделието, храните и горите (МЗХГ). \nПодобно е движението на изкупната цена на ечемика. През втората половина на юли миналата година тя е била 247 лв. за тон. В средата на този месец стойността му се покачи средно с 13% до 279 лв. за тон, а през последната седмица се вдигна още малко до 280 лв. за тон. Експертите отбелязват, че през този месец най-голяма е динамиката при изкупната цена на слънчогледа. През юли миналата година той е бил по-скъп - 613 лв. на тон. В средата на този месец цената му е 560 лв. за тон,  само за седмица нараства с близо 8% до 603 лв. на тон. \nСлед предишното поскъпване изминалата седмица донесе отново повишение на цените при всички зърнени контракти по световните борсови пазари, съобщават в обзора си от \"Софийска стокова борса\" АД. В Чикаго пшеницата е поскъпнала с 11 долара до рекордните за сезона 226 долара за тон, във Франция с 20 евро до 209 евро за тон. В Украйна и Русия котировките също драстично се повишиха със съответно 16 и 13 долара до 218 и 217 долара за тон. \nРапицата в Европейския съюз (Еuronext) се котира на 369,25 евро за тон, а ечемикът във Франция също отиде към повишение с 29 евро и достигна 205 евро за тон. Нерафинираното слънчогледово олио и рафинираната захар също поскъпнаха през изминалата седмица. Цената в Ротердам на олиото тази седмица е с плюс 5 долара до 775 долара за тон, а захарта в Лондон продължава да губи спечеленото в края на юни и поскъпна с 5,70 долара до 324,10 долара за тон. През миналата седмица оранжерийните домати поевтиняха на едро с 2,3% и се продават по 1,26 лв. за кг. Оранжерийните краставици поевтиняват с 12,9% до 1,42 лв. средно за кг. Ранните картофи се търгуват по 0,69 лв. за кг на едро. Цената на зелените чушки пада с 4,5% до 1,26 лв. за кг. Тиквичките поскъпват с 6 на сто до 0,71 лв. за кг. Ябълките поевтиняват с 7,1% и се продават по 1,45 лв. за кг. Кайсиите се търгуват по 1,92 в. за кг на едро, а прасковите поевтиняват с 4,2%до 1,15 лв. за кг. Цената на дините пада със 2,9 на сто до 0,34 лв. кг, а пъпешите се търгуват по 0,89 лв. за кг. \nКравето сирене поевтинява с 1,7% и се търгува по 5,90 лв. за кг, кашкавалът, тип \"Витоша\", се купува по 9,94 лв. за кг, а олиото по 1,96 лева за литър. Каймата поевтинява с 0,7% и се търгува по 4,47 лв. за кг. Пакетче краве масло от 125 грама се търгува за 2,33 лв. Пилешкото замразено месо поевтинява с 0,3 на сто до 3,94 лв. за кг. Захарта се търгува по 1,05 лв. за кг, а брашното тип \"500\" поскъпва с 3,7 на сто и се продава по 0,85 лв. \n    \n \t\n", "date": "2018.07.30", "title": "Само за седмица цената на зърното се повиши с 7%  "}
{"url": "http://www.duma.bg/node/172103", "text": "Плавателните съдове на датската компания H. Folmer & Co. възобновиха секретната доставка на оръжия от България за Саудитска Арабия, откъдето те попадат в ръцете на екстремистите в Сирия и коалиционните войски в Йемен, съобщи електронният портал eadaily.com. Само че сега контейнеровозите, поемащи от Бургас, не влизат директно в саудитското пристанище Джеда, където по-рано доставяха оръжията. Техният товар се прехвърля на неизвестни плавателни съдове в Червено море, след което те продължават пътя си по заявения маршрут в Азия. Такива изводи може да се направят от данните на навигационния портал Marinetraffic. \nНа 17 юли т. г. датският контейнеровоз \"Hanne Danica\" отплава от българския Бургас и както обикновено, обяви транзитната точка Измир, а не крайната. В турското пристанище контейнеровозът влезе на 19 юли и е напълно възможно част от товара да е оставил в това пристанище, където се намира едно от командванията на НАТО и се осъществява доставка на въоръжения за сирийските джихадисти, включително които са подконтролни на Турция. След това контейнеровозът напусна Измир и този път обяви крайната точка на маршрута си - египетското пристанище Саид. \nСлед като мина през него и през Суецкия канал, \"Hanne Danica\" предаде по системата АИС своя краен маршрут - пакистанското пристанище Карачи. \nИ тук започва най-интересно. По данни на Marinetraffic на 25 юли в Червено море, на 370 км от саудитското пристанище Джеда, плавателният съд неочаквано забавил ход от 10 възела (около 20 км в час) до 0,4 възела (по-малко от 1 км в час) и около 3 часа почти е дрейфал. При това \"Hanne Danica\" бил до неизвестен товарен кораб. \nТри часа са достатъчни, за да се прехвърли  част от товара от единия кораб на другия в напълно спокойно море. След \"дрейфа\" \"Hanne Danica\" отново вдига скоростта до предишното темпо. \nНеизвестният пък товарен кораб веднага поел курс към Джеда. Скоро след това той напълно изчезнал от картата на Мarinetraffic. А на 26 юли сутринта контейнеровозът \"Hanne Danica\" минал край Джеда. \nEADaily вече неведнъж писа за оръжейни доставки по море от България за Саудитска Арабия. \"Hanne Danica\" е един от ярките примери в това отношение. В края на май 2017-а турският блогър Юрюк Ишик засне контейнеровоз в Босфорския пролив на път за Джеда. Но борда му имаше например два нови чешки бронетранспортьора OT-64C. В края пък на август друг блогър, Rufus McDonald, публикува видеозапис от придвижване на военна техника на \"Свободната сирийска армия\" на южния фронт в Сирия. На записите добре се вижда новият чешки бронетранспортьор OT-64C. \nМайската публикация на EADaily бе повторена през юни от датското издание Extra Bladet. Освен това журналистите се свързаха със собственика на H. Folmer & Co. Йорген Фолмер. \"Аз работя само с легално оръжие и не отговарям за това, къде то се  използва\", отговорил корабособственикът, след което добавил: \"Проблемът е в това, че сега вие работите за руснаците, а не за жителите на Запада\". \nКонтейнеровозът на датската H. Folmer & Co. не е единственият плавателен съд на компанията, който последните години е работил по маршрута Бургас-Джеда. Освен \"Hanne Danica\", порталът EADaily е засякъл доставки на оръжия за сирийските екстремисти и с контейнеровозите \"Marianne Danica\" и \"Karina Danica\". \nСамата Саудитска Арабия е най-големият клиент на военнопромишлените комплекси на страните от Източна Европа. Например през 2016 г. Рияд купи в България оръжия за 239 млн. евро - почти четвърт от всички въоръжения, продадени през България същата година. В сравнение с 2015 г. доставките са се увеличили тройно. Такива цифри даде българската Междуведомствена комисия за експортния контрол и неразпространение на оръжията за масово унищожение в отчета за 2016 г. \nРумъния също продава оръжия за групировките в Сирия. Голяма част от тях са съветски оръжейни образци, които са популярни в Сирия, и Румъния ги е доставяла чрез български компании. \nФормално компаниите и военнопромишлените предприятия на България и другите страни от Източна Европа не нарушават законите, защото продават въоръжения на държавни органи и частни фирми на Саудитска Арабия и САЩ, а те вече ги доставят на сирийские джихадисти. Турският президент Реджеп Тайип Ердоган разкри, че държавните лидери на Турция, Русия, Германия и Франция ще се срещнат в Истанбул на 7 септември. Това съобщи Си Ен Ен Тюрк. \nСпоред Ердоган по време на срещата президентите възнамеряват да обсъдят ситуацията в Сирия. Целта е да се изготви стратегия за стабилизиране и възстановяване на разкъсваната от гражданската война близкоизточната страна. \nПо-рано френското външно министерство заяви, че Париж иска да работи с Москва, за да обедини позициите на страните, които имат влияние в Сирия. \n    \n \t\n", "date": "2018.07.30", "title": "Джихадисти получавали пак оръжия от България "}
{"url": "http://www.duma.bg/node/172124", "text": "С гневен пост във фейсбук зам.-кметът на София Тодор Чобанов нападна министъра на културата Боил Банов заради  . Огънят унищожи 2000 кв.м покривна конструкция няколко часа след пороен дъжд през нощта срещу неделя.  \nЗаради това Чобанов заподозря умишлен палеж и попита Банов защо не се връщат отнетите при съмнителни обстоятелства статути на защитени обекти и не им се осигурява закрила в рискова ситуация. \"Уважаеми г-н министър на културата, ще \"доживеят\" ли знакови обекти в риск подчинените на министерството структури и експерти да си свършат работата? Или ще наблюдаваме как един по един стават жертва на бездействието и странни инвестиционни намерения?\", написа той. От неправителствената организация \"Спаси София\" пък директно поискаха оставката на Банов. \n    \n \t\n", "date": "2018.07.30", "title": "Зам.-кмет скочи на министър заради Царските конюшни "}
{"url": "http://www.duma.bg/node/172104", "text": "Орбан вярва в промяната \nУнгарският премиер Виктор Орбан заяви, че изборите за Eвропарламент догодина може да доведат до промяна към нелиберална християндемокрация в ЕС, която да сложи край на мултикултурализма. Европейските избори през 2019 г. ще бъдат решаващи за бъдещето на Европа, заяви Орбан. Йеремич ще спира Косово с подписи \nНародната партия на бившия сръбски външен министър Вук Йеремич започна да събира подписи на граждани против споразумението, с което Сърбия да се съгласи Косово да получи място в ООН и с това да признае неговата независимост. Акцията \"Един подпис променя всичко\" започна в Белград, Нови Сад, Ниш и Крагуевац. \n\"Блокът\" на Меркел губи популярност \nРейтингът на консервативния блок на ХДС/ХСС, ръководен от германския канцлер Меркел, достигна рекордно ниско ниво от 2006 г. насам - 29%, показва проучване на Института \"Емнид\". Според данните рейтингът на блока е намалял с 1% в сравнение с миналата седмица. \nПожарите в Калифорния взеха жертви  \nЖертвите на бушуващите горски пожари в Калифорния вече са 5, включително две деца. Поне още девет души са в неизвестност. Повече от 38 000 души бяха евакуирани поради големия горски пожар, бушуващ от 23 юли. Застреляха адвокат на Милошевич \nВ събота вечер беше убит известният адвокат Драгослав Миша Огнянович на прага на къщата си в Белград. По време на нападението е ранен и 26-годишният му син. Огнянович е бил адвокат на Лука Бойович, лидерът на \"Земунския клан\", както и на членовете на неговото семейство, а също така е и един от защитниците на Слободан Милошевич пред Хагския трибунал и на съпругата му Мира Маркович. \n \n   \n \t\n", "date": "2018.07.30", "title": "Кратки новини"}
{"url": "http://www.duma.bg/node/172098", "text": "Костюмите на Стефан Данаилов от филма \"Борис I\", на Апостол Карамитев/Коста Цонев от \"Сватбите на Йоан Асен\" и на Стойко Пеев от \"Хан Аспарух\" вече може да бъдат видени в новата специална експозиция \"Историята и българското кино\" на Националния исторически музей, посветена на българските игрални филми на историческа тематика от 80-те години на ХХ век, научи ДУМА от доц. д-р Бони Петрунова, директор на НИМ. \nРазкошните облекла са част от златната колекция български игрални филми, които пресъздават най-значими периоди и събития от средновековната българска история: създаването на Българската държава през 681 г. - в \"Хан Аспарух\" (1981), приемането на християнството и създаването на Преславската и Охридската книжовна школа през IX в. - \"Борис I\" (1985), постигането на дълготраен мир и стабилност в началото на XIII в. - \"Сватбите на Йоан Асен\" (1975), историята за изписването на Боянската църква през 1259 г. - \"Боянският майстор\" (1981). Тези филми са създадени по повод 1300-годишнината на българската държава.  \nКостюмите, мебелите, оръжията и пр., са създавани въз основа на археологически и исторически сведения за времето и събитията, с които са свързани. Техническото им изпълнение е съобразено с традициите на съответната епоха, което ги прави максимално близки до първообразите им. Изработени са ръчно от естествени материали - месинг, кожа, гьон и др. За направата, например, на костюмите на севастократор Калоян и на севастократорица Десислава художниците са се \"допитали\" до стенописите в Боянската църква от XIII в.; тъканите са доставени от Сирия, с изработката им са били ангажирани специалисти от Холандия и Франция, но са довършени в България. \nНа експонатите ще бъдат поставени QR кодове, с които посетителите ще могат да получават повече информация. Снимките и информацията се публикуват за първи път, със съдействието на Българската национална филмотека. От есента в експозицията ще има и специален интерактивен кът.   \n \t\n", "date": "2018.07.30", "title": " Костюми на Стефан Данаилов и Апостол Карамитев са в НИМ"}
{"url": "http://www.duma.bg/node/172120", "text": "В деня преди Националния събор на Бузлуджа на среща в художествената галерия в Габрово, водена от журналиста Ивелин Николов, бе представена книгата на Мерсия Макдермот \"Ален мак самотен. Биография на Димитър Благоев\". \"Истински се вълнувам, че представяме книга на чужд автор за български политик. Това говори за мащаба на фигурата на Димитър Благоев, основателя на БСП. Политическа фигура, която не се изчерпва с пределите на България. Партията, която е създадена преди 127 години, е партия, която има дългосрочна цел във времето - партия на социалното преустройство, партия с неизличими социални и политически ценности, която може да обедини около тях най-широките обществени слоеве\". Това каза при представянето депутатът от \"БСП за България\" Валери Жаблянов. \nЖурналистката от ДУМА Велислава Дърева представи издателя на книгата Христо Георгиев, който е направил и невъзможното с лични усилия за появата й за пръв път на български език тази година. Христо Георгиев подари екземпляр от книгата за библиотеката на Априловската гимназия в Габрово, където е учил Благоев. Участниците в срещата чуха от евродепутата от БСП Георги Пирински писмо на Мерсия Макдермот до сп. \"Ново време\" по повод на неговата 120-годишнина. Показан бе видеозапис с думите на самата Макдермот към българите, която вече не пътува извън Англия, но обяснява мотивите си за издаването на книгта с думите \"Живите затварят очите на мъртвите, а мъртвите отварят очите на живите\". Интересни подробности за дейността на Благоев разказа дългогодишният изследовател на делото му проф. Димитър Генчев. \nПо-късно бяха поднесени цветя пред паметната плоча на Благоев в центъра на Габрово. Гостите и представители на областния съвет на БАС от Габрово и Дряново поднесоха цветя и пред паметника на Митко Палаузов. Местните антифашисти се присъединяват към инициативата на ДУМА за построяването в София на паметник на децата жертви на фашизма.  \n    \n \t\n", "date": "2018.07.30", "title": "В Габрово се събраха следовници на Благоев "}
{"url": "http://www.duma.bg/node/172122", "text": "Честитя 127-та годишнина от създаването на БСП и ви пожелавам много успехи в бъдеще. Това каза премиерът на Македония Зоран Заев във видообръщание към участниците в събора. Той съжали, че не може да присъства на тържеството. \"Сърцето ми е с вас, изпълнено със съзнанието за прекрасния събор на Бузлуджа. Корнелия знае, че планирам да дойда с моя мотор при следваща възможност\", подчерта Заев. По думите му всяка година съборът потвърждава принципите за солидарност и достоен живот, които се предават между десетки хиляди социалисти и социалдемократи на Бузлуджа и милиони из цяла Европа. \nЗаев изрази радостта си, че и представители на неговата партия СДСМ са поканени на тазгодишния събор. \"С председателя на БСП Корнелия Нинова подписахме договор за сътрудничество между СДСМ и БСП. Но нашите отношения не са само формални, а резултат на добросъседство и приятелство\", категоричен е премиерът на Македония.   \n \t\n", "date": "2018.07.30", "title": "Зоран Заев изпрати видеопоздравление"}
{"url": "http://www.duma.bg/node/172121", "text": "\"Всеки нов ден на правителството е пагубен за България. Управлението е от скандал в скандал, от криза в криза. ГЕРБ се провалиха в европейските политики за създаването на равни условия за икономическата активност на хората, която единствено дава силен растеж, и в социалната защита на децата, на хората в неравностойно положение, на младите, на възрастните и на работещите\", заяви в речта си пред множеството президентът на ПЕС Сергей Станишев. Според него предсрочните избори са спасителни за България, защото само те могат да дадат нова перспектива на страната. Време е да се работи за спасителни предсрочни парламентарни избори, които съм убеден, че БСП ще спечели, категоричен бе Станишев. \n\"БСП даде силна заявка с \"Визия за България\", защото страната има нужда от сериозен разговор за политики, перспектива и бъдеще, а не да затъва от една кръчмарска свада в друга. Но за да промени България, БСП се нуждае от партньори и съюзници\", добави той. Станишев обясни, че европейските социалисти се противопоставят на опасните сценарии за Европа на различни скорости, за Европа, която наказва и разделя. \"Нашият сценарий е различен. Той е за Европа, която защитава хората и създава равни шансове, която е солидарна и инвестира в младите и работи за сближаване на страните в стандарта на живот и икономическото им развитие. А това можем да постигнем само всички заедно\", отбеляза президентът на ПЕС. \n\"Нека кажем ясно, че България е в ядрото, а не в периферията на ЕС! Не молител, а истински пълноправен член на съюза със своето влияние и лидерски решения!\", призова той.  \n    \n \t\n", "date": "2018.07.30", "title": "Станишев поиска предсрочни избори и ляво управление"}
{"url": "http://www.duma.bg/node/172123", "text": "Лошото време, прогнозите за студ и дъжд не спряха десетки хиляди хора от цялата страна да уважат традиционния митинг-събор под връх Бузлуджа и да отбележат 127 години от организираното социалистическо движение в България. Инициативата се проведе под мотото \"За по-добър живот - нашата кауза е България\". Според данните на организаторите съботният събор е най-многобройният от 2005 г. насам. Повече от 70 хил. души се събраха на Историческата поляна в събота. \nОрганизационни проблеми и стиковката със силите на реда бе причина доста от пътниците да вървят пеша и да пропуснат част от музикалната програма, бавно стана и извозването след края на проявата, но това не помрачи доброто настроение на присъстващите. \nТематично концертната част започна с изпълнение на песента \"Здравей, как си, приятелю\". Дани Милев, Владимир Димов, Елица Камбурова и Николай Манолов успяха да накарат хилядите хора да вперят поглед в сцената, танцувайки под съпровода на прекрасни песни. \nПо традиция преди началото на официалната част председателят на БСП Корнелия Нинова, народни представители от левицата и млади социалисти поднесоха венци и цветя на барелефа \"Основоположници на социалистическото движение\" и на паметниците на Хаджи Димитър и на партизаните от Габровско-Севлиевския отряд. \nСимпатизанти и социалисти от цялата страна пристигнаха, подготвени за лошото време, одеяла, найлони, дъждобрани и чадъри се подаваха от почти всяка чанта. Червени тениски с различни надписи, някои от които като адресни регистрации подсказваха откъде са партийците. Членове на Младежкото обединение пък се разхождаха с бели тениски с български шевици, такива получиха и чуждестранните млади партийни лидери. Червени знамена се развяваха редом с националния трикольор. Хора с тъпани и дори музикална уредба подгряваха с народна музика, а въпреки калната поляна хорцата спряха само за речите от сцената. \nМъглата започна да се раздига преди концерта. Вятърът обаче докара облаци и дъжд, което наложи програмата да бъде съкратена, а хиляди отворени чадъри изникнаха из поляната. \nПоздравление към присъстващите първа отправи Кристина Сидорова, депутат от БСП от Габрово. \"Десетки хиляди сме по поляните и пътеките на легендарния връх Бузлуджа, водени от сърцата си и от идеите за солидарност, и справедливост и свобода, които отстояваме и защитаваме вече 127 години. Точно толкова отминаха от времето, когато група мечтатели, водени от Димитър Благоев, поставиха началото на лявото движение и на нашата партия. Днес наш дълг е ясно да заявим, че техният идеал е жив, техните мечти са и наши мечти, техните дела са пример\", заяви Сидорова. Тя подчерта, че БСП има мисията да направи България държава, където всеки българин да се чувства добре, да има шанс за достъпно здравеопазване, качествено образование, възможност за реализация и бъдеще тук. Днес всички ние имаме кауза и тя се нарича България, категорична бе тя. \n\"Политическите бури не могат да прекършат здравата ни политическа снага на БСП, защото силата е в нас. Пожелавам ум, ръце и сърце да сплетем, и на нашата прекрасна кауза да се отдадем. За по-добър живот на хората и за България\", добави лидерът на БСП в Казанлък Румяна Друмева. Кратко изказване от сцената направи и Катя Георгиева председател на ямболските социалисти. \"БСП трябва да е там, където има унизени и оскърбени, където има отказ от правосъдие, където алчността е причинила беда, където хората са обречени на материална и духовна мизерия. Управляващите искат да ни превърнат в стадо, което, ако не слуша, ще бъде евтанизирано. Ние, социалистите, не можем да си позволим социална незаинтересованост, не можем да си позволим надменна липса на чувствителност. БСП е различна, защото израсна до висотата на времето и прозря неговата сложност, а то ни разкри голямата и реална драма, пред която сме изправени като народ, като обезверено и разединено общество. Нямаме право на грешки, защото БСП е единствената алтернатива за България\", категорична бе Георгиева. \nЛидерът на МО Николай Бериевски бе посрещнат с овации. \"Не искаме да вървим по пътя, който ГЕРБ вече 10 години ни чертае. Това е пътят на отиващата си България, който нито една магистрала няма да направи по-добър. Днес младите не трябва да се примиряват и да приемат минимума за връх, да вярват в светлото бъдеще, което само ще дойде или някой \"спасител\" ще донесе. Ние можем много повече от това. Щом стиховете на Вапцаров, сложени в пошла песен, ни възмущават, щом съдбата на животните в Странджа ни разплаква, а посегателството на земята в Добруджа ни разбунтува, значи имаме и сила, и вяра. На младите хора остава само да си върнат достойнството на народ, който не само милее, но и се бори за по-добра и справедлива България. Тази задача е за нас. Нека я вземем присърце, както всичко, което ни ядосва, както всичко, което ни натъжава или ни прави щастливи. Днес ние сме на ход и това е нашата мисия да бъдем достойни за семействата ни и за България\", надъха той младите. \nДъждът изчезна в мига, в който словото си започна Корнелия Нинова. Водещият Веселин Плачков дори се пошегува, че слънцето е изгряло с нея. \nТук ни събра бъдещето, да си върнем държавата, суверенитета и достойнството като народ, призова в словото си Корнелия Нинова. Лидерът на БСП изтъкна, че социалистите имат смели идеи, неподкупни са и са готови да стигнат докрай. Тя призова да се обединят в името на децата и справедливостта (цялото й слово - на стр. 7). \nВ момента, в който Нинова излезе на сцената, възрастен партиец й връчи букет и поиска да разговаря с нея. След края на изказването си лидерът на БСП и депутатите отново се пръснаха из поляните, за да разговарят със симпатизантите си, да изслушат проблемите им и да представят \"Визия за България\". \n Горан Брегович и оркестърът му за сватби и погребения завършиха тържествата. \"Бела чао\", подканваха с нетърпение социалистите, но сърбите избраха да я оставят \"за десерт\" и изсвириха други свои хитове преди това. \nБузлуджанските прояви започнаха още в петък - с младежка дискусия в Казанлък и представяне на книгата на Мерсия Макдермот \"Ален мак самотен\" в Габрово. Под мотото \"Мисия: оставаме в България\" МO в БСП отвори дебата за бъдещето на младите у нас. Казанлък бе домакин на дискусия, в която се включиха и гости от Словения, Сърбия, Албания, Румъния и Черна гора. Корнелия Нинова, членове на ръководството на БСП, евродепутати от левицата и десетки младежи обсъдиха проблемите пред младите в България и в Европа. (Повече по темата в следващия брой). От Габрово Нинова даде началото на традиционния велопоход за купата на Бузлуджа. Призьорите бяха наградени на връх Шипка от лидера на БСП и зам.-председателя на партията Кирил Добрев. \nНа Шипка представители на ръководството на БСП, депутати, социалисти и млади лидери от леви партии в Европа поднесоха венци и цветя в чест на боевете при Шипка по време на Руско-турската война и на 140-та годишнина от Освобождението на България. Приветствено слово произнесе председателят на БСП в Габрово Здравко Кънчев, а Христо Христов рецитира прочувствено \"Опълченците на Шипка\" пред потъналия в мъгла паметник на върха. \nВ събота вечер членовете на Младежкото обединение в БСП, симпатизанти на партията и десетки млади хора в Казанлък \"подгряха\" за Бузлуджанския събор. Дани Милев, Марияна Попова и Дара събраха многобройна публика. Не искаме само да свалим правителството, искаме шайката на ГЕРБ да бъде дадена на прокуратурата. С тези думи се обърна към множеството народният представител от \"БСП за България\" Елена Йончева, която се качи на сцената с малкия си син Теодор. \"10 години в ЕС, 10 години управление на ГЕРБ. Днес сме поставени на колене с наведена глава. България е на последно място по всички възможни класации. Само преди 10 години България беше наравно с Франция по свобода на медиите. Днес ние даже не сме в Европа, ние сме някъде между Кения и Джибути. Само за 10 г. чуждестранните инвестиции намаляха с 1000%. През 2007 г. имаше 10 млрд. евро чуждестранни инвестиции, а тази година те са по-малко от 1 млрд. евро\", обобщи тя. \n\"Корупция, унищожение, разруха на държавността, на нашия законодателен орган, който гласува лобистки проекти, на правосъдната система. Държавният департамент на САЩ  2018 г. казва, че корупцията е в енергетиката, в инфраструктурните проекти. Това, приятели, означава не корупция, а грабеж. От вашия джоб, заплати, пенсии, от бъдещето на вашите деца. Българските общини се превърнаха във феодални владения. Там управляват мутри и т.нар. политици. \"Кумгейт\" не е само в Хасково, \"Кумгейт\" е във всяка българска община\", продължи Йончева. \n\"Много хора ми казват, че са ядосани и им е болно, но ги е страх да се борят, защото ще загубят своята работа. Но те разчитат да бъдем уплашени и ще стоим с преклонена главица. И ако им позволим да ни вкарат в кошарата, те в тази кошара ще вкарат и нашите деца. Не трябва да им позволяваме\", призова депутатът. \"Мачкай, Корнелия\" призова лидера на БСП Красимир Митов, председател на Националния синдикат \"Защита\". В словото си той припомни, че организацията му е заедно с БСП и отново празнува. \"България има своята Желязна лейди, която ще извади страната от кризата. Мачкай, Корнелия! Покажи им как се прави. Победа! За България!\", бяха последните изречения от словото му, което накара множеството да скандира \"БСП\" с пълна сила. \n\"Бойко се хвали, но едно е истината, друго са неговите хвалби. Драстично скочиха цените на ток, на газ, на парно. Кажете една причина, за да остане Бойко на власт\", разкритикува той премиера Борисов. \n\"Оставка на некадърниците, които не могат да управляват, а само тормозят българския народ. Те ни правят по-бедни, по-болни и ни водят към нищета и мизерия! Изправени сме пред угрозата да нямаме елементарни права заради страха, който насажда ГЕРБ. Тези идиоти, които превърнаха парламента в цирк, но не могат и един бой да спретнат, не могат да се сбият като хората. Но ние не сме ги изпратили там да се бият! Оставка! Да се махат! Започваме и завършваме деня с убийство-грабеж, грабеж-убийство. Според ГЕРБ това е икономически растеж. Но според нас е престъпление. Има алтернатива и тя се казва БСП!\", надъха той множеството. \n       \n \t\n", "date": "2018.07.30", "title": "Рекордно много хора заявиха от Бузлуджа: \"Нашата кауза е България\"  "}
{"url": "http://www.duma.bg/node/172113", "text": "За първите 6 месеца на годината преразходът за лекарства в бюджета на НЗОК е 60 млн. лв. Това обяви след заседание на Надзорния съвет на касата зам.-министърът на здравеопазването и председател на надзора Жени Начева. Надзорниците приеха в края на седмицата отчет за шестмесечието и анализ на контролната дейност. \n\"На този етап дефицит се очертава в едно направление - това е разходите за лекарства. Ние планирахме още в началото на годината дефицит по отношение на разходите за лекарства, но сме набелязали необходимите мерки, без да има напрежение заради тези темпове на ръст\", обясни Начева. Тя смята, че  са необходими спешни промени в Наредбата за оценка на здравните технологии, защото в момента \"вратата е много широко отворена\". \"За следващата година очакванията са колосални, огромни и с никакви отстъпки не можем да ги преодолеем, ако не вземем някакви по-оптимални мерки в тази посока\", каза Начева. От думите й стана ясно, че за догодина е планирано увеличение на парите за лекарства със 175 млн. лв., но в тях се включва и очакваният дефицит от 2018 г., който според прогнозите може да се сведе до около 40 млн. лв. \nОсвен планираното увеличение за 2019 г. в бюджета на НЗОК за медицински изделия със 17 млн. лв., Начева предлага от догодина фирмите да представят документ, че изделието им се реимбурсира в поне 3 европейски държави и да посочат цената, и след това и нашият фонд да го заплаща.   \n \t\n", "date": "2018.07.30", "title": " 60 млн. лв. е преразходът за лекарства в НЗОК"}
{"url": "http://www.duma.bg/node/172116", "text": "Родители и близки на деца и хора с увреждания ще излязат на обединен протест днес в София. Под наслов \"Системата убива - всички\" протестът ще започне в 17 ч. пред Народното събрание, ще продължи с шествие до Министерския съвет, където около 20 ч. ще приключи. \n\"Системата не убива само децата, но и възрастните с увреждания и техните семейства! Системата убива - всички! Това е протест на народа срещу системата! Системата прокуди стотици деца и възрастни с увреждания, прокуди за 10 години 1 200 000 българи\", пишат организаторите на протеста в писмо до медиите. \nЗаконопроектите за хората с увреждания ще бъдат внесени наесен в парламента, стана ясно от думите на министъра на труда и социалната политика Бисер Петков. Допълнително над 100 млн. лева ще са необходими през следващата година, ако се приеме предложението на МТСП хората с увреждания да получават месечна финансова помощ, обвързана с прага на бедност. По думите на Петков тази помощ ще замени сегашните добавки за интеграция. Хората с намалена работоспособност от 50 до 70,99% ще получават месечна подкрепа равна на 10% от линията на бедност, тези със 71 до 90% - 15%, а над 90% - 25%.  За хората с увреждания над 90% с чужда помощ, които получават социална пенсия за инвалидност, е предвидено да получават 57% от линията на бедност. През т.г. линията на бедност е 321 лв., за 2019 г. се очаква да е 348 лв. Допълнително ще има и добавка за асистентска услуга, обясни министърът. Предвижда се и финансова подкрепа под формата на целеви помощи, които ще се предоставят в зависимост от индивидуалните потребности на човека с увреждане.  \nПредстои изготвянето на финансова оценка на законопроекта, която ще се съгласува и с финансовото министерство. \nВ момента бюджетът отделя за хората с увреждания над 2 млрд. лв., а само за инвалидни пенсии се изплащат 1,7 млрд. лв.      \n \t\n", "date": "2018.07.30", "title": " Близки и хора с увреждания излизат на протест "}
{"url": "http://www.duma.bg/node/172114", "text": "15-годишният Даниал Бейкверди, който наръга с нож свой съученик в София, остава в ареста. Това реши Софийският градски съд. Мярката се гледа при закрити врати. \nПрипомняме, че на 26 юли 16-годишният обвиняем наръга свой съученик няколко пъти с нож в столичния квартал \"Надежда\". След това в интернет изтече запис, в който извършителят прави самопризнания. Кадрите са заснети от негови приятели. Даниал е обяснил, че действията му са провокирани от тормоз в интернет, а той решил да си отмъсти. \nПострадалият 16-годишен младеж е настанен в \"Пирогов\" с прободни рани в областта на корема и шията. Състоянието на момчето продължава да бъде тежко. \nИзвършителят беше обвинен в опит за убийство. На влизане в съдебната зала вчера обвиняемият запази мълчание. Момчето не спирало да плаче и обяснявало, че е било тормозено, което потвърждава и неговият адвокат.   \n \t\n", "date": "2018.07.30", "title": " Оставиха в ареста момчето, наръгало съученик в София"}
{"url": "http://www.duma.bg/node/172115", "text": "Олимпийският отбор на България по химия отново се представи отлично на Международната олимпиада по химия (МОХ), която се проведе от 19 до 29 юли в Прага и Братислава. Сили в 50-то юбилейно издание на най-голямото международно състезание по химия премериха над 300 ученици. \nБългария участва ежегодно още от първите издания на МОХ, като броят спечелени медали всяка година нараства. Този път химиците добавиха комплект от златен, сребърен и бронзов медал към над 40-те български отличия. Ръководители на отбора са доц. д-р Донка Ташева и доц. д-р Пенка Василева от Факултета по химия и фармация на СУ \"Св. Кл. Охридски\". \nДванадесетокласникът Петър Христов от СМГ е носител на златото за втора поредна година. Със сребърен медал е  Евгени Стателов от 11 клас, ученик от езиковата гимназия в Пловдив, а с бронзов медал се завърна Камен Петров от 11 клас, НПМГ. \n    \n \t\n", "date": "2018.07.30", "title": "Медали и за олимпийците ни по химия"}
{"url": "http://www.duma.bg/node/172102", "text": "Рекорден брой членове и симпатизанти на БСП и лявата идея се събраха на традиционния митинг-събор на Бузлуджа тази събота. Оставката на правителството и готовността на социалистите да поемат управлението бяха сред акцентите на политическата част. \"За по-добър живот - нашата кауза е България\", заявиха десетки хиляди хора \n    \n \t\n", "date": "2018.07.30", "title": "БУЗЛУДЖА 2018 "}
{"url": "http://www.duma.bg/node/172117", "text": "Голям пожар унищожи около 2000 квадратни метра покривна конструкция в сградите на бившите Царски конюшни в центъра на София в нощта срещу неделя. Сградите й са на ъгъла на булевардите \"Княз Ал. Дондуков\" и \"Васил Левски\" в София. Сигналът за инцидента е подаден в 3 ч. в неделя и на мястото са били изпратени екипи от 30 пожарникари. \nЗапалили са се покривите на сградата, която е с лице към ул. \"Дунав\" и прилежащата към нея сграда, продължаваща към вътрешния двор. Пострадали хора няма, но е имало риск пожарът да премине към сградата на близката Първа английска гимназия, съобщи кметът на район \"Оборище\" Васил Цолов. \nМеждувременно кметът на София Йорданка Фандъкова сформира експертна комисия, която да направи оценка на щетите и да задължи собственика на сградата да я възстанови в автентичния й вид. При изработването на Подробния устройствен план в района общината установила, че сградите притежават високи исторически качества и въпреки, че нямат статут на паметник на културата, е предвидено запазването им, припомниха от общината. Не се допуска пристрояване, надстрояване и ново строителство, а само консервация и реставрация. Това е и причината главният архитект Здравко Здравков да откаже издаването на виза за високо строителство, поискано от собственика. През февруари Здравков обяви в присъствието на министъра на културата Боил Банов, че общината е поискала от министерството Царските конюшни да бъдат обявени за паметник на културата с най-високата степен на защита \"от национално значение\".  \nПроцедурата обаче още не е завършила и от неправителствената организация \"Спаси София\" поискаха вчера оставката на Банов. \"Доказахте, че сте неспособен да опазвате културното и архитектурното наследство на България, а с това не изпълнявате една от основните ви задачи\", обърнаха се от \"Спаси София\" към министъра. Те го питат как за пет месеца не е успял да завърши процедурата по обявяване на новия статут. От организацията обвиниха и Фандъкова, че докато историята на града става на пепел, тя се усмихва любезно пред камерите. \"След толкова години и толкова случаи на унищожени сгради, вие не намерихте за необходимо да застанете с вашия авторитет, име и позиция в категорична подкрепа за запазване на архитектурното наследство на София. Това ще лежи и на вашата съвест\", пишат от \"Спаси София\". \nГневен пост срещу министъра на културата написа във фейсбук и зам.-министърът на културата на София Тодор Чобанов, който обяви, че подозира и умишлен палеж. \"Уважаеми г-н министър на културата, ще \"доживеят\" ли знакови обекти в риск подчинените на министерството структури и експерти да си свършат работата? Или ще наблюдаваме как един по един стават жертва на бездействието и странни инвестиционни намерения?\", попита Чобанов.  \nБившият вътрешен министър Богомил Бонев и адвокатът на набедения за опожаряването на Тютюневите складове клошар Стефан Левашки също изразиха мнението си във фейсбук, че пожарът е умишлен. \"Ако има разследваща журналистика, да видя заглавия от рода: \"Умишленият палеж на Царските конюшни в центъра на София можеше ли да доведе до трагедията в Атина или да\", написа Бонев. Според Левашки това е поредният пожар на обект в централна градска част, умишлено изоставен на саморазрухата, пречещ на бъдещи инвестиционни намерения.     \n \t\n", "date": "2018.07.30", "title": "Пожар изпепели Царските конюшни в София  "}
{"url": "http://www.duma.bg/node/172118", "text": "Корнелия Нинова приветства решението на КС да обяви Истанбулската конвенция за противоречаща на Конституцията. От Казанлък тя поздрави всички българи и институции, които като един са застанали срещу подмяната на националните ценности с чужда на обществото и семейството идеология. \n\"Изключително щастлива съм, че разумът и правото победиха над чуждите интереси и послушанието на министър-председателя Бойко Борисов, който внесе конвенцията и който каза, че съжалява единствено за това, че тя не е била обяснена и приета\", посочи Нинова. Тя не се тревожи от заплахата за изключване на БСП от ПЕС, защото проблемът е изчистен след срещата с представители на европейските социалисти преди десетина дни. \"Благодаря на всички членове на БСП, които застанахме като един в тези последни месеци, въпреки натиска, на който бяхме подложени отвсякъде, и не се огънахме. Това е победа на българите в защита на своята идентичност, на националните и семейни ценности\", категорична е Нинова. \nЛидерът на БСП припомни, че партията вече внесе редица законови предложения за борба с насилието над жени и деца. \"Увеличихме наказанията за насилниците и направихме предложение за създаване на областни центрове за подкрепа на жертвите на насилие. Срещнахме се с организации на хора, пострадали от насилие, и те дадоха предложения за законодателни инициативи, които левицата ще внесе в първите дни на новата сесия на НС\", увери Нинова. \n\"КС спаси управляващите, защото беше непреодолимо, фундаментално различие между ГЕРБ и патриотите. Всяко друго решение щеше да предизвика дълбок разрив между политическите субекти в управлението, което и без друго се тресе от постоянни скандали и противоречия\", коментира лидерът на ПЕС Станишев. Според него колкото по-бързо се разпадне управляващата коалиция, толкова по-бързо левицата ще дойде на власт и ще предложи нужното на страната ляво управление.   \n \t\n", "date": "2018.07.30", "title": "Нинова приветства решението на КС за Истанбулската конвенция"}
{"url": "http://www.duma.bg/node/172119", "text": "Наградата на БСП за политическа публицистика и журналистика \"Георги Кирков-Майстора\" тази година, както ДУМА писа, получи Христо Георгиев - журналист, издател, писател, поет, автор на рубриката \"Черно на бяло\" в ДУМА. По традиция призът бе връчен по време на събора на историческия връх от журналистката Велислава Дърева - пръв носител на \"Георги Кирков-Майстора\" и председател на специалната оценяваща комисия. Благоевци, Кирковци, Бузлуджанци, както облаците се разбягаха сега, така ще се разбягат и от ГЕРБ, обърна се тя към хилядното множество. Христо Георгиев благодари за наградата и в краткото си слово заяви: \"На един виден социалист в друга страна му казали, че \"Титаникът\" на социализма потъва. А той отговорил: Социализмът не е \"Титаник\", той е океанът. Тук сме в гората, затова ще кажа: социализмът не е едно дърво, социализмът е самата гора. Вие сте социализма\".   \nГолямата награда на НС на БСП \"Димитър Благоев\" тази година се връчва за първи път и неин носител за цялостния му принос към духовността и държавността на България стана Георги Йорданов. По време на събора наградата с топли думи му бе връчена от Корнелия Нинова. В емоционално слово Георги Йорданов припомни, че до 1944 г. България е била бедна и жалка държава, по време на социализма нейната духовност, културата и изкуството й покоряват света, а днес - след близо 30 години преход, е последна в ЕС по всички показатели. Само вярата, че една духовна нация не може да бъде затъпкана в безкултурието и разпада, и само нашите дейни усилия в тази посока може да ни върнат националното самочувствие, каза той. \nГолямата награда на БСП \"Димитър Благоев\" е присъдена и на Мерсия Макдермот за книгата й \"Ален мак самотен\"   \n \t\n", "date": "2018.07.30", "title": "Големите награди на БСП бяха връчени на събора "}
{"url": "http://www.duma.bg/node/172140", "text": "Драги другарки и другари, \nИскам от все сърце да ви благодаря за тази висока награда, за тази голяма, съвсем неочаквана чест. Точно по това време преди 70 години бях в България за пръв път като член на британската младежка бригада \"Майор Франк Томпсън\". Ние участвахме в строителството на големия язовир близо до с. Копринка. За мен върховният момент на онова първо пребиваване в България беше нашата среща с Георги Димитров в двореца \"Евксиноград\". С него прекарахме цели два часа и на прощаване ние му дадохме обещание, че няма да забравим България. Моите книги представляват изпълнение на онова обещание, дадено на Георги Димитров лично преди толкова много години. \nТогава дойдох в България да участвам в строежа на социализма. Биографията на Димитър Благоев написах първо за английските социалисти, те да го вземат като пример, да се учат от него. И днес, ако с тази книга аз мога да допринеса нещичко за делото на Дядо Благоев в България, аз ще бъда безкрайно щастлива. Още веднъж ви благодаря. \nДа живее социализмът!      \n \t\n", "date": "2018.07.30", "title": "Да живее социализмът! "}
{"url": "http://www.duma.bg/node/172100", "text": "Това е едно от най-важните решения на нашия Конституционен съд (КС) в цялата негова история. \nСъдът обяви, че Конвенцията на Съвета на Европа за борба с насилието над жени и домашното насилие не съответства на Основния закон. Цитирам: \n\"Конституционният съд счита, че Конвенцията, поради разпоредбите на чл.3, буква \"в\" и на чл.4, &3, които са носещи за смисъла на международния договор в неговата цялост, не съответства на Конституцията\". \nТова не е просто поредното Решение на КС за подобряване незадоволителната регулация на нашата социална фабула. То маркира вододела между две противоположни разбирания за съвременната българска държавност: Държавност, изпразнена от основния държавен субстрат - народния суверенитет и Държавност, чиято фундаментална субстанция е волята на българската нация. \nРешението на КС постави \nкрай на продължителен и мъчителен процес на запознаване, осмисляне и позициониране на българското общество по отношение на Истанбулската конвенция (ИК). Този процес няма прецедент в правната история на държавата. Никога досега нито един международен договор, с изключение на договорите за мир след Първата и Втората световни войни и договорите за репатриране на българско население от Турция и Гърция, не е събуждал такива разгърнати и задълбочени дискусии в България. \nРешение №13 от 27.07.2018 г. прави чест на българската правна общност. Постигнатото не е заслуга на отделна личност, на няколко професионалисти, дори не на само една или друга държавна институция. Българските юристи защитиха интересите на своя народ. Бих откроил няколко големи достойнства на решението: \n- Бе утвърден принципът на споделена компетентност на Народното събрание и Конституционния съд при решаване въпроса за присъединяване на България към международни договори; \n- Бе защитено върховенство на Конституцията над международните договори; \n- Защитата на конституционността бе проведена с безспорен професионализъм; \n- Тази защита бе реализирана след безпрецедентно проучване на общественото мнение; \n- Бе отчетено цялото разнообразие и богатство на становища на професионалната общност; \n- Бе защитено правото на българския народ сам да определя правната действителност, в която живее, на фона на рядко невъздържан международен натиск. \nКС сложи край на недопустимата поредица от нарушения на Закона за международните договори от страна на изпълнителната власт. Това бе направено категорично в рамките на Конституцията и закона. \nОсновно достойнство на Решението е обективният анализ на ИК като международен договор със специален предмет. Особено признание заслужава, на първо място, неговата аналитична критичност на базата на широкото и задълбочено обществено и професионално обсъждане. Наред с достойнствата, бяха посочени и основните непреодолими недостатъци на ИК: терминологични и регулативни проблеми, разминаване между някои разпоредби и обявените цели и предмет. Основателни са претенциите на КС към вътрешната противоречивост и двойственост на Конвенцията. Безспорни са терминологичните проблеми в българския текст на Конвенцията. Безспорно е, че ИК въвежда в българското право правна терминология, непозната и неосмислена от създателите на Конституцията през 1991 г. \nОгромна заслуга на Решението е изводът, че ИК е \"първият международен договор, подписан от Република България, който изрично включва признака \"идентичност, основана на пола\" в чл.4, &3 като основание за недопускане на дискриминация\". За специалистите по международно публично право той има първоопределящо правопораждащо значение. \nОт тази базисна оценка произтичат сериозните правни изводи с изключително важни последици. Въпреки, че не са конкретно изведени от Съда, те са очевидни. От тях следва основният въпрос - съответства ли това правно нововъведение на волята на българския законодател, въплътена в българската Конституция през 1991 г. Самото извеждане на подобен въпрос е изключително важна професионална заслуга на Решението. \nИК, с право или без, бе възприемана от безспорното мнозинство на българската нация като предизвикателство за: \n- Семейните отношения и отглеждането и възпитанието на децата; \n- Конституционния ред; \n- Личностната самоидентификация; \n- Нравствените устои и духовните традиции на обществото. \nТова породи силна негативна обществена реакция. Зад лозунга за борба срещу насилието над жени и домашното насилие обществото съзря опити за \nлегитимация на ЛГБТИ общността чрез защита на свободата от дискриминация. Убеждението се затвърди от няколко непохватни опита за заобикаляне на Конституцията на РБ от ЛГБТИ активисти и НПО, предприети в навечерието на произнасянето на КС. Това преля чашата на търпението. Стана очевидно, че ЛГБТИ-общността възлага сериозни надежди на ИК и още преди нейното официално ратифициране направи опит да я приложи на практика чрез различни правни техники. \nВ хода на дебатите професионално отношение взеха доказани специалисти - бивши министри, бивши и сегашни конституционни съдии, прокурори и адвокати, членове на правната академична общност. На обществото бе представена впечатляваща експертна оценка за същността и последиците от присъединяването към ИК. Към това се добави категоричното становище на държавния глава и на основните религиозни вероизповедания, начело с БПЦ. \nИ накрая, закономерно и естествено, дойде кулминацията на този процес в лицето на Решението на КС. То е отражение на обществената и професионална дискусия, която безспорно и категорично бе срещу ратификацията на ИК. Общественото мнение, подготвено от професионалната общност, успя да изгради правилна представа за предмета на Конвенцията и да прозре рисковете, които тя носи след себе си. Обратно решение на КС би влязло в противоречие с волята на мнозинството. Приемането на ИК би нарушило доминиращата обществена нагласа. Недопустимо за една конституционна регулация е да се основава на мнението на малцинството в ущърб на мнението на мнозинството. Създаде се опасност общественото отрицание да се пренесе от ИК върху Конституцията. Това би било провал на самата Конституция. \nКС защити \nнезависимостта на съдебната от изпълнителната власт Въпреки мнението на Министъра на правосъдието и Министъра на външните работи, КС формира друго становище при впечатляващо съотношение на гласовете 2/1. Тази категоричност напълно съответства на съотношението на двете противоположни становища в обществото. За мен е много симптоматично, че и петте жени-членове на КС единодушно гласуваха против ИК. Това бе техният отговор на тезата, че нейна основна цел била защитата на жени от насилие и домашно насилие. \nБезспорно, за мнозинството българи Решението породи надежда за промяна в начина на управление, за ново съотношение между принципа на народния суверенитет и партньорските съюзнически отношения. \nРешението даде сигнал, че държавата е склонна да се вслушва в гласа на обществото, което да се превърне в нов стил на управление.  \nЗа едно социално малцинство обаче Решението от 27.07.2018 г. предизвика искрена фрустрация. Това не трябва да ни дава основание за социално злорадство. Подобна сила на разочарованието може да се обясни \nединствено с дълбоко засегнати финансови интереси То предизвика непристойни и грозни реакции, свидетелстващи за необразованост, ниска лична и обществена култура, липса на правни познания и не на последно място - загуба на обществен авторитет. За два дни се нароиха осъдителни становища, декларации, петиции, чийто брой говори за предварителна организация и подготовка. Решението бе наречено позор за България, ретроградно дебелашко дебелоочие, юридически некомпетентно, невежо произнасяне, недостойно за какъвто и да било съд, провинциално и дебелашки самозвано (Български фонд за жените). Беше заявявано, че Решението на КС е унизило българските институции, България като член на европейското семейство от държави, че било унизително за българските деца, които ще продължат да живеят в страна, където насилието се толерира и в която няма отговор на една от най-грозните прояви на насилие днес - насилието срещу жени (Фондация \"Джендър инициативи\", БХК, Фондация \"Джендър образование, изследвания и технологии\", Български център за нестопанско право и др.- общо 14 НПО). В бързината... към списъка от НПО се е присъединил в лично качество дори българският член на Комитета по правата на детето в ООН! \nНе си струва да се коментира, че лица и неправителствени организации си позволяват да осъждат решение на Конституционен съд. Не си струва да се коментират епитетите и квалификациите за конституционни съдии. Обществената оценка няма да закъснее. \nИ все пак, ИК заедно с дебата около нея, е ново явление. Близо една година темата за Конвенцията се превърна в един от безспорните приоритети на обществото. Това несъмнено даде възможност за сериозно развитие на правосъзнанието. Българската дискусия качествено надрастна подобни дискусии в други европейски държави. \nДнес, когато Решението на КС е вече факт, трябва ясно и категорично да се заяви, че то не представлява препятствие пред политиката в областта на борбата с насилието над жени и домашното насилие. То не сваля проблема от дневния ред на обществото. Както преди, така и след Решението на КС, защитата на обществото от насилие остава една от основните функции на държавата: \nНасилниците трябва да бъдат изолирани от обществото. \nНасилието трябва да бъде свалено от екраните на телевизиите, на киното и страниците на вестниците. То трябва да престане да бъде храна за медийната икономика. \nНасилието по ИНТЕРНЕТ трябва да бъде блокирано. \nНасилието на работното място, на улицата и в дома, в селата и градовете, в училищата и болниците, в социалните домове, проституцията и педофилията, в политическия живот, насилието в мисленето и духовния свят, трябва да бъде изключено и санкционирано. \nРешението на \nКС не отваря вратите за насилието То не забранява да се прилага наказателната принуда на закона и не отслабва правозащитната функция на държавата. \nНасилието във всичките му форми, включително и срещу жени, трябва да бъде решително отречено и овладяно с цялата сила на държавата и закона. \nТвърденията, че Решението от 27.07.2018 г. щяло да допринесе за международната изолация на България, не са неоснователни. Към 29.07.2018 г., заедно с нас ИК не са ратифицирали още Унгария, Чехия, Словакия, Великобритания, Литва, Латвия, Армения, Люксембург, Ирландия, Лихтенщайн, Украйна и Молдова, а така също САЩ, Канада, Япония, Ватикана, Мексико, като не-страни по ИК, с право на подпис. \n    \n \t\n", "date": "2018.07.30", "title": "Истанбулската рекапитулация "}
{"url": "http://www.duma.bg/node/172099", "text": "СВЕТОВЕН ДЕН НА ПРИЯТЕЛСТВОТО. Учреден е с резолюция 65/275 на Общото събрание на ООН от 27 април 2011 г., за да се насърчи международното разбирателство и дружбата между различните народи и култури. 1792 - \"МАРСИЛЕЗАТА\" Е ИЗПЯТА ЗА ПЪРВИ ПЪТ В ПАРИЖ. Написана е от Клод Жозеф Роже дьо Лил в нощта на 25 срещу 26 април 1792 г. след обявяване на война на Франция от страна на Австрия. Оригиналното й име е \"Марш на Рейнската армия\". Става символ на Френската революция и прозвучава за първи път по улиците на Париж от пристигащи от Марсилия части от френската Национална гвардия, откъдето произлиза и името й. На 14 юли 1795 г. е обявена за национален химн. Забранена по времето на Империята, тя е преработена от Ектор Берлиоз през 1830 г. и през 1879 г. става отново химн на Франция. 1863 - РАЖДА СЕ ХЕНРИ ФОРД, АМЕРИКАНСКИ ИНЖЕНЕР, ИЗОБРЕТАТЕЛ И ПРЕДПРИЕМАЧ (УМИРА 1947 Г.). Един от пионерите в автомобилостроенето. През 1893 г., след години експерименти през свободното си време, съумява да \"събере\" първия си автомобил. През 1899 г. заедно с единомишленици основава \"Детройтската автомобилна компания\", която започва да произвежда неговия автомобил. Две години по-късно автомобилната компания вече се нарича Henry Ford Company, но Форд не работи там. Любимият му израз е \"Най-хубавата кола е новата\". 1919 - РАЖДА СЕ АЛЕКСАНДЪР ВУТИМСКИ, ПОЕТ (УМИРА 1943 Г.). Рожденото му име е Александър Коцев Вутов. Смятан за един от значимите, но недобре познати български поети. Творчеството му, посветено на града и любовта, е доминирано от носталгично-меланхолично светоусещане. Приживе не успява да издаде своя стихосбирка. Неиздадени остават и 15 кратки есета, писани през периода 1941-1943 г. 1951 - УМИРА АСЕН РАЗЦВЕТНИКОВ, ПИСАТЕЛ (Р. 1897 Г.). Рожденото му име е Асен Петков Коларов. За пръв път печата през 1917 г. в сп. \"Българан\" под псевдонима Анри. Активен сътрудник на левия печат - сп. \"Червен смях\", \"Младеж\", \"Работнически вестник\". Един от ярките представители на \"септемврийската литература\" заедно с Гео Милев, Ангел Каралийчев, Никола Фурнаджиев. Автор е на книгите \"Жертвени клади\", \"Двойник\", \"Планински вечери\", на детските книги \"Юнак Гого\", \"От нищо нещо\", \"Щурчовото конче\" и др. 2007 - УМИРА ИНГМАР БЕРГМАН, ШВЕДСКИ РЕЖИСЬОР (Р. 1918 Г.). Определян като един от най-изтъкнатите автори в киното на всички времена. Режисира над 60 художествени и документални филма за киното и телевизията, повечето по собствен сценарий. Режисьор на над 170 театрални постановки. Сред известните му творби са \"Шепот и викове\", \"Фани и Александър\", \"Изворът на девственицата\" и др.   \n \t\n", "date": "2018.07.30", "title": "Датата"}
{"url": "http://www.duma.bg/node/172107", "text": "Скъпи българи от Видин, София, Пловдив, Варна, Пазарджик, Благоевград, Търново, Сливен, Хасково. Скъпи българи от цялата страна, \nДобре дошли на това историческо място. Добре дошли скъпи сънародници от Америка, Лондон, Барселона и Берлин, които видях на поляната. Добре дошли, българи. \nСкъпи другарки и другари, \nДобре дошли на нашата Историческа поляна. Добре дошли на нашите коалиционни партньори и на нашите приятели от Румъния, Сърбия, Черна гора, Албания и Словения. Добре дошли в нашата прекрасна България. \nИ днес ни събра уважението и почитта към нашите герои. Към онези мъже и жени, които живяха и загинаха за България. Днес ни събра преклонението пред историята на един достоен и героичен български народ. Но днес ни събра и настоящето. Събра ни тревогата, че изчезваме като народ. Болката, че сме най-бедни в Европа. Грижата, че децата ни са с най-ниско образование. Гневът ни, че по улиците умират хора, защото болниците са закрити. Унижението у онези, които съградиха България, а днес живеят с 200 лв. пенсия. Както и крещящата несправедливост, престъпници, които обират домовете ви, които крадат парите ви и онези престъпници във властта, които крадат милиони от народа си, да се разхождат безнаказано. Но днес ни събра и нещо друго, много различни хора по възраст и занятие. Учители и лекари, земеделци и хора с малки семейни фирми, млади и възрастни, студенти и пенсионери, инженери. Различни, но събрани от едно - ние сме смели хора, които сме тук, без страх да кажем, че държавата ни се управлява от шайка. Тази шайка пороби народа си. Тази шайка открадна България. Тази шайка си създаде правила и закони, които ги направиха безнаказани. Но тази шайка посегна и на най-скъпото ни - всеки, който не е съгласен, всеки, който критикува, е посочван за враг, провокатор. На всеки такъв му се затваря устата, уволнява се от работа, преследва му се бизнесът. Народе, посегнаха на най-святото ни - правото ни да мислим свободно, да говорим свободно, правото ни да бъдем с различно мнение, правото да бъдем хора с достойнство. Но шайката си отива, народът остава и този народ трябва да избере своя път. Ето защо тук ни събира и бъдещето, защото ние предлагаме на своя народ един възможен път. Ние му предлагаме да си върнем държавността, да си пазим суверенитета като държава, достойнството като народ. Ние предлагаме държавата да не приватизира и концесионира националните си богатства, плажове, гори, летища, жп линии. Ние предлагаме този разговор. Ние предлагаме държавата да създаде свое собствено, българско, родно производство . Всички заедно, да направим българска икономика, всички заедно, да направим програма за всеки един регион в България. Всички заедно, да решим, че това производство ще бъде осигурено с български кадри, а не с мигранти, които ще ни решават въпроса с работната сила и демографската криза. \nВсички заедно, да обсъдим и решим, че имаме нужда от 200 инженери, 300 механици и нека държавата да ги заложи в държавните университети, да плаща стипендия на тези млади хора, а когато те завършат, да работят в България. Ние предлагаме на народа си разговор за това - вашите, нашите пари от Здравната каса да се ползват от болници, които не са търговски дружества и не правят печалба от нашето здраве. Ние предлагаме на народа си да намалим ДДС върху лекарствата, за да бъдат достъпни за всеки болен. Ние предлагаме разговор - българската държава да има своята роля в образованието на децата ни. Ние искаме един учебник, в един клас, за цялата страна с истинската, автентичната, българска история, литература и култура и  да не се подменя идентичността на народа. Предлагаме на народа да говорим за българската земеделска земя. Не може 10-15 души в страната да владеят 70% от земята ни. Нека разговаряме да сложим таван на субсидиите и парите да отидат при вас - дребни, малки, средни фермери, които гледате плодове, зеленчуци, месо и мляко и храните българския народ. Нека възстановим Напоителни системи - какво земеделие без напояване може да се прави в България? Да говорим за най-големия бич в България - бедността и неравенствата. Защо не седнем и да решим, че всички стари пенсии трябва да се преизчислят. Не може да се живее с 200 лв. Защо да не говорим да въведем семейно подоходно облагане, за да помогнем на тези млади хора, които и тук видяхме с малките дечица, да раждат и отглеждат децата си в България. Защо да не им помогнем с облекчени условия за закупуване на първо жилище? Вчера на младежката дискусия младите хора от Румъния споделиха, че при тях това отдавна е направено - всяко младо семейство получава помощ за първо жилище и за първа кола. Възможни ли са тези наши мечти, както ги нарекоха някои опоненти. Възможни са! Не казваме, че ще е лесно. Не казваме, че ще е всичко, сега и веднага. Но ние трябва да започнем този разговор с народа си и той е - край на прехода, обща национална енергия за друг път на развитие на България! \nЩе има съпротива, защото тези години създадоха политико-олигархична група в България, която си присвои държавата и която краде от вас 10 млрд. лв. годишно. Те няма да отстъпят от благата си. Има прослойка от икономически кръгове, които си купуват политици от всички цветове и няма значение кой управлява - те са добре. Това ще бъде нашият голям опонент и това е сила. Не трябва да си правим илюзии. Сигурно и в нашите редици ще има хора, които няма да приемат нашето предложение към нашия народ. Нека да спорим! Може би в спора ще решим истината. Но не се отказвайте. Колкото и да е трудно, който и да е срещу нас, имаме своите смели идеи. Бъдете неподкупни и да бъдем последователни, за да ги докараме докрай. \nВие, тези над 70 000 души днес, сте нашите апостоли в цялата страна. Идете, спорете, говорете, водете народа ни. Не се отказвайте, защото днес подаваме ръка на всеки българин, където и да се намира по света, който милее за семейство, род и отечество. Елате - заедно, помогнете с акъл, труд, който с каквото може. Нека се обединим за децата си, за справедливостта, за високи доходи, за висок стандарт на живот, за край на шайката, която си отива, но за народ, който остава. Народ, който има своето бъдеще. Нека се обединим, народе, за България! \n    \n \t\n", "date": "2018.07.30", "title": "Започваме разговор с народа си - край на прехода, друг път на развитие!"}
{"url": "http://www.duma.bg/node/172142", "text": "...Сърцето ми се възрадва от тази гледка: не от 70-те хиляди червени шапки и знамена - виждали сме колко лесно човек може да смени и шапката, и партийното си знаме! Не, не от тях се възрадвах, а от 70-те хиляди червени сърца. Тях не можеш набързо да подменяш според ветровете на времето! \n    И отново си спомних призива на нашия Продев, на Ремсиста, някога произнесени от същата тази трибуна: \"Горе сърцата, другари!\" И ги видях, почувствах с всичките си сетива ритъма на седемдесет хиляди червени сърца. Прибавих и моето, умореното, въпреки, че не бях там, на Бузлуджа. Не тая обида, че никой не се сети да ме покани и ми помогне да измина пътя, а аз вече съм затруднен да го сторя без чужда помощ: точно преди 80 години, съвсем точно преди осемдесет! - през късното лято на 1938-ма изкачих първото хълмче на Ремса, най-лекото и романтичното, без да подозирам какво дълго и съдбовно изкачване ме очаква по дългия път към Върха. \n    Изслушах внимателно словата - очаквани и вече изричани, най-често познати и излишно парадни, но и парадите имат своите стереотипи. Корнелия говори добре и от сърце, зададе лесни въпроси с трудни отговори, но премълча няколко думички - основните думички, без които радикалната промяна е невъзможна и които сега срамливо премълчаваме. Може би така трябва, но живея с надеждата, че ще настъпи и тяхното време! \n    И ако нещо наистина ме впечатли, това е упоритостта на господин Станишев, който би трябвало отдавна да разбере, че мястото му не е на тази трибуна - подобно на един негов немски съмишленик, който мълчаливо слезе от европейската! И как се възрадвах, когато той, както го е правил винаги, когато в своята словесна безпомощност няма какво да каже, се провиква \"БСП! БСП! БСП!\", с надеждата, че ще го последва вълна от масови възгласи. Но този път... Този път на втория, че и третия път, поляната отвърна с мълчание. Дано се досети, че трябва да взема подръка доведените от него джендъроносци и ги отведе отгдето са дошли! \n    Защото Бузлуджа доказа своята вековна мъдрост! \n    И така, на път към Върха! Той ще бъде дълъг, стръмен и труден, но горе сърцата, скъпи мои, мили мои другари! \n    \n \t\n", "date": "2018.07.30", "title": " МЪДРОСТТА НА БУЗЛУДЖА"}
{"url": "http://www.duma.bg/node/172101", "text": "\"Намесата на държавата като регулатор и гарант е най-важният елемент, за да се извърши промяната\" - Г-н Гунински, преди дни БСП показа проекта \"Визия за България\". Докато представяхте частта за регионално развитие, подчертахте, че е необходимо да се преодолеят регионалните дисбаланси. Как може да стане това? \n- В годините на този дълъг преход и т.нар. реформи във всеки български гражданин заживя чувството на неудовлетвореност от случващото се в България. Задълбочи се неравенството във всички аспекти на живота, сринаха се основите на българската икономика и реално в страната се настани пълен дисбаланс между отделните региони. При това не само в икономически аспект, а и в качеството на живот на хората. Назрял е моментът, в който държавата трябва реално да се намеси в тези процеси и това е заложено в проекта \"Визия за България\".  \nНамесата на държавата като регулатор и гарант е най-важният елемент, за да се извърши промяната. Определяне на политики по региони, съобразени с местните специфики, и, разбира се, целево финансиране за най-изостаналите региони, заплашени от обезлюдяване - това е пътят, за да се осъществи промяната. \n- Кои от текстовете в документа са от най-голямо значение за местната власт и в частност за общини като Правец? \n- На първо място е държавното регулиране във всички най-важни сфери на живота в България - в здравеопазването, образованието, вътрешната сигурност и обществения ред. От тази гледна точка община и местна власт - това е новата философия, заложена за децентрализацията като процес в страната. За всички е видимо, че в момента реална децентрализация няма. Общинските бюджети са силно зависими от държавните трансфери и не могат да провеждат собствени политики. Източниците на приходи за местните бюджети са изчерпани, а държавата увеличава ангажиментите на местната власт постоянно. За да има промяна, е необходимо споделяне на поне 1/5 от приходите от данъка върху доходите с местната власт. Така ще има реално обвързване на социалните и икономическите процеси в общината, както и възможност за правене на политика на местно ниво в интерес на бизнеса и гражданите, с тяхното пряко участие и влияние върху процесите. \n- Предвидена е специална програма за Странджа-Сакар. Има ли алтернатива за поминък там след трагичните събития от последните седмици и избиването на стотици животни? \n- Важно е да се вземат спешни мерки за изостанали райони, застрашени от обезлюдяване и липса на поминък, особено ако са гранични. Това не е новост, такива програми съществуваха и бяха реално работещи преди прехода. Тя бяха насочени към развитие на социалната и техническата инфраструктура, укрепване на селското стопанство, кадрова обезпеченост със специалисти и подобряване условията на живот. Забравеното старо в случая е спешно необходимо, защото през последните години тези райони са оставени на произвола на съдбата. Така не се прави държавна политика. Със съвременните пазарни методи и с държавна намеса би могло да се постигне много. С данъчни облекчения, създаване на фонд за целево финансиране на фермерството и туристическия сектор - това е формулата за борба с демографската катастрофа и бедността в тези райони. \n- Кои са приоритетните сектори от визията, с които трябва да се започне? \n- Нещата са комплексни. Трябва обществен диалог и политическа воля да се преодолеят идеологически различия и личностни вражди и да се започне от секторите, които ще върнат доверието в държавата - гарантиране на законността, институционалния ред, вътрешната сигурност и обществения ред, връщане на доверието в системата на здравеопазването и реално подпомагане на българските производители и предприемачи. Смятам, че така промяната може да се усети от всеки гражданин, което е предпоставка за подкрепа на този мащабен проект, неслучайно наречен \"Визия за България\".  \n- Обвиниха БСП, че е представила твърде амбициозен проект. Изпълними ли са всички идеи? \n- Нашият председател Корнелия Нинова вече обясни, че тази програма трябва да бъде алтернатива на системата, създадена в годините на прехода. Тя трябва да е не само програма на БСП, а модел за нова, модерна държава. Държава, която присъства в основните важни сектори като енергетика, инфраструктура, здравеопазване, образование. Говорим за държавна политика, за социална държава, мислеща за кадровата обезпеченост и развитието на регионите, за политики за реализация на младите и за справедливи пенсии за възрастните. За държава, пълноценна и ефективна, парламентарна и изпълняваща правозащитните си функции. Такъв проект трябва да е надпартиен, обществено обсъждан. Не е лесно да се преодолеят интереси, монополи, дори политически нагласи. Но всички трябва да признаем, че в момента обществото ни е обезверено, доверието в институциите и държавата е крайно ниско, няма лостове и алтернативи да възстановим баланса, ако не вземем принципни решения, дори това да включва непопулярни мерки. \n- Местната власт е изправена пред сериозни проблеми. БСП е алармирала, а и вие споменахте, че държавата ви прехвърля все повече отговорности, които не са обезпечени. Има ли решение на този проблем? \n- Централната власт отдавна не включва местните власти в процесите на вземане на решения. Комуникацията е под формата на монолог. Държавата делегира все повече дейности на общините, но принципът, по който се разпределят парите, не се променя. Реално в момента общините осъществяват 2/3 от публичните услуги в страната с 3% от данъчните приходи. Решението е съвсем нов подход, при който с гарантирана финансова обезпеченост общината да може да осъществява политиките на местно ниво, да решава реалните проблеми на гражданите и бизнеса. Така ще може да реши и кадровата обезпеченост в администрациите, която е все по-наболял проблем. Реална децентрализация, колкото и тривиално да звучи, чакаме от години и това е част от планираните мерки в проекта, представен на 21 юли в НДК. \n- Какво бихте посочили като свои успехи предвид факта, че управлявате община Правец вече втори мандат? \n- От 1995 г. съм общински съветник, реално съм в управлението на община Правец повече от две десетилетия. Нуждите на жителите са постоянен процес. Те са обект както на дългосрочна визия, така и на малки, всекидневни проблеми. В Правец изградихме активен обществен диалог с гражданите. Създадохме консултативни съвети по места и към кмета на общината, провеждаме редовни срещи с неправителствени организации, домоуправители, представители на различни местни организации и сдружения. Много добра е комуникацията с Общинския съвет. Този диалог е голяма стъпка в осъществяване на местно управление за и близо до гражданите. Познаването на проблемите и запознаването на хората с предприеманите мерки, често предложени именно от тях, прави местната власт работеща в обществена полза. Иначе ние, кметовете, измерваме своите успехи на избори, хората оценяват направеното гласувайки. По-реална оценка за постигнатото от това няма. \n- Проявяват ли управляващите предразсъдъци спрямо разпределението на средства по общини? \n- За никого не е тайна, че допълнително дофинансиране на общините се извършва по неясни никому критерии, с министерски постановления. Да, има тенденция да се изключват общини, чиито кметове са от БСП, от подобно разпределение на бюджетни кредити. Това е тенденция от години и смятам подобна дискриминация към хората за порочна практика. \nНеобходимо е ясно и прозрачно финансиране, според измерими показатели и резултати. Иначе оставаме в неефективен и несправедлив модел, в който няма нищо демократично и който води до силно понижаване на доверието на хората в институциите. \n- ГЕРБ се заканиха, че ще \"крадат\" кметове на БСП на следващите избори. Страхуват ли се или просто заплашват? Имат ли основание за оптимизма, с който гледат на предстоящите местни избори? \n- Има успешни кметове от различни политически формации и е нормално да има положителна оценка за тяхната работа. Не е новина, че всички партии се сблъскват с проблема за качествени кандидатури за местните избори. \nВ днешно време имаме нови прогресивни, мислещи екологично и напредничаво граждани, които са критични и това е градивно. Те разбират демокрацията като свободата сами да решават всичко - и в квартала, и в града, и в общината, в която живеят. А местната власт и кметовете са максимално близо до хората и техните интереси. Истинско предизвикателство е да управляваш община. Личността на кандидата за кмет и общински съветник е много важна за спечелването на избори. Радвам се, че политическите партии, включително и ГЕРБ, са осъзнали това, и че оценката за работата е станала водеща при търсенето на кандидати за кметове и общински съветници. Защото белег на всяко развито общество и демокрация е независимата и силна местна власт. Към това се стремим всички.   \n \t\n", "date": "2018.07.30", "title": "Необходими са спешни мерки за изостаналите райони"}
