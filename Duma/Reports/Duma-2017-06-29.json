{"url": "http://duma.bg/node/148339", "text": "\"ЧЕЗ Разпределение България\" АД започва извънредно отчитане на електромерите на клиентите във връзка с новите цени на електроенергията, които влизат в сила от 1 юли, съобщиха от пресцентъра на дружеството. \nКомпанията е ангажгирала допълнително над 300 служители за отчитане на електромерите, които ще работят с удължено работно време, както и в почивните дни - на 1 и 2 юли. Поради невъзможност всички електромери да бъдат отчетени в един и същи ден месечните сметки на клиентите ще бъдат преизчислени към датата на въвеждане на новите цени. Потребителите имат възможност сами да отчетат показанията на електромерите си на 30 юни 2017 г. Тези, които ще се възползват от тази възможност, трябва да направят своя отчет на 30 юни и да подадат данните към компанията между 1 и 5 юли. \nЗаради новите цени на тока EVN България също предоставя на своите клиенти възможност сами да отчетат електромерите си, съобщиха от дружеството. Тези, които се самоотчитат, трябва да попълнят показанията на електромерите си на 1 юли 2017 г. в декларация, която се предоставя и попълва в офис на EVN. Приемане на декларациите ще се извършва от 3 до 5 юли 2017 г. \n    \n", "date": "2017.06.29", "title": " ЧЕЗ ще отчита извънредно тока"}
{"url": "http://duma.bg/node/148340", "text": "Глоба от 50 хиляди до 2 милиона лева грози мобилните оператори, които нарушават новите правила за роуминга в Европейския съюз. Това предвиждат предложения за промени в Закона за електронните съобщения. Санкции ще се налагат при подаване на невярна информация във връзка с „политиката за справедливо ползване”. Според новия регламент при надхвърляне на определен обем от данни, ползвани в роуминг, операторът може да наложи ограничение върху потреблението или да определи допълнителна такса върху ползвания мобилен интернет в чужбина. Мобилните оператори са задължени да информират потребителите чрез текстово съобщение при достигане на лимита. Законодателните промени целят при нарушение на разпоредбите да има ефективни глоби, така че интересите на потребителите да бъдат защитени.      \n", "date": "2017.06.29", "title": "2 млн. лв. глоба за телеком, ако нарушава новите правила за роуминга"}
{"url": "http://duma.bg/node/148341", "text": "Прекалено рязко е намаляването на тавана на кешовите разплащания. Предложението за кешовите ограничения трябва да дойде след консултации със специалистите, които са запознати в детайли с паричното обращение. Това заяви вчера пред \"България от ер\" банкерът Левон Хампарцумян във връзка с приетите на първо четене в парламента промени в Данъчно осигурителния процесуален кодекс, с които управляващите се оптват да ограничат тавата на плащанията в брой от 10 хил. на 1000 лв. През миналата седмица в подкрепа на предложенията на ГЕРБ шефът на Асоциацията на банките у нас Петър Андровон заяви, че кешовите плащания са хранилката на сивата икономика. \n\"Проблемът с плащанията в кеш е, че могат да затруднят оборота на парични средства в държавата. Но тази промяна не бори ефективно сивата икономика. Мисля, че това предложение не е базирано на анализи на кешовия обмен\", заяви вчера Хампарцумян. Той подчерта, че няма информация такъв анализ да е направен и напомни, че в европейските държави ограничението е между хиляда и пет хиляди евро. \nДанъчната дисциплина в държавите е различна, като от север на юг се разхлабва, обясни банкерът. Според него, ако се наложи кешовото ограничение, би трябвало да спадне таксата за банкови транзакции, тъй като ще се увеличи количеството им. \nТози самодеен политически театър е един и същ от години и вече става безинтересен, заяви вчера финансовият експерт Георги Атанасов от Българския финансов форум, цитиран от БГНЕС. Според него по тази схема населението по-лесно приема непопулярните мерки. \"Обявява се драстична промяна, чиито измерения преминават и най-строгите правила на страните от ЕС. Обикновено - в месеца преди годишните отпуски. Тества се обществената реакция\", смята експертът. По думите му след като един път населението е било изправено пред вероятността да получи строги ограничения, значително по-лесно, едва ли не с облекчение, приема промяната в ограниченията.     \n", "date": "2017.06.29", "title": " Хампарцумян против рязкото органичаване на плащанията в брой"}
{"url": "http://duma.bg/node/148342", "text": "Производителите на фермерския пазар в София пред МЗХ продадоха вчера продукцията си за броени часове. Всяка сряда до ноември фермери ще излагат стоката си, като вчера бе първият от предвидените 20 пазарни дни, съобщи пред ДУМА Стоилко Апостолов от организаторите на проявата. Над 20 производители, регистрирани по наредбата за директна продажба, предлагаха продукцията си. Очаква се броят им да надхвърли 40, като преобладават производителите от районите на Западна и Централна Стара планина. Повечето от фирмите са малки семейни мандри, но има и представители от пчеларския бранш, както и зеленчукопроизводители.  \nЦената на килограм краве сирене варира от 10 до 12 лв., овчето се продава между 15 лв., а биволското - по 17 лв. за кг. Очевидно купувачите обичат да експериментират, защото до обяд свърши кашкавалът с пресни боровинки, въпреки цената му от 20 лв. за кг. Ферма от с. Бов пък предлагаше първото у нас био \"Синьо сирене\". Килограм от деликатеса струва 35 лв., а производителите поясниха, че предлагат на клиентите си от столицата безплатна доставка. Количествата от акациев и манов мед на биопчелари от Калофер също се изчерпаха още в часовете преди обяд. Цените достигат до 12-13 лв. за 700 мл, като най-евтино се продаваше билковият мед - по 10 лв. \nИнтерес на пазара предизвикаха сиропи и конфитюри без консерванти, като безспорен фаворит беше сироп от глухарче и канела. На пазара не липсваха и нови видове биозеленчуци, като \"магнолд\" - с вкусови качества между спанак и цвекло. Клиентите опитваха пресен биограх, който вървеше по 6,80 лв. за кг, както и биотученица, подходяща за салати. \n сн. Емилия Костадинова    \n", "date": "2017.06.29", "title": " За часове разграбиха продуктите от фермерски пазар в София"}
{"url": "http://duma.bg/node/148343", "text": "Има двойствен стандарт при състава на някои храни, продавани в България и в Европа. Това потвърди на брифинг днес министърът на земеделието и храните Румен Порожанов след заседание на Министерския съвет. Той обясни, че са приключили общо три проверки за двойствения стандарт при храните, а именно - че един и същи продукти с определено съдържание се различават на пазарите в Западна и Източна Европа. \nПроверени са 31 продукта от 5 категории, закупени от Австрия и Германия, и идентични от същите вериги у нас. Основният анализ е на съдържанието върху опаковката, установени са 7 продукта, в които има различно съдържание на съставките, каза Порожанов. При втория анализ - за вкус, консистенция и други параметри, при 3 от продуктите е установена определена разлика. \nФизико-химичният анализ за изписаното на опаковката съдържание и реалното в продукта е направен в пет лаборатории. Анализът е показал, че има отклонения, но незначителни и допустими в регламента за качеството на хранителните продукти. Общият извод от трите анализа е, че 20% от изследваните храни имат различни съставки или определени различни съставки в някои от тях, каза Порожанов. \nБезпокойство поражда обаче направеният допълнителен ценови анализ. Той е за цената в съответните вериги в Германия и Австрия и същите цени в България. 16 от проверените 31 продукта, купени от вериги в Австрия и Германия и от същите вериги у нас, са с по-високи цени у нас. Два вида детски пюрета стрували 80 и 107% повече, отколкото в Австрия и Германия. Между 20% и 70% са по-скъпи млечните продукти. \nКолкото и да е на пръв поглед необяснимо, разликите в цените не са незначителни. Ще поканя КЗП заедно с федерациите, които са за защита на потребителите. Ще обсъдим темата с по-високите цени, за да видим по тяхна линия какво може да се предприеме от гледна точка на комуникация при предлагането на тези услуги\", обясни той. \nПорожанов каза, че темата за двойствения стандарт на храните ще бъде представена на следващото заседание на Съвета на министрите, което ще бъде на 17-18 юли. \"Информацията ще бъде внесена от словашкия колега и ще бъде подкрепена от Вишеградската четворка, плюс другите 4, които участваме в този процес на изследвания. Информацията съдържа именно това безпокойство, което е установено и в другите страни членки за различното съдържание на съставки в едни и същи храни\", добави той. Земеделският министър бе категоричен, че двойният стандарт е факт. \"Действията на правителството ще бъдат съвместни с тези на колегите от Словакия, Чехия, Унгария и др. страни и ще са насочени към комисаря по защита на потребителите за създаването на ред и режим, който да има еднакво предлагане на качеството и съставките на храните на единния европейски пазар\", поясни Порожанов. Най-сериозни са отклоненията при млечните продукти \nНаправените анализи показват, че няма разлика единствено в състава на месните продукти, а най-сериозни отклонения са открити при млечните храни, съобщи по-рано вчера пред БТВ шефът на Българската агенция по безопасност на храните д-р Дамян Илиев. Разлики в състава има още при шоколадови изделия, сокове, безалкохолни напитки и детски пюрета, каза д-р Илиев. Същевременно той определи установените различия като несъществени от гледна точка на европейските стандарти. При това различията били описани в етикетите на продуктите. \nОткритите разлики в състава водят до различно качество на продуктите, но те са безопасни за консумация, каза доц. д-р Тодорка Янковска-Стефанова, зам.-изпълнителен директор на БАБХ пред БНТ. В съдържанието на етикетите са открити разлики при 7 продукта, а в 24 не са открити, посочи тя. Например в детско пюре е установено, че в българското има рапично олио 1,3%, докато в продаваното в Германия то е 0,9%. В Германия обаче протеините са 1,5%, а в България 1%. \nВ България обаче се продавало по-качествено масло, но маргаринът е с по-ниско съдържание на мазнини, отколкото в Берлин и Виена. Друг продукт, чието качество е по-добро от това в Западна Европа, е шоколадът, каза д-р Тодорка Янковска-Стефанова. В детския шоколад обаче има разлика в съдържането на млякото, което е по-малко на продавания продукт на българския пазар. \nИлиев уточни, че местните продукти са единствената група, в която не е установено разлика в съставките на продуктите, продавани у нас, с тези в Германия и Австрия. При месните продукти обаче имаме различия във физико-химичните изследвания - водно съдържание, белтъци, мазнини и т.н., каза Любомир Кунински от БАБХ пред Нова телевизия. В един от колбасите в България водното съдържание е било с 3,2% по-високо от неговия аналог, купен от Германия. Според експерта не става въпрос за \"помпане с вода\", а просто недостатъчно е стоял в сушилнята и не е добре изсъхнал. Съдържанието на мазнини у нас обаче е с 1,2% по-малко от европейския, както има и разлика в съдържанието на сол.     \n", "date": "2017.06.29", "title": "Има двойствен стандарт в храните у нас и в Европа"}
{"url": "http://duma.bg/node/148364", "text": "Цветан Цветанов трябва да свиква с мисълта, че български политици могат да се срещат свободно и в негово отсъствие. Така президентът Румен Радев коментира от Румъния оплакването на зам.-председателя на ГЕРБ, че заедно с други депутати не е бил допуснат до среща на държавния глава с кмета на Свищов Генчо Генчев. \nОт изявлението на президента стана ясно, че Цветанов не е бил изгонен от срещата, просто защото не е бил поканен. Посещението при кмета не е било тържествена среща, а предварително планиран работен разговор, уточняват от \"Дондуков\"2. \nНякои хора явно губят нервите си, когато се говори за силен единен орган за борба с корупцията, вметна Радев по адрес на поведението на Цветанов.     \n", "date": "2017.06.29", "title": " Цветанов да свиква  "}
{"url": "http://duma.bg/node/148352", "text": "Жителите на Белоградчик се обявиха срещу установяването на две кариери за трошен камък, които според тях ще застрашат Белоградчишките скали. В града вече тече подписка срещу проучването и разработката на терените. Пристигна решение на Министерството на енергетиката за разрешаване на проучване на един терен в нашата община, потвърди кметът на общината Борис Николов на пресконференция. Той подчерта, че природната забележителност Белоградчишки скали е включена в индикативния списък на защитени територии на ЮНЕСКО и чрез това разрешение на енергийното ведомство е заплашена от строителството на кариери. \nРешението, което е одобрено и от Министерския съвет, разбуни духовете на цялата общественост за часове. Кметът Николов обясни, че от общината са оценили опасностите, предимствата и недостатъците на подобна бизнес инициатива. Той подчерта, че са преценили необходимостта да се направи всичко възможно, за да се спре проучването за кариерите, защото се отчитат опасностите за природния парк, ако бъде реализирано. Кметът на Белоградчик е внесъл жалба във ВАС, в която иска анулиране на това разрешение за проучване. За много кратък период се появили още 4-5 жалби от обществени организации и физически лица. Те били придвижени към ВАС паралелно с жалбата на кмета. \nЕдинодушно и общинският съвет гласува декларация против проучването, изтъкна Николов. В жалбата си кметът на Белоградчик подробно е описал своите аргументи, в които се подчертава нарушаването на национални закони и европейските правила, свързани с екологията. Градоначалникът изтъкна, че през последните две години частни собственици са направили инвестиции за стотици хиляди за развиване на туризма под формата на къщи за гости и туристически комплекси. От тази гледна точка Николов е притеснен от евентуалното разкриване на кариера. \n\"На 99% съм сигурен че, с тези аргументи ще спечелим делото\", каза той и допълни, че очаква решението на ВАС. През това време се събират подписи против административния акт на Министерството на енергетиката. До момента са събрани 400, каза един от инициаторите, архитект Георги Георгиев. Екологът на община Белоградчик Николай Димитров подчерта, че въпросният първи терен попада в две зони по \"Натура 2000\". По думите му, развиването на кариера е в драстично нарушение на защитената зона по \"Натура 2000\". Димитров уточни, че не е извършена оценка за съвместимост. Това е един от най-емблематичните и разпознаваеми ландшафти не само в България, а и в Европа, изтъкна екологът. \n    \n", "date": "2017.06.29", "title": "Кариери заплашват Белоградчишките скали "}
