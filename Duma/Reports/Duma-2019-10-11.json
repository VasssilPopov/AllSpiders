{"url": "https://duma.bg/svetlo-badeshte-n201284", "text": "Хора с висше и с основно образование ще заемат работни места за... среднисти. Странна конфигурация, а? Е, защо не! Нали става въпрос за България, макар и след 15 години. А и, честно казано, изненади няма. Особено, след като родният бизнес успя в последните 25-30 години да прогони достатъчно можещи и знаещи млади, достатъчно умеещи по-възрастни специалисти от всички области на стопанския и научния живот с мизерните заплати и липсата на осигуровки.  Днес същият бизнес пролива крокодилски сълзи, че у нас няма достатъчно подготвени кадри да заемат работните места, и се пъне да \"внесе\" такива от трети страни. Е, не че и те са с необходимите знания, умения и опит, но българският чорбаджия очевидно тайно се надява да ги подлъже с жълти стотинки. Същият чорбаджия, който продължава да не поддържа връзка с училището и университета, където да си намира кадри. Така поне казват, че се прави в цивилизования свят. А ние комай живеем в периода на началното натрупване на капитала. Поне по отношение на пазара на труда, чието \"светло\" бъдеще трупа над страната ни буреносни облаци. Дали на бизнеса няма да му излезе по-евтино, ако даде повече пари и шанс за нормален живот на можещите?", "date": "2019.10.11", "title": "\"Светло\" бъдеще"}
{"url": "https://duma.bg/ekologiyata-otnovo-e-prioritet-za-kmeta-na-asenovgrad-n201275", "text": "Екологията ще е приоритет в управленската програма за Асеновград и в следващия мандат. Имаме готовност, това е инвестиция в поколенията, обяви на среща с граждани кандидатът на БСП за трети кметски мандат д-р Емил Караиванов. Той обяви, че с инвестиция от 10 млн. лв. ще се работи за качествено решение на проблема с отпадъците. Имаше неудобства с етапите на реализация на т.нар. воден цикъл за Асеновград, но хората ще усетят трайно подобрение във ВиК услугите, увери Караиванов. \"Нашата цел е Кърджали да бъде Силициевата долина на България. 56% от гражданите искат промяна. С опитни хора можем да донесем промяната, за да няма повече експерименти\", заяви кандидатът на БСП за кмет на община Кърджали Милко Багдасаров. Той посочи, че основните проблеми на града не се решават нито от общинската, нито от държавната администрация, но само \"БСП за България\" предлага конкретна програма. Багдасаров е убеден, че младите ще се върнат в Кърджали, ако имат професионална реализация с добри заплати. Безработицата, инфраструктурата, незаконните сметища, липсата на средства за неотложни разходи са основните проблеми, очертали се при срещите на кандидата на БСП за кмет на община Хасково Коста Стоев с жителите на села в региона. Много от читалищата са затворени или полуразрушени, няма пенсионерски клубове, няма работа. Стоев планира да отделя пари от общинския бюджет за всяко село, а общината да е посредник и да стимулира партньорството между местните производители на суровини, преработващите и търговските фирми. Финансова подкрепа ще има и за развитието и запазването на фолклора и традициите, увери той.  Кандидатът на левицата за кмет на варненския район \"Приморски\" доц. Огнян Къчев откри изнесен предизборен офис за граждани. Кандидатът за кмет на Варна проф. Анелия Клисарова определи доц. Къчев като изключително достоен и честен човек, защитаващ интересите на варненци. Клисарова обеща да изгради прозрачни отношения с жителите на общината, да чува и решава проблемите на града.", "date": "2019.10.11", "title": "Екологията отново е приоритет за кмета на Асеновград"}
{"url": "https://duma.bg/tsatsarov-ninova-i-radev-ne-sa-se-sreshtali-s-reshetnikov-n201276", "text": "Към този момент в досъдебното производство няма данни Корнелия Нинова и Румен Радев да са имали контакти с ген. Леонид Решетников, заяви главният прокурор Сотир Цацаров. Коментарът му дойде в отговор на въпрос по повод \"шпионския\" скандал с \"Русофили\". \"Има данни за намесата на ген. Решетников в много неща, които са свързани с ориентацията на политическия и не само политическия живот в България. Нито личността на г-жа Нинова, нито личността на президента Радев, нито техни твърдени контакти с ген. Решетников, са послужили като повод за образуване на това досъдебно производство, нито до момента в страниците на досъдебното производство има каквито и да е доказателства в тази насока\", обяви Цацаров.  По казуса със спирането на \"Хоризонт\" главният прокурор очаква да има лице, което да бъде привлечено като наказателна отговорност. \"Очаквам да бъдат взети съответни мерки от органите, които отговарят, затова щото институция като национално радио или национална телевизия да не се окаже, че може да спре излъчване на базата на един мейл. Това като факт, като случило се бе необяснимо за мен и моите колеги. Ние сме свикнали да търсим документ, заповед, разпореждане, искане или нещо такова\", коментира той, след като бе на изслушване във временната парламентарна комисия по казуса.", "date": "2019.10.11", "title": "Цацаров: Нинова и Радев не са се срещали с Решетников"}
{"url": "https://duma.bg/montana-e-s-nay-mnogo-onkobolni-n201271", "text": "Монтана е регионът с най-голям брой пациенти с онкологични заболявания у нас, сочат данни от доклад на Националния център за обществено здраве и анализи, цитиран от МЗ. Според него не се наблюдава увеличение на раковите заболявания в пограничните на Сърбия райони в периода на военни действия. Данните са представени в отговор на въпрос на народните представители от БСП Цветан Топчиев и Филип Попов към министъра на здравеопазването Кирил Ананиев. Почти двойно са се увеличили регистрираните случаи на рак у нас за периода 2002-2018 г. - от 2463 на 100 хил. население вече са 4190.  В пограничните на Сърбия райони Видин, Кюстендил, Перник и София болестността е по-ниска от средната за страната за периода от 2002 до 2018 г., но в област Монтана бележи ръст и е по-висока от 2005 до 2018 г.", "date": "2019.10.11", "title": "Монтана е с най-много онкоболни"}
{"url": "https://duma.bg/bsp-podkrepi-s-usloviya-deklaratsiyata-za-skopie-n201279", "text": "ПГ \"БСП за България\" подкрепи с условия декларацията на НС за започване на преговори за присъединяване към ЕС на Северна Македония и Албания. След двучасов дебат по обвързващите условия на страната ни към Скопие парламентът прие документа със 129 гласа \"за\", четири \"против\" и един \"въздържал се\". Против бяха трима социалисти и един атакист. \"Въпреки че не сме безкритични към направеното до момента, правим усилието да вървим заедно напред и разчитаме на чуваемост от управляващите. За пръв път имаме шанса да бъдем заедно с днешната Република Северна Македония в един съюз и уникална възможност да се доближим до националния идеал от 1878 г.\", отбеляза Кристиан Вигенин от БСП.  \"Нека кажем на нашите партньори, че даваме зелена светлина, но няма да допуснем в ЕС страни, които не са добронамерени към нас и преиначават или присвояват нашата история. Не очакваме от тях да правят компромиси с истината, а да я потвърдят такава, каквато е, без да поставяме под съмнение устоите на Северна Македония\", заяви зам.-председателят на НС. Вигенин определи отсъствието от дебата на външната министърка Екатерина Захариева като поредното обидно неглижиране на парламента. Според Валери Жаблянов от БСП Захариева трябва да подаде оставка, защото декларацията е признание за гигантския провал на договора с Македония.  В декларацията НС настоява правителството да следи изпълнението на договора със Северна Македония и прилагането на Закона за малцинствата в Албания. От Скопие се изисква да се придържа към научното тълкуване на историческите събития и да се въздържа от претенции за признаване на \"македонско малцинство\" в България. В декларацията влезе и предложението на Таско Ерменков от БСП македонските власти да реабилитират жертвите и репресираните заради българско самосъзнание, но не само от тоталитарния югорежим, както гласеше първоначалният текст.  По-рано стана ясно, че се предвижда изграждането на нов граничен пункт между България и Северна Македония или разширяване на съществуващ, както и стимулиране на малките и средните предприятия в пограничните общини.", "date": "2019.10.11", "title": " БСП подкрепи с условия декларацията за Скопие"}
{"url": "https://duma.bg/nay-setne-zadvizhiha-izbora-na-shef-za-kpkonpi-n201277", "text": "Повече от два месеца след като Пламен Георгиев подаде оставка като шеф на антикорупционната комисия (КПКОНПИ), Народното събрание се сети, че трябва да задвижи процедурата по избор на негов наследник. Звеното се управлява от Антон Славов още отпреди това, тъй като Георгиев бе в отпуск заради проверките на незаконната му тераса. Срокът за избор на наследник на Георгиев изтече на 30 септември, но процедурата дори не е започнала. Вчера парламентарната комисия за борба с корупцията най-сетне прие правила за избора. Очаква се те да бъдат утвърдени от депутатите след предизборната им ваканция. Председателят на комисията Борис Ячев (НФСБ) прогнозира, че наследникът на Георгиев ще е избран от НС до края на ноември. Партиите имат 14-дневен срок за номинации след гласуването на правилата в зала. Кандидатите трябва да внесат концепцията си за работата на КПКОНПИ, декларация за имотно състояние и конфликт на интереси. Те ще бъдат проверени за принадлежност към ДС. Все още не е ясно дали ще мине забравеното предложение на ГЕРБ да отпадне изискването за юридическо образование. Междувременно започна събарянето на незаконната тераса, която доведе до поредните скандали около Георгиев. Бойко Борисов призна, че той е накарал бившия шеф на КПКОНПИ да я махне, ако иска да стане консул в Испания. Вицепремиерът Екатерина Захариева откри вчера новото ни генерално консулство в Барселона, за него ще отговаря Цветелин Цолов. Досега той ръководеше консулството във Валенсия, където отива Пламен Георгиев, чието назначение предизвика гнева на Българското дипломатическо дружество. ", "date": "2019.10.11", "title": "Най-сетне задвижиха избора на шеф за КПКОНПИ"}
{"url": "https://duma.bg/tsvetanov-praznuva-s-arteks-fandakova-se-sadi-s-firmata-n201278", "text": "Часове след като Бойко Борисов атакува вербално бившия си съратник Цветан Цветанов, ексвътрешният министър възпламени скандал. В мрежата се появи снимка на гербаджията, прегърнат с близкия му певец Веселин Маринов, арх. Пламен Мирянов - съсобственик на \"Артекс\", и Николай Колев - кумец на Цветанов и съпруг на Ваня Колева, която бе зам.-министър на спорта. ДУМА припомня, че жилищата на Цветанов и семейство Колеви, закупени на изключително ниски цени от \"Артекс\", доведоха до \"Апартаментгейт\" и повлякоха куп оставки, включително на Цветанов и Колева. Снимките се появиха буквално часове, след като Борисов коментира раздялата на ГЕРБ с Цветанов с признанието: \"Апартаментгейт\" ни разби, тежко репутационно ни удари\". Борисов даде да се разбере, че е обиден на дългогодишния си най-близък сътрудник за интервютата, в които критикува управлението.  Кадърът бе разпратен до някои медии от инициативния комитет \"Лозенец\", който води кампания срещу строителството на сградата \"Златен век\" от \"Артекс\". Комитетът обвинява Цветанов в лобизъм при приемането на законови поправки, облагодетелствали строителя.  Снимката е направена на тържеството по повод 50-годишнината на собственика на танцовия ансамбъл \"Българе\" Христо Димитров. Пред \"Дневник\" Пламен Мирянов е потвърдил автентичността й. Според него нямало нищо притеснително, а на събитието присъствали над 500 гости. Опитите на ДУМА да открие оригиналния кадър в социалните мрежи завършиха с неуспех. Той е премахнат, както и \"неофициалните\" видеа от събитието. В профилите на Димитров и ансамбъла обаче стоят снимки с Веселин Маринов и други гости. Сред поканените е й шефът на \"Главболгарстрой\" Симеон Пешов. Докато Цветанов празнуваше с шефа на \"Артекс\", Йорданка Фандъкова води съдебна битка с фирмата. Кметицата оспори законността на \"Златен век\" в район \"Лозенец\", предстои ВАС да се произнесе по съдебния спор. След \"Апартаментгейт\" Бойко Борисов нареди на ДНСК да спре строежа, както и направиха, но Софийският административен съд обяви, че няма правни основания за спирането. ДНСК обжалва пред ВАС.", "date": "2019.10.11", "title": "Цветанов празнува с \"Артекс\",  Фандъкова се съди с фирмата"}
{"url": "https://duma.bg/sportat-po-televiziyata-futbolistite-na-balgariya-gostuvat-na-cherna-gora-n201316", "text": "Футбол по БНТ 1 21.45 Черна гора - България по БНТ 3 21.35 Чехия - Англия 0.10 Евроквалификации (обзор) по Евроспорт 1 Тенис 14.55 и 19.30 Турнир в Линц (жени) по Макс спорт 1 7.30 \"Мастърс\" в Шанхай по Макс спорт 2 Волейбол, Световна купа 9.00 Италия - Русия 12.00 САЩ - Канада Баскетбол 21.30 Олимпиакос - Валенсия ", "date": "2019.10.11", "title": "Спортът по телевизията, футболистите на България гостуват на Черна гора "}
{"url": "https://duma.bg/190-000-rabotni-mesta-po-malko-do-15-godini-n201280", "text": "До 2034 г. броят на заетите ще падне със 190 000 души в сравнение със сега според министъра на труда Бисер Петков. Основната причина за намалението на заетостта са негативните демографски процеси. Най-сериозен ще е спадът сред работещите с основно и по-ниско образование - 37,8%. Най-слабо засегнати ще бъдат висшистите - едва с 0,4 на сто по-малко ще са работните места за тях. Хората с висше образование, които ще работят по-нискоквалифициран труд, ще са приблизително 38 хил. Близо 40 хил. българи с основно образование ще заемат работни места, изискващи по-висок ценз.  След 15 години най-търсени ще бъдат медицинските сестри, акушерките и учителите по общообразователна подготовка, прогнозират експерти. След 2020 г. влиянието на негативните демографски процеси ще доведе до намаление на заетостта. До 2034 г. спадът ще бъде около 6%, а броят на заетите ще намалее до около 2,962 млн. души, което е с близо 190 хил. по-малко отсега. Това обяви министърът на труда и социалната политика Бисер Петков при откриването на форум за представяне на резултатите от актуализираните средносрочни и дългосрочни прогнози за развитието на пазара на труда. Най-много ще намалеят заетите с основно и по-ниско образование - с 37,8%. С 3,1% по-малко спрямо сега ще са заетите среднисти, едва с 0,4% ще намалеят висшистите. И настоящите прогнози, и представените през март от МТСП показват структурни дефицити за кадри със средно образование и излишък на хора с основно и висше образование, коментира Петков. Според очакванията през 2034 г. структурните дефицити за кадри със средно образование ще засегнат над 77 000 работни места, на които ще бъдат ангажирани хора с по-ниска и по-висока квалификация от необходимата. Хората с висше образование, които ще работят на места, изискващи по-ниска квалификация, ще са приблизително 38 хил. Около 40 хил. българи с основно образование ще заемат работни места за хора с по-висок ценз. Най-търсените след 15 години ще са медицинските сестри и акушерките, учителите по общообразователна подготовка за средно и начално образование, прогнозира доц. д-р Ралица Ганева от изследователския екип, направил прогнозите. Според нея въпреки демографската криза и проблемите с раждаемостта, ако България внедри образователните политики, които са стандарт в Европа, ще има нарастваща нужда от учители. През 2024 г. в образованието се очаква да бъдат заети 204 хил. души, от тях половината ще са над 50 г., а 80% ще са жени. Ще намалява търсенето на продавачи заради свиването на търговията и преструктурирането на икономиката. Все по-малко ще се търсят сервитьори, бармани и готвачи. Професиите, изискващи по-ниска квалификация, ще намаляват, а тези със специфична квалификация ще стават все по-важни на пазара на труда, обобщиха експертите. Ще се задълбочават регионалните дисбаланси на пазара на труда, ще се увеличи делът и на работниците над 55 г. Най-много висшисти ще се търсят в София, Пловдив и Варна.", "date": "2019.10.11", "title": "190 000 работни места  по-малко до 15 години"}
{"url": "https://duma.bg/nyama-da-ima-instruktori-na-shoforskite-izpiti-n201270", "text": "При организирането и провеждането на изпитите на кандидатите за шофьори вече няма да присъства инструктор от учебния център. Вече ще присъства само служител на ИА \"Автомобилна администрация\". Това предвиждат мерките за подобряване на дейността на агенцията, предложени от министъра на транспорта Росен Желязков и одобрени от министрите. Планирано е също създаването на интегрирана електронна система за контрол на изпитите, чрез провеждане на практическите изпити в моторни превозни средства, оборудвани с видеонаблюдение и датчици, отразяващи автоматично грешките. По този начин ще бъде ограничен субективният фактор и ще се осигури контрол върху маршрута на изпита. Предвижда се разработването на единна информационна система на ИА \"Автомобилна администрация\", тъй като сегашната система е набор от модули по отделни дейност, с ниска степен на интеграция помежду им или с външни регистри. Наличните електронни услуги са от \"първо поколение\" и позволяват единствено подаване с квалифициран електронен подпис. С изграждането на единната информационна система ще бъде осигурено автоматизиране на процесите по обработването на заявленията за административни услуги, чрез свързаност с външни и вътрешни за агенцията регистри и информационни системи. За подобряването на контролната и административно наказателната дейност са предвидени структурни промени чрез тристепенна система, която ще включва осем регионални дирекции с контролни функции вместо сега съществуващите 27 областни отдела. Областните отдели ще запазят административните си функции по обслужването на граждани, както и дейности по провеждането на изпити на кандидатите за водачи. Контролната дейност ще бъде организирана в няколко регионални дирекции: София, Пловдив, Бургас, Варна, Стара Загора, Плевен, Русе и Враца. В рамките на новите регионални дирекции ще има средно 8 или 9 контролни екипа, с изключение на София, като по този начин ще могат да се осигурят над 15 екипа.", "date": "2019.10.11", "title": "Няма да има инструктори на шофьорските изпити"}
{"url": "https://duma.bg/yavor-bozhankov-iska-gorna-oryahovitsa-za-horata-n201260", "text": "Младият депутат от \"БСП за България\" Явор Божанков влиза в кандидаткметската надпревара за Горна Оряховица с чисто сърце и ясно послание - градът е място за хората, не за печалбите. \"Често ме питат защо оставям престижната си работа като народен представител и дали това не е стъпка назад. Не, не е. Родният ми град се нуждае от промяна. Като депутат натрупах опит и контакти на национално ниво, които могат да ми помогнат като кмет. През последните две години показах, че не се страхувам да отстоявам важни битки за хората, дори с цената на политически натиск над мен и заплахи\", споделя Божанков. Той е от хората, които винаги казват истината, защото е убеден в нея. Доказа, че не се поддава на външни влияния и не допуска някой да му диктува позиции и действия. Решението му да се кандидатира за кмет на родния си град дошло след разговор с високопоставен член  от ГЕРБ преди година на празника на Горна Оряховица.  Представителят на управляващата партия, видимо горд от ремонт на площада, го попитал не мисли ли, че обликът на Горна Оряховица е променен\". \"Отговорих му, че тук съм роден, че синът ми расте тук и че помня един друг облик от моето детство, когато площадът беше пълен с млади хора\", разказва Божанков.  \"Станах народен представител на 27 години. Тогава мнозина си казаха: \"Че какво е видяло това момче от живота, какъв депутат ще става!?\". Умните хора обаче са казали: \"Не питай старо. Питай патило\". Голямата политика на жълтите павета е предизвикателство далеч отвъд всичко, с което се бях сблъсквал. Работата в НС ми даде хоризонт от наднационално ниво. Този безценен опит мога да пренеса и в родния си град\", подчертава Божанков. Той си припомня битката си в името на хората срещу въвеждането на такса за дрехи, платове и обувки, в която е излязъл победител. Една от каузите на младия политик е и битката за трасето на АМ \"Русе - Велико Търново\", планирано прекалено далеч от Горна Оряховица и заплашващо със застой местната  икономика. \"Не се отказвам от тази кауза. Важно е да осигурим скоростна връзка към магистралата, която да изведе тежкия трафик извън селата Първомайци и Поликраище\", категоричен е Божанков.  Става баща на 23 години. Днес синът му е на прага на първи клас. Насърчава връстниците си да създават семейства и да бъдат обществено активни. \"Да си обществен деец и родител не е демоде. Чудесно е\", призовава младият горнооряховец.         \"Администрацията и бизнесът не бива да бъдат зависими от настроенията и промените в политиката. Нямам намерение да правя чистки, защото при подобни промени често добри експерти са си отивали. Вярвам, че когато лидерът води администрацията си правилно, хората могат да работят по различен начин\", категоричен е Божанков.   Неговото верую е да води и вдъхновява. Той иска да превърне Горна Оряховица в чист европейски град с добра инфраструктура. Иска детето му да живее в спретнат, подреден и зелен град. Божанков смята, че трябва да се засилят връзките между образованието и местната индустрия. \"Корупцията е голяма тема в община Горна Оряховица и в България, защото дава отражения в социалната сфера, в строителството, в инфраструктурата, в чистотата, в сигурността на гражданите. Родният ми град влезе в националните медии като най-зле почистваната от снега община. Фирмата беше глобена с дребни средства, но гражданите останаха с проблемите. Кметът контролира изпълнението на договорите. Отделна тема са условията, залегнали в тях. Трябва твърда ръка\", смята Божанков.   \"Нека издигнем града над обичайните негативизъм, компромати и интриги. Да работим с чисти сърца за доброто на Горна Оряховица. Самите ние показваме джентълменска предизборна кампания. Нека силите ни са насочени към диалог с гражданите. Да бъдем почтени помежду си\", обръща се към опонентите си Божанков.", "date": "2019.10.11", "title": "Явор Божанков иска Горна Оряховица за хората"}
{"url": "https://duma.bg/d-r-delyan-georgiev-iskam-da-zhiveem-v-po-dobar-i-ureden-svyat!-n201261", "text": "- Винаги съм бил човек на предизвикателствата. Обичам да изпитвам себе си в различни трудности. Това е и една от причините да започна работа в Спешна медицинска помощ - София, където трудностите, напрежението и бързите, отговорни действия са всекидневие. Няма по-голяма отговорност от това да държиш живота в ръцете си, да вземеш едно или друго решение, което повлиява нечия съдба. Обичам да съм полезен, обичам да помагам. Затова станах и лекар. Поради тези съвкупности от мои лични усещания за живота, за това какво е правилно и какво не, взех решение да участвам в местните избори тази година. Никога не съм бил безпристрастен към всичко онова, което се случва около мен, в дома ми, в града, в кварталите... Човек би следвало да бъде активен участник в обществения живот. Ние сме социални същества със стремеж да променяме заобикалящата ни среда. Това и за мен е движещ мотив. Искам всички да живеем в един по-добър и уреден свят. А как ще стане това, без да вземем нещата в свои ръце и да дадем активен пример и принос в тези процеси? - Проблемите на район \"Изгрев\" с трите му квартала - \"Изток\", \"Изгрев\" и \"Дианабад\", са много. Един от най-привлекателните за живеене райони в София в момента се задъхва от множество неразрешени градоустройствени казуси, мудна администрация и липса на дългосрочна мисъл в управлението. Общинската администрация е съставена от външни за района хора, които не познават в детайли проблемите на живеещите, не са наясно с инфраструктурата и спецификата на живот в трите квартала. - Район \"Изгрев\" никога повече няма да бъде такъв, какъвто го помним от детството си. Всичко се промени, и то много. Презастрояването, което не е съобразено със съществуващата инфраструктура, трайно преобрази кварталите ни. За съжаление много от прословутата зеленина на района изчезна, отстъпила място на многоетажни кооперации. Изсякоха се стари дървета, унищожиха се не една и две детски площадки и съоръжения. Бетонната джунгла бързо настъпва. Наш дълг е да оказваме влияние върху тези пагубни за окръжаващата ни среда процеси. Считам за нужно да бъде проведен местен референдум за иницииране на мораториум върху жилищното строителство в района, защото от чисто градоустройствена гледна точка отдавна сме достигнали пределния лимит на жилища. До средата на другата година се очаква населението на трите квартала да се удвои. Сами си давате сметка какъв проблем е това. Местата в детските градини и сега не достигат, а тогава? Да не говорим за местата за паркиране. Тях просто ги няма. Жителите на \"Изгрев\" живеем в един малък ад, в който намирането на паркомясто е нечовешко изпитание... - Идеите за строителство в Борисовата градина, различно от парковото такова, граничат с предателство спрямо софиянци. Това е емблематичен парк, за който всички ние трябва да работим, да поддържаме и съхраняваме за поколения напред. Ловният парк в момента представлява една занемарена гора. Тъжно, но факт. С моя екип сме разработили цялостна стратегия за природосъобразно управление на парковете на територията на район \"Изгрев\", която включва и съвместни действия с млади възпитаници на Лесо-техническия университет. - Като родител отлично съм запознат, за съжаление, с трудностите при записване на децата в детските градини. Местата не достигат. Квартал \"Изгрев\" е един от малкото софийски квартали без изградена детска градина. В програмата ми за управление на района ясно съм записал като ангажимент построяване на нова детска градина. Място за нея в квартал \"Изгрев\" има, противно на твърденията на нашите опоненти, които гръмко заявиха, че в района не може да бъде изградена детска градина поради липса на свободен парцел. - Можещи и знаещи. Млади специалисти с хъс за работа в полза на хората и опитни професионалисти, доказали се с уменията и моралните си устои. - Район \"Изгрев\" има нужда от компетентно, честно и отговорно управление. От управление в полза на хората. За последните няколко мандата разруха стана ясно, че единствено БСП е способна да бъде алтернатива, гарант за такова управление. - Район Изгрев е част от София... - На 34 години съм, женен, с три деца. Живея и съм отраснал в район \"Изгрев\".  - Семейство, честност, отговорност, приятелство. - Свободно време почти не ми остава, но когато все пак го намеря, се старая да го отделям за семейството си, за приятелите. Обичам четенето и риболова също.", "date": "2019.10.11", "title": " Д-р Делян Георгиев:    Искам да живеем в по-добър и уреден свят!"}
{"url": "https://duma.bg/kratki-novini-n201262", "text": "Русия обяви, че Иран е освободил руската журналистка, която беше арестувана в продължение на близо две седмици. Юлия Юзик е била освободена и е напуснала Иран с полет на \"Аерофлот\", като е пристигнала в Москва на летище \"Шереметиево\". Миналата седмица иранските власти заявиха, че случаят се отнася до визово нарушение и не е свързан с борба с шпионажа. Президентът на Съединените щати Доналд Тръмп планира да издаде лицензи на малък брой големи американски компании, които работят с Huawei, така че те да могат да \"доставят нечувствителни стоки\" на китайската компания, която е поставена в черен списък в САЩ. Американските компании с тесни връзки към \"Хуауей\" включват \"Гугъл\" и \"Микрон\". Европейският съюз подаде иск срещу Полша в Съда на ЕС заради новия дисциплинарен кодекс на съдиите, който застрашава тяхната независимост. Последният залп от Брюксел идва в навечерието на изборите в Полша, които управляващата ДПраво и справедливостФ очаква да спечели, като обещава политическо противопоставяне с ЕС. В третото дело на ЕС срещу Варшава по съдебни въпроси Европейската комисия заяви, че новият закон Дне гарантира необходимата защита на съдиите от политически контролФ.  С над една трета ще бъде намален броят на депутатите в двете камари на парламента на Италия. Долната камара одобри намаляването на депутатите в нея от 630 на 400, а сенаторите ще намалеят от 315 на 200. Рестриктивната мярка беше едно от основните обещания на движението \"Пет звезди\", основната партия в управляващата коалиция. В момента Италия има втория най-голям брой депутати в ЕС след Великобритания.", "date": "2019.10.11", "title": "Кратки новини"}
{"url": "https://duma.bg/evdokiya-asenova-mozhe-i-znae-kak-da-vazrodi-radomir-n201259", "text": "\"Където и да ходиш, каквото и да правиш, сърцето винаги те връща у дома. Общината е нашият общ дом и от всички нас зависи да бъде уютен и подреден. Извървях дълъг път - образование, кариера. Натрупах опит като заместник-кмет, народен представител, преподавател в софийско елитно училище. Всичко това ми дава основание да приема предизвикателството да се кандидатирам за кмет на община Радомир. Това споделя Евдокия Асенова. Тя обича родния си град, опит да го променя, има идеи, подготвен екип.  \"Радомир заслужава да си върне хората и духа, а радомирци - да живеят в модерен европейски град. Радвам се на подкрепата на моите съмишленици, на моите приятели, на мои бивши ученици. Идеите, които споделям на страницата си във фейсбук, срещат одобрението на широк кръг от хора. Това ми дава сили и вяра, че съм взела правилното решение\", подчертава Евдокия.  Бившата депутатка от БСП не спира да мечтае и така съхранява младежкия си дух. На различна възраст мечтите й са били свързани с различни неща. Но реализираната й мечта е да бъде учителка.  \"Преди да почнем подготовката на \"Визия за Радомир\", направихме допитване да нашите съграждани кои според тях са основните проблеми в района и какво биха искали да се промени в нашия град. Повече от 30% определят като водещи проблеми водопровода и канализацията, пътната настилка и здравното обслужване\", разказва Асенова. Следват недостатъчното места за отдих и спорт, качеството на социалните услуги, сметоизвозването и снегопочистването, бездомните кучета, поддържането на зелени площи и улично осветление. \"Напълно естествено е при тези условия и в такава среда демографската криза да е вече факт и в нашата община. Населението намалява, младите хора напускат града. А хората са най-ценният ни ресурс. Така че първостепенна грижа на местната власт е да даде перспектива на младите и трудоспособните хора да останат и да работят в общината\", разказва Евдокия.  Младата жена предлага решения Радомир да стане привлекателен за младите семейства, с активна грижа за здравето на децата и възрастните хора, с грижа за образованието, духовността, културата и спорта; община на предприемчивите и активните, на модерните бизнес практики. Община, която цени и използва разумно ресурсите, с които разполага - минерални извори, торф, планини и обработваеми земи. Община с достъпно и навременно административно обслужване, с чиста и достъпна градска среда, с поддържани междублокови пространства.  \"В нашата програма посочваме конкретни обекти, знакови за радомирци, чието възстановяване, реконструкция или преустройство трябва да станат в обозримо време. Такива са водопадът Бучалото и прилежащият му парк, градското езеро, лятното кино и др. Екипът, който подготви \"Визия за Радомир\", предлага и конкретни финансови решения за реализирането на всеки един от предложените проекти, обяснява Евдокия. Радомирци познават кандидатите на БСП. Всеки от тях е авторитет в средите, в които работи, живее или учи. Това е балансиран екип от подготвени, амбицирани, знаещи и можещи хора, амбицирани и мотивирани да работят за по-добър и достоен живот в община Радомир.  Евдокия Асенова призовава съгражданите си да излязат и да гласуват на 27 октомври, като се доверят на своята съвест, на вътрешния си глас за това кое е най-доброто за Радомир, за днешния ден и за утрешното развитие. \"Само активната гражданска позиция, изразена с пускане на бюлетина, може да определи посоката, в която общината ще се развива. Пропускайки тази възможност и отговорност, ние даваме път на други, негативни тенденции, на други методи за формиране на резултатите.  \"Всеки глас е важен и има смисъл да се гласува! С номер 56 в интегралната бюлетина - \"Единени за по-добър и достоен живот в община Радомир, днес и утре!\", призовава своите съграждани Евдокия.", "date": "2019.10.11", "title": " Евдокия Асенова може и знае как да възроди Радомир "}
{"url": "https://duma.bg/padna-rumanskoto-pravitelstvo-n201263", "text": "Правителството на Румъния падна при вот на недоверие в местния парламент. Внесеното от румънските опозиционни партии предложение срещу правителството на премиера Виорика Дънчила беше прокарано с 238 гласа при необходими най-малко 233 депутати в 465-местния парламент. Предложението, озаглавено \"С цел да възстановим Румъния, правителството на Дънчила трябва незабавно да бъде свалено\", беше внесено няколко дни преди официалния старт на кампанията за президентските избори през ноември. През 2020 г. страната ще проведе парламентарни и местни избори. Днес президентът Клаус Йоханис започва консултации с всички парламентарни групи, а след това ще номинира този, който може да получи подкрепата на парламента. Румънски медии отбелязват, че е трудно да се прогнозира кой ще е новият премиер на страната.", "date": "2019.10.11", "title": " Падна румънското правителство"}
{"url": "https://duma.bg/zelenski-poiska-sreshta-s-putin-n201264", "text": "Президентът на Украйна Владимир Зеленски заяви, че е необходима среща с руския лидер Владимир Путин за прекратяване на войната в Източна Украйна. Зеленски обяви това на шестчасов \"пресмаратон\" в Киев. Украинският президент обаче уточни, че засега лична среща между него и Путин е невъзможна. \"Никой не говори за това, защото всички са против\", каза той, без да уточни за кого именно говори. Зеленски добави, че среща с руския президент се разглежда на международно ниво само в \"нормандския формат\". Датата все още се съгласува, при това с Русия ще се договаря Германия. Зеленски обаче уточни, че лична среща с Путин \"трябва да има, ако искаме да спрем войната\". Президентът обвини своя предшественик Порошенко в опит да оглави нов Майдан. По мнението му Порошенко \"на физиологическо ниво\" забравя, че той вече не е президент и не иска да повярва в това. \"Но проблемът е в това, че той леко подстрекава хората\", заяви Зеленски. Украинският президент заяви, че не се бои от нов Майдан. \"Във всеки момент, ако обществото не иска да бъда президент, няма да има кръвопролития. Но хората тогава точно няма да изберат спиране на войната от меню, което е на продажба на политическия пазар\", заяви Зеленски.", "date": "2019.10.11", "title": "Зеленски поиска среща с Путин"}
{"url": "https://duma.bg/turskata-armiya-zavze-sela-v-severna-siriya-n201265", "text": "Турските въоръжени сили завзеха всички обозначени цели по време на новата операция \"Източник на мира\" в съседна Сирия, гласи съобщение на военното министерство. Операцията се провежда по суша и въздух и продължава съгласно плановете. Министерството не уточнява кои населени пунктове са взети. Турските медии обаче твърдят, че в първия ден от операцията за завзети няколко села близо до град Рас ел Айна, провинция Хасеке. При сраженията за града да загинали 14 турски войници, а прокюрдската коалиция \"Силите за демократичния Сирия\" (СДС) заяви, че успешно отразява турското настъпление. Междувременно сирийските кюрди са осуетили опит на части от \"Ислямска държава\" да се възползват от турската операция и да извършат нападение в района на същия град, съобщи телевизия \"Ал Маядин\". Терористите се опитали да завземат село недалеч от града.  Отделно турски части са влезли в околностите на граничния град Тел Абяд. Там и в самия град не се виждали кюрдски бойци, твърди в. \"Миллиет\". Но СДС твърди, че в боевете са ликвидирани 4 турски танка и са загинали петима турски войници. В същото време сирийските кюрди са обстрелвали с миномети турския град Джейлапинар. Турската артилерия открила огън срещу точки в град Рас ел Айн, откъдето бил обстрелван Джейланпинар.  Според кюрдски източници при боевете са убити двама мирни жители и са ранени още около 20. Убити са също седем кюрдски бойци и 16 са ранени. На свой ред Сирийският център за човешки права твърди, че досега най-малко 19 членове на СДС и 8 цивилни са били убити от турски обстрели и въздушни удари. Анкара обяви, че са убити 120 кюрдски бойци.  По информация на \"Ал Хадас\" турски самолети са нанесли общо 16 удара по позиции на кюрдски формирования, по техни контролни пунктове и бази в населените места Мешрафия, Хирбет-Банат, Ал Асадия и Бир Нух. Гъсти облаци дим се издигат над тези райони. Турска авиация е била забелязана в небето над град Дербасия, разположен на 50 км от границата с Турция. Артилерията обстрелвала град Айн Иса, както и район между градовете Рас ал Айн и Тал Абяд. Официално обявената цел на операцията е да се създаде буферна зона, където да бъдат заселени сирийските бежанци в Сирия. Прикритата цел е да се прекъсне връзката между кюрдите в Сирия и Турция. Дамаск окачестви операцията като агресия, тя бе осъдена и от Запада.  За четвъртък бе предвидено спешно и закрито заседание на Съвета за сигурност на ООН по искане на Великобритания, Франция, Германия, Белгия и Полша. Преди заседанието Турция увери ООН, че операцията й в Северна Сирия ще бъде \"пропорционална, премерена и отговорна\". В писмо до Съвета турският посланик в ООН Феридун Синирлиоглу уведоми, че операцията е насочена само срещу терористи и техните скривалища, убежища, военни позиции и оборудване. Посланикът уверява, че са взети всички предпазни мерки, за да се предотвратят щети за цивилното население.  Турският президент Реджеп Ердоган заплаши ЕС, че ще пусне милиони бежанци към границите му, ако критикува военната офанзива на Турция в Сирия. \"Хей, ЕС, събуди се! Казвам го отново: ако се опитате да наречете нашата операция там инвазия, нашата задача е проста: ще отворим вратите и ще изпратим 3,6 милиона мигранти към вас\", каза Ердоган в реч пред парламента на Турция.  Междувременно Доналд Тръмп обясни, че се отказал да защити кюрдите в Сирия, защото те не били помогнали на САЩ по време на Втората световна и по-специално по време на десанта в Нормандия. Той направи това в отговор на въпрос на журналисти, който отбелязал, че кюрдите са помогнали на САЩ да \"победят \"Ислямска държава\".  \"Както някой писа днес в много, много силна статия, те (кюрдите) не ни помогнаха по време на Втората световна война, не ни помогнаха например в Нормандия\", отвърна президентът. Изданието \"Дейли Бийст\" отбелязва, че Тръмп се позовава на публикация в консервативния сайт \"Таухол\". Авторът на този текст отбеляза, че \"кюрдите не са се притекли на помощ в Нормандия\", а също не са оказали подкрепа на САЩ по време на войните в Корея, Виетнам и Афганистан. ", "date": "2019.10.11", "title": "Турската армия завзе   села в Северна Сирия"}
{"url": "https://duma.bg/targovskoto-ni-saldo-ostava-otritsatelno-n201266", "text": "Премиерът Бойко Борисов се похвали вчера с нарастване на износа от страната за ЕС - с 4,8%, и към страните извън ЕС - с 4,3%, за осемте месеца на годината. Въпреки хвалбите на Борисов крайната сметка показва, че вншнотърговското ни салдо остава отрицателно и възлиза на 2,9 млрд. лв.  Външнотърговското салдо на България с ЕС през първите седем месеца на годината също продължава да е отрицателно и е на стойност от 1,21 млрд. лв. Това представлява спад спрямо същия период на миналата година, когато е било в размер на 1,8 млрд. лв. Външнотърговското салдо (износ FOB - внос CIF) с трети страни през периода януари - август 2019 г. е отрицателно и е в размер на 1,7 млрд. лева. За август обаче то е положително и е на стойност 59,1 млн. лева.", "date": "2019.10.11", "title": "Търговското ни салдо остава отрицателно "}
{"url": "https://duma.bg/trudosposobni-balgari-nay-chesto-posyagat-na-zhivota-si-n201273", "text": "У нас най-често опити за самоубийство правят хората в трудоспособна възраст, сочат данни на Националния център за обществено здраве и анализи. През последните 10 години опитите за самоубийства в България намаляват и са около 10 на 100 000 население. Така страната ни попада в групата държави със средно към ниско ниво на самоубийствата в Европа и света. В 46,8-54,3% от случаите причина за опитите за самоубийства в България са конфликти в средата, като водещо е неразбирателството между съпрузи - 22%. Наличието на заболяване (телесно или психическо) е втората по честота причина за суицидни действия - над 28%. Най-честата причина е психическо заболяване. Не повече от 5% от посегналите на живота си го правят заради тежки финансови проблеми и загуба на работа. В около 35% от случаите не се установява мотивът.  Установено е, че у нас хората в риск от самоубийство значително по-често търсят консултация с лекари от други специалности - между 45 и 70% от опиталите да се самоубият са посетили лекар две седмици преди да посегнат на живота си.  Световните данни показват, че нивото на самоубийства е по-високо сред несемейните, разведените, вдовците, бездетните. За България се оказва, че наличието на семейство няма предпазващ характер.", "date": "2019.10.11", "title": "Трудоспособни българи най-често посягат на живота си "}
{"url": "https://duma.bg/eib-ni-zaema-110-mln-evro-za-interkonektora-s-gartsiya-n201269", "text": "Европейската инвестиционна банка ще съфинансира изграждането на интерконектора между България и Гърция със заем от 110 млн. евро. От банката поясниха, че съоръжението ще свърже газовите системи на двете страни и че това е проект от общ интерес за ЕС, който ще помогне за диверсификацията на енергийните доставки в България и Югоизточна Европа. Заемът ще бъде отпуснат на Българския енергиен холдинг. Договорът за заема бе подписан вчера. Министърът на енергетиката Теменужка Петкова и гръцкият й колега Константинос Хадзидакис подписаха в София вчера междуправителствено споразумение за уреждане на данъчния режим с експлоатацията на газовата връзка между България и Гърция. Както и редица други споразумени, свързани с интерконектора.  Газопроводът ще свърже гръцката национална газопреносна система в района на гр. Комотини с българската национална газопреносна система в района на гр. Стара Загора. Планира се общата дължина да е 182 км и проектен капацитет до 3 млрд. кубически метра в посока Гърция-България. В зависимост от пазарния интерес към ползване на по-голям капацитет и възможностите на съседните газопреносни системи, капацитетът е проектиран да се увеличи до 5 млрд. кубически метра.", "date": "2019.10.11", "title": "ЕИБ ни заема 110 млн. евро за интерконектора с Гърция"}
{"url": "https://duma.bg/s-15-mlrd-evro-se-sviva-biznesat-na-prevozvachite-n201268", "text": "С 1,5 млрд. евро ще се свие бизнесът на българските компании за международни товарни превози до 2023 г., ако пакетът \"Мобилност\" бъде прие в пълния му обем. Това показва оценка на KPMG на ефекта от готвените промени. Преговорите по пакета в момента вървят между ЕК, европарламента и Съвета на ЕС, каза вчера министърът на транспорта Росен Желязков.   В момента секторът е оценен на над 2,8 млрд. евро, или 6% от БВП, ако промените бъдат приети, той се свива на 1,3 млрд. Очаква се преустановените или релокираните бизнеси да са над 1 млрд. евро, или компании, които държат 36% от камионите, ще преустановят или ще преместят бизнеса си п`о в центъра на Европа.  Със 155 млн. евро ще се увеличат плащанията за гориво, заради изискването за връщането на камионите на 4 седмици празни в страната, в която са регистрирани. 53% от българските камиони, които извършват превози в страните в ЕС, ще се връщат празни, а това ще увеличи емисиите въглероден двуокис с 88,5 т, което е 3% ръст на емисиите от превозни средства на компаниите за международни превози. Разходите за хотел са изчислени на 119 млн. евро, а за паркинг за камионите - на 24 млн. евро. Пропуснатите ползи са изчислени на 509 млн.  14 000 служители на транспортни компании ще бъдат засегнати от промените. Статистиката показва, че около 12 700 компании от България предоставят сухопътен международен транспорт. 75 на сто от тях са с до 5 камиона, т.е. малки фирми. Заетите в сектора са 42 500 с около 1750 евро средна заплата. Общо 25 800 са българските камиони, които са оперирали в Европа през 2018 г. и тяхната средна възраст е 3 г., за разлика от тези в Европа, които са средно на 11 г., посочиха анализаторите.", "date": "2019.10.11", "title": "  С 1,5 млрд. евро се свива бизнесът на превозвачите "}
{"url": "https://duma.bg/prisvoiha-si-ideya-na-bsp-za-semeystvata-s-detsa-n201274", "text": "Експертна група предлага еднократното обезщетение при раждане на дете да стане 1000 лева за осигурените майки, да има детски добавки за всички деца и данъчни облекчения за семействата с деца. Идеите са обсъдени в Националния съвет по демографска политика към МС и станаха известни от становище на Българската стопанска камара. За т.г. еднократното обезщетение при раждане на първо дете е 250 лв., 600 лв. е за второ, за трето е 300 лв., а за четвърто и всяко следващо - 200 лв. Предлага се и промяна за детските добавки, като се премахва доходният критерий. В момента месечната помощ за семейство с едно дете е 40 лв., за две - 90 лв., за близнаци - 75 лв., при доход от 400 лв. на член от семейство. При доход от 400 до 500 лв. се изплаща 80% от помощта. Експертната група е изчислила, че за промяната са необходими около 55 млн. лв. Други мерки са свързани с предоставяне на данъчно облекчение за семейства с деца. Първият вариант е да се предостави годишна данъчна отстъпка от по 1200 лв. за второ и за всяко следващо дете, родено след 1 януари 2019 г. и ненавършило пълнолетие. ДУМА припомня, че подобни бяха предложенията на БСП, които властта неведнъж отхвърли. При втория вариант се предвижда данъчната отстъпка да се предоставя само до навършване на 10 г. Годишната обща данъчна отстъпка от прилагането на мярката не надхвърля 37,2 млн. лв. за първата година и през следващите години нараства с по още 37,2 млн. лв. годишно, докато на десетата година се стабилизира на около 370 млн. лв.  Предложението на БСП бе родители с едно дете да имат право на данъчна преференция до 600 лв. на година, с две - до 1200 лв., с три - до 1800 лв., и щеше да струва на бюджета годишно най-много 280 млн. лв.", "date": "2019.10.11", "title": "Присвоиха си идея на БСП за семействата с деца"}
{"url": "https://duma.bg/sprete-da-izlagate-balgariya!-n201257", "text": "  Лондон На 3 октомври заедно с английска журналистка пътувахме с автобус на фирма \"Арда-Тур\" ЕООД от град Кавала в Гърция до Пловдив. Фирмата рекламира своите международни автобусни линии с обещания за сигурно и комфортно пътуване, безплатен интернет в автобусите, сателитна телевизия, сервиране на безплатни напитки и редица други екстри. В Кавала намерихме автобусчето скътано между десетина представителни гръцки такива. Първите думи на спътничката ми бe констатацията, че в автобуса няма тоалетна. Измежду пътниците българи и гърци, освен нас се оказаха и още едно английско семейство на средна възраст, двама млади англичани и семейна двойка от Русия - хора, които решили да посетят Европейската столица на културата - Пловдив. В добре поддържания автобус шофьорът Петър Петров ни настани с усмивка и пожела на всички приятно пътуване. Още на следващата спирка обаче бяхме неприятно изненадани. Чакащите там десетина пътници се бяха въоръжили с двайсетина огромни куфари и чанти, някои тежащи по 30-40 килограма. Шофьорът понамести колкото можа от тях в багажното отделение и обяви, че там повече място няма. Започна сам да качва и подрежда огромните куфари и чанти на пътеката по средата на автобуса. Под учудените погледи на чужденците, пътниците бяхме заблокирани и при нужда не оставаше никаква надежда за евентуална евакуация. На следващата спирка кандидат-пътниците също бяха придружени от куфари и чанти, които плътно обградиха шофьорското място почти до лостовете за управление. При завоите един от тези куфари падаше и залостваше вратата на автобуса. А за последния гръцки град останаха незаети само три седалки, които поеха пътници, имащи най-малко багаж. Интересен ми се видя и с друго този 34-местен автобус. Той нямаше отделна врата за шофьора, а разполагаше само с една-единствена тясна вратичка от дясната му страна отпред. При всяко слизане и качване, шофьорът трябваше да отмества падналия и заблокиращ вратата куфар, сетне да слезе седящият на предната седалка пътник, да се прибира неговата сгъваема седалка и чак тогава да прескача ограждащите го куфари и чанти за да излезе от автобуса. Абсолютно никаква възможност за спасение не оставаше на никого от пътниците при евентуален пожар или пътнотранспортно произшествие! Редовно пътуващите няколко българки приемаха всичко това за нормално, защото ситуацията често била такава, но аз се чудех как да обяснявам на английски и на руски и как да оправдавам Родината си, заявявайки, че това е някакво изключение, някаква случайност, на която те са станали неволни свидетели. Не знам какъв репортаж ще напише английската журналистка, която бе тръгнала да описва красотите на Кавала и Пловдив и живота в Европейската столица на културата!? \"Културата я имахме преди, сега е това - което виждате!\" - съвсем вежливо ме осведоми шофьорът относно коментарите по този повод. Учуди ме търпението и толерантността на този шофьор, защото една от българките през няколко минути го караше ту да пуска, ту да спира климатика. Това бе и единствената екстра на този автобус - за телевизия и интернет можеше само да мечтаем. И когато шофьорът обяви половинчасовата почивка, която му се полагало по закон при тези дълги осем, девет или десетчасови кормувания, се оказа, че от почивката могат да се възползват пътниците, но не и той. Защото този половин час едва му стигна да помага в разместването на куфарите и чантите из коридора, за да могат пътниците да излязат и още нещо много важно - през това време той трябваше да попълва документация с имената на пътниците, маршрута им, номерата на билетите им и още не знам каква си информация. Тръгнахме от Кавала в девет сутринта и пристигнахме в Пловдив в почти в 19. Закъснението бе час и половина. През тези десет часа пътуване повечето от пътниците похапнаха я сандвич, я кроасан или вафли. Но... аз не забелязах подобно действие от шофьора, поради което и полюбопитствах кога обядва и се храни. \"С баничката, дето закусих сутринта, съм цял ден. Не виждате ли работата ми? Кога и къде да хапна? Едва намерих време да отида до тоалетна!\" - сподели той.  Това ли са сигурността и комфортът, които обещава фирма \"Арда-тур\" на пътниците си за международните превози? Освен за собствените си печалби, нека собствениците и ръководителите на \"Арда-тур\" помислят малко и за удобствата и безопасността на пътниците при пътувания на дълги разстояния! И да спрат да излагат България и българите пред очите на ползващите услугите им чужденци!                                                           ", "date": "2019.10.11", "title": " Спрете да излагате България!"}
{"url": "https://duma.bg/rumen-tomov-za-horata-e-vazhno-da-imat-rabota-i-tya-da-e-spravedlivo-platena-n201258", "text": "- Вижте, тези твърдения всички сме ги чували, но са в сферата на слухове, за които аз лично не разполагам с доказателства и не бих си позволил да ги коментирам. Смятам, че всеки човек трябва да носи отговорност за действията или думите си, ако господин Атанас Камбитов на практика живее в София, а твърди, че живее в Благоевград, което чухме за визитката му, то той носи отговорност пред избирателите и пред партията, която го подкрепя. Ако излъже, хората ще реагират и съответно ще понесе отговорността си. Относно подкрепата на ГЕРБ за него, аз не бих могъл да кажа каква е причината, въпреки публично известните пропуски на управлението му партията да реши, че той заслужава подкрепа. Това си е партийно решение, ако е грешно, то ГЕРБ ще носи отговорността за него - отново стигаме до това, че всеки носи тежестта на взетите от него решения или действия.  - Кметът трябва да е сред хората, да има сетива за проблемите им и съответно решения. Кметът трябва да създаде мост между управляваната от него администрация и гражданското общество, за да работят заедно за развитието и просперитета на дадения град. Екипът му също трябва да познава хората, да се среща с тях и да съдейства, когато се наложи. И кметът, и екипът му са служители на обществото и дължат добро отношение, разбиране и отчет за свършеното. - Надявам се, че ще ме подкрепят всички, които искат промяна. Всички, които вярват в принципите, на които залагам и аз. Надявам се, че запознавайки се с програмата ми, хората ще видят, че всичко, което съм заложил в нея, е постижимо и е в интерес на всички жители на общината. Не ми се иска да казвам, че ще разчитам на леви, десни, националисти или неутрални, защото, ако спечеля тези избори, аз ще бъда кмет на всички хора, независимо от политическите им убеждения. Аз не се кандидатирам заради партийна заръка или личен интерес, мотивите ми са развитието на града и благосъстоянието на гражданите.  На срещите с хора от община Благоевград казвам нещо, което според мен е много важно - хората задължително трябва да гласуват на 27 октомври, независимо дали ще подкрепят мен или друг кандидат. Само така няма да има тежест купеният или корпоративният вот. Призовавам хората да бъдат активни. - Като бъда избран за кмет, на първо място ще създам този прословут бизнес парк, който всеки кмет обещава, но никой не го прави. Всеки обещава, че ще създаде 2000 работни места, но никой не го прави. Зарекъл съм се общински имот и терен, ако съм кмет, да не продам. Как ще се случи това? Чрез насърчаване на местния и чуждия икономически потенциал и нови форми на заетост в общината, на предприемачеството и иновациите.  Предвиждаме отпускане на общински терени за изграждане на производствени предприятия и експресно обслужване от общинска администрация на техническата документация. За инвеститори клас Б (над 120 работници) - без търг при закупуване на имоти. За инвеститори клас Б при запазване над 10 г. броя на работещите - закупуване на терена на половин цена. - Именно чрез привличане на инвестициите. За хората е важно да имат работа и тя да е справедливо платена. Искам хората в Благоевград да са богати, спокойни, да имат работа. Но трябва цялата тази схема, която е в града като бизнес, да се завърти, за да може да работят и магазините, и заведенията, и всичко останало. Основното нещо, заради което се заемам с отговорната задача да съм кмет, е да възродя облика на Благоевград, който беше пример за развиващ се млад, свеж и дишащ град с млади хора и хора с възможности. Ще съдействаме за осигуряването на платени стажове на младите хора след завършване на образованието им в местни компании и администрации и болници чрез договори с тях. Ще стимулираме социалната икономика чрез защита на малката, средната и традиционната търговия. Съвместно с Общинския съвет ще осигурим общински помещения и терени за млади предприемачи, които да започнат проектите си.  - Както вече казах, първата задача са инвестициите, след тях всичко останало ще си дойде на мястото по отношение на благосъстоянието на хората в града. Най-важното е да задържим младите в Благоевград, за да има кой да се грижи за развитието и просперитета му.  Освен това има още няколко важни цели, за които ще работя, като увеличаване размера на средствата от държавния бюджет за общината и разпределянето му по обективни критерии с цел финансово обезпечаване на дейностите, осъществявани от община Благоевград. Политиката за местни данъци и такси следва да се основава на принципите справедливост, поносимост, предвидимост. Ще работим за повишаване събираемостта на местните данъци и такси, а не за тяхното увеличаване. Гарантирам, че през моя мандат на кмет местните данъци и такси няма да бъдат увеличени, а училищата ще бъдат освободени от такса смет и данък сгради. Самостоятелна капиталова програма за селата ще подобри административното обслужване в малките населени места и ще даде възможност за изпълнение на правомощията на избраните кметове чрез оптимизация на бюджета на община Благоевград. Наша цел е да издигнем обслужването на жителите на община Благоевград до нивото на европейските стандарти. Искаме управление, обърнато към хората, и прозрачни процедури при обществените поръчки. - Когато се харчи разумно и се оптимизира бюджетът, смятам, че ще осигурим средства за всичко, което съм заложил в програмата си. Например да се направи експертна оценка на степента на готовност за инвестиционните проекти и изработване на планове за действия и финансово осигуряване на тяхното изпълнение. Извършване на оценка на състоянието по изпълнение на проектите с предоставени средства от Европейския съюз и държавния бюджет и изработване на съответен план на действия за по-нататъшно изпълнение. Просто всичко, което се прави, трябва да бъде обмислено и добре преценено.", "date": "2019.10.11", "title": "Румен Томов:    За хората е важно да имат работа и тя да е справедливо платена"}
{"url": "https://duma.bg/priyatelstvoto-e-defitsitna-stoka-v-sasht-n201247", "text": "Проучване проведено от компанията OnePoll, е разкрило, че средностатистическият възрастен американец не е създавал ново приятелство през последните пет години, съобщи сайтът \"Актуално\". Друго проучване, поръчано от уебсайта за социално планиране Evite, също е установило, че 45% от анкетираните 2000 възрастни признават, че се боят да си създадат нови приятели. Около 42% от участниците в проучването са разкрили, че се боят да се сприятеляват, защото са срамежливи. 30% от анкетираните възрастни казват, че имат проблеми с приятелството си, тъй като не са големи почитатели да ходят по барове, докато една трета казват, че се чувстват сякаш всички останали вече имат утвърдени групи приятели. Около 29% обаче казват, че семейните ангажименти не им позволяват да се сприятеляват, докато 28% обвиняват хобитата си, че не водят до приятелство, пише още \"Актуално\". Проучването установило също, че средният възрастен в САЩ има 16 активни приятелства. От тези 16, трима се считали за приятели през целия живот, пет били достатъчно близки, за се виждат редовно с тях, а останалите осем са определяни като приятни - но не достатъчно, за редовни срещи.", "date": "2019.10.11", "title": "Приятелството е дефицитна стока в САЩ"}
{"url": "https://duma.bg/v-badeshteto-shte-yadat-nasekomi-n201248", "text": "Насекомите се очертават като основна съставка на храната на бъдещите поколения, смята футурологът Морган Грей, който е държал реч с такива послания по време на Първия международен агро-индустриален форум в САЩ, съобщава БГНЕС.  Основна причина за това според него е ниската цена на насекомите като храна, високото ниво на протеин, който те съдържат, възможността да бъдат отглеждани при различни условия и фактът, че вече две трети от населението вече ги консумират. \"Всъщност е въпрос на време, всички ние се движим към консумацията на насекоми когато те ще бъдат включени в различни менюта\", добавя Грей. Той обръща внимание на критиците, че хранителните предпочитания са нещо, което се мени с годините. \"Имате предпочитания, свързани с културата, какви са вашите родители, хора, с които общувате, но преди 50-60 години е имало напълно различни хранителни навици... но бих искал да обърна вашето внимание на това че сега живеем в безпрецедентно време, когато промените се случват много бързо на всички нива\", казва специализираният по храната на бъдещото футуролог.  През лятото на т.г. изследване на научното списание Frontiers in Nutrition, цитирано от сайта \"Офнюз\", съобщи че Към 2050 година насекомите могат да заменят месото в храната на човека. По данни на изследователите близо 2 млрд. души по света вече използвали предимно различни бръмбари, но и гъсеници, пчели, оси и мравки като храна.  \"Офнюз\" припомня, че от 2018 г. търговска верига във Великобритания е започнала да предлага скакалци на скара. Екзотичната храна се е появила в 250 магазина. По-рано шевейцарски супермаркети са започнали да предлагат на клиентите си кюфтета с 30-процентно съдържание на хранителна маса от червеи. Засега обаче привърженици на теориите, че насекомите могат да заменят месото на бозайниците като основен източник на животински протеини за диетата на хората, са еколози, които изтъкват, че насекомите отделят много по-малко вредни емисии от преживния добитък. ", "date": "2019.10.11", "title": "В бъдещето ще ядат насекоми"}
{"url": "https://duma.bg/spetsializanti-protestirat-sreshtu-naredba-na-mz-n201272", "text": "С плакати \"Д-р не означава държавен роб\", \"Стига псевдо-демокрация\", \"Не ни гонете!\" и \"Министър Ананиев, вие кога ще си върнете заплатата?\" студенти по медицина и специализанти излязоха на протест пред МЗ. Бъдещите лекари са против предложените от министерството поправки в правилата за специализация. Младите медици твърдят, че са лишени от избор дали да специализират с държавна субсидия или не, и са принудени да връщат заплатите си за целия срок на специализация, ако откажат да работят в посочени от МЗ лечебни заведения. Според протестиращите задържането на младите лекари в България трябва да става с насърчителни мерки, а не принудително с разпределения и връщане на заплати. Действащият от края на юли ред за специализация предвижда специализантите на държавна издръжка след придобиването на специалност да избират между одобрени от МЗ лечебни заведения, в които да работят 3 години. Ако не го направят, ще трябва да връщат субсидията, която МЗ дава на болниците за техните заплати.  \"Най-важното, което искахме, беше да имаме избор дали да специализираме със субсидия от държавата или не, което е редно. Такъв избор обаче не съществува и в новия ред, откъдето идват всички последващи проблеми\", коментират младите. Те се опасяват, че се създава механизъм принудително да бъдат разпределени на неатрактивни места с липсващи специалисти, без да се дава възможност за избор. Младите лекари искат местата за собствени нужди на болниците, които са бази за обучение, да се финансират от лечебните заведения. С протестиращите се срещна министър Кирил Ананиев и се договориха да проведат следваща среща в началото на ноември, когато младите медици ще внесат и следващи свои предложения. ", "date": "2019.10.11", "title": " Специализанти протестират срещу наредба на МЗ"}
{"url": "https://duma.bg/sedmitsa-na-ruskoto-kino-v-sofiya-i-plovdiv-n201253", "text": "Инициативата \"Седмица на руското кино\" ще се проведе в Руския културно-информационен център (ул. \"Шипка\" 34) в София от 23 до 29 октомври и в Пловдив от 25 по 31 октомври в Дома киното \"Lucky Cinema\" (ул. \"У. Гладстон\" 1). В София програмата включва игралните филми: \"Бик\" на 23-ти, \"Чернова\" на 24-ти, \"Трудностите на оцеляването\" на 25-ти, \"Любовници\" на 26-ти,   \"Керосин\" на 27-ми, \"Аз отслабвам\" на 28-ми,   \"Вечният живот на Александър Христофоров\" на 29-ти. Началото на прожекциите е в 19 ч. в Голямата зала на РКИЦ. Входът е свободен. Програмата в Пловдив предлага игралните филми: \"Чернова\" на 25-ти, \"Трудностите на оцеляването\" на 26-ти, \"Бик\" на 27-ми, \"Любовници\" на 28-ми, \"Керосин\" на 29-ти, \"Аз отслабвам\" на 30-ти и \"Вечният живот на Александър Христофоров\" на 31-ви. Прожекциите започват от 19 ч. в Дома на киното \"Lucky Cinema\". Входът е свободен.   ", "date": "2019.10.11", "title": "Седмица на руското кино в София и Пловдив"}
{"url": "https://duma.bg/yambolskata-grozdova-poluchi-statut-na-geografsko-oznachenie-n201267", "text": "Европейската комисия одобри молбата за вписването на ямболската гроздова ракия като географско означение за спиртна напитка. От Комисията поясняват, че напитката се произвежда в спиртоварни в Ямбол и Бургас от 1930-а година, както и че тя се получава от бяло и червено грозде, съобщи БНР. Това ново географско означение се прибавя към още 235 означения на алкохолни напитки, чиито списък може да се види в базата данни eAmbrosia. В България има регистрирани 117 географски означения, от тях 69 са наименования за произход, а 48 са географски указания. Най-много географски означения в България има за виното - 48, за минералните води - 14, за тютюна - 10. По международен ред най-много български наименования за произход има за тютюна - 15, за мрамора - 6, за кварцовия пясък - 5. Сред последните продукти, които получиха регистрация като защитено географско наименование, е странджанският манов мед.", "date": "2019.10.11", "title": "Ямболската гроздова получи статут на географско означение"}
{"url": "https://duma.bg/peter-handke-specheli-nobelova-nagrada-za-literatura-za-2019-g-n201249", "text": "Австрийският писател Петер Хандке спечели Нобелова награда за литература за 2019 г., съобщи сайтът Nobelprize.org, цитиран от dariknews.bg.  След скандала през 2018 г. сега се присъждат две Нобелови награди за литература. Отличието се дава за \"въздействащо творчество, което с езикова изобретателност изследва периферията и спецификите на човешкия опит\", обосновава се Шведската академия. Хандке е роден през 1942 г. Той пише романи, повести, сценарии. Тази година паричната равностойност на наградата е 9 млн. крони (832 459 евро).  Полската писателка Олга Токарчук взе  Нобелова награда за литература за 2018 г.  Наградата е присъдена за \"повествователното въображение, което с енциклопедична страст представя преминаването на границите като форма на живот\", посочва Шведската академия. Авторката е родена през 1962 г. Тя пише романи, разкази, новели, есета, стихове.", "date": "2019.10.11", "title": "Петер Хандке спечели Нобелова награда за литература за 2019 г. "}
{"url": "https://duma.bg/karmen-otkriva-baletniya-sezon-v-sofiyskata-opera-n201254", "text": "Софийската опера и балет ще открие балетния сезон с емоционалния спектакъл \"Кармен-сюита\" на 12 октомври. В главната роля ще излезе примабалерината Диляна Никифорова, а нейни партньори на сцената ще бъдат Никола Хаджитанев, Емил Йорданов, Румен Бонев и Венера Христова. Празничната гала вечер е израз на признание и уважение към таланта и отдадеността на примабалерината към българското балетно изкуство.  \"Изграждането на един артист е дълъг и продължителен процес. Смятам се за изключително щастлив човек, защото имах шанса да работя със забележителни педагози, репетитори, хореографи и партньори. Безкрайно съм им благодарна за познанията, обичта и подкрепата по пътя на постоянното усъвършенстване\", споделя балерината.  Като една от най-ярките звезди на българския балетен небосклон, Никифорова има зад гърба си повече от 700 спектакъла и над 55 роли.  Доц. д-р Диляна Никифорова завършва Хореографското училище при Красимира Колдамова. През периода 1991-1994 г. работи последователно в Щутгартския балет \"Джон Кранко\", Марсилския Национален балет \"Роланд Пети\", Младия френски балет, Белгийския кралски балет. От 1996 г. е примабалерина на Софийската опера, където е изпълнила водещите партии от балетите \"Лебедово езеро\", \"Жизел\", \"Ромео и Жулиета\", \"Дон Кихот\", \"Лешникотрошачката\", \"Спящата красавица\", \"Пепеляшка\", \"Кармен\" и др. Носител е на множество престижни награди. Примата завършва магистратура по специалност балетна педагогика в АМТИИ - Пловдив, а през 2010 г. в НАТФИЗ защитава докторат по театрознание. През 2011 г. дебютира и като автор с книгата \"Танцов театър и танцови техники\". \"Кармен-сюита\" е едноактен балет, създаден през 1967 г. от кубинския хореограф Алберто Алонсо по музика на руския композитор Родион Шчедрин специално за голямата руска балерина Мая Плисецкая. Премиерата се състои на 20 април 1967 г. в Болшой театър, Москва.", "date": "2019.10.11", "title": " \"Кармен\" открива балетния сезон в Софийската опера  "}
{"url": "https://duma.bg/harchim-i-za-sport-n201307", "text": "Като най-предпочитано занимание за българите през топлите дни се откроява колоезденето. От началото на март до сега от известна международна платформа за пазаруване са закупени артикули за повече от 460 000 лева в тази категория. В посочената сума са включени каски и подходящо облекло. Любопитно е, че над 3000 лева са инвестирани в специални слънчеви очила за колоездене. А само за нови велосипеди общата сума надхвърля 220 000 лева. За никого не е тайна, че хиляди представители не само на мъжкия пол при всеки свободен уикенд се отдават на риболова. Затова и второто място в тази класация за инвестиции е съвсем логично. В нови въдици, столчета и дори специализирани GPS устройства са вложени повече от 200 000 лева. Не бива да се пренебрегва и фактът, че значителна част от тази сума (30% или 60 000 лева) са похарчени за мухи, блесни и други видове примамки. Сред спортните категории изпъкват също фитнес заниманията, йога практиките и джогингът. Инвестициите в посочените занимания надвишават 190 000 лева. Аксесоарите за силови тренировки и тежестите са сред най-търсените. Оборудването за кардио тренировки като крос тренажори и велоергометри са на стойност близо 24 000 лева. Добре е да се обърне внимание, че DVD-та с упражнения и съвети за по-ефективно физическо натоварване продължават да фигурират в списъка с дребните аксесоари и помощни средства. През последните години водните спортове също набират все по-голяма популярност сред българите. Затова не бива да е изненада, че от eBay са закупени значителни количества принадлежности за гмуркане, плаване, сърфове и т.н. Инвестициите в тази категория са близо 150 000 лева и включват също така надуваеми плажни принадлежности. Освен за ръкавици, плавници, маски и подводни фенери, при скуба дайвинга и шнорхелинга са отделени суми и за водолазни компютри общо 24 000 лева. За кану-каяка са похарчени около 15 000, следван от кайтсърфинга с над 12 000, а във водните ски и уейкбординга са вложени повече от 10 000 лева. Българските любители на заниманията на открито са инвестирали близо 120 000 лева в екипировка за къмпингуване и катерене. Знае се, че с над 20 000 от тях са закупени палатки, а около 15 000 лева покриват разходите за фенерчета, челници и други осветителни тела. Повече от 300 броя пък са закупените комплекти за оцеляване и първа помощ. Данните сочат още, че за ловни принадлежности са похарчени над 120 000 лева. А най-много покупки от българи са осъществени за оптики и аксесоари за нощно виждане общо за повече от 55 000 лева. Едва 21 000 лева са отделили сънародниците ни за голф принадлежности. Но пък за зимните спортове изхарчените суми надвишават 62 000 лева. Колкото и да е учудващо за някои, актуални за пазаруване и през летните месеци бяха също така ски екипировка и аксесоари за хокей на лед. Спортът е не само здраве, но също така е и въплъщение на изконно човешкия стремеж да сме по-добри, по-бързи, по-силни, по-напредничави дори. Възможностите за физическа активност непрекъснато се развиват и увеличават. Появяват се нови герои, регистрират се невиждани рекорди - лични и отборни. А най-интересните, фантастични и куриозни моменти и постижения остават в историята (на спорта) и в паметта на запалянковците. и отново.", "date": "2019.10.11", "title": "Харчим и за спорт"}
{"url": "https://duma.bg/bogdan-rusev-tvoretsat-tryabva-da-promenya-sredata-a-ne-da-mranka-n201308", "text": "- За мен писането винаги е било 50% талант, който не се поддава на обработка, и 50% занаят и дисциплина. В този смисъл, форматът не определя кое е по-лесно или по-трудно. В края на краищата винаги всичко опира до това да седнеш пред белия файл и да го напълниш с малки черни знаци. - По-скоро бих го нарекъл \"начин на работа\", а не \"усещане\". Има някои разлики, свързани с възприемането на текста и историята по този начин. Трябва да се има предвид, че човекът няма да може да върне погледа си малко по-нагоре на страницата до началото на изречението, за да се ориентира. Налага се приемането, че ще го чете актьор. Но като цяло това не беше толкова ново преживяване за мен, защото съм писал сценарии за телевизионни реклами и предавания и съм свикнал в такива случаи да си чета нещата наум или дори на глас, за да проверя как звучат. - За мен свободата в писането не е непременно нещо добро. Работя по-добре в рамки и когато няма такива (например, когато пиша роман), първата ми грижа е сам да си ги създам. В този смисъл работата в установен и утвърден формат, с определени драматургични изисквания, беше истинско удоволствие. - Около девет месеца: от одобрението на първоначалната идея до предаването на последния епизод. - В идеалния случай, бих искал да бъде преведен на всички над 10 езика, които се говорят в останалите държави от мрежата на Storytel. - Много се надявам лично аз да го преведа на английски - за мен това ще бъде страхотна възможност да прекарам още известно време в този свят, с тези герои. - По-скоро не. Имах в главата си някакви образи за героите, но гласът на актьора, който озвучава един аудиосериал, е по-скоро като шрифта и оформлението на страницата в една книга - ролята му е да води слушателя в историята, а не да привлича внимание към себе си. - Да и да. Харесва ми това, че в гласа и начина му на четене може да се открие както иронията (толкова важна за онази част от историята, която се разиграва на тропическия остров Сан Матадор), така и бандитското, хъшлашко звучене, което е важно за другата половина от историята, за подземния свят на София през 90-те. - Не бих. Когато е достатъчно голям, за да му е интересен, Вихрен би трябвало да може да си го пусне сам. - Homecoming. - Обичам да превеждам сравнително млади, съвременни американски и английски автори, които работят на ръба на жанровете. От тях имам какво да науча. - Работя върху тази книга от няколко месеца, с тенденция да бъде готова до края на годината. Кирил ми е интересен като човек и начин на мислене. Запознахме се по-скоро случайно и в рамките на няколко разговора явно открихме нещо един в друг, за да се захванем заедно с този проект. - Наистина съм доволен и това се потвърждава всеки път, когато се опитам да прекарам повече от един уикенд в София. Не се съмнявам, че ни предстоят още много промени - животът е пътуване. - Не се съмнявам и в това, че някой ден Вихрен ще ме упреква за много неща, но не спирам да се надявам да ме обича и да ми бъде благодарен за много други. Родителството е отговорност, с която всеки се справя според възможностите и разбиранията си, а те се променят с времето. - Общо взето, нямам мнение за съвременната българска литература, защото не я чета. Интересува ме жанровото писане, а в жанровете, които харесвам, българските примери са на светлинни години зад съвременните световни образци. Животът е твърде кратък, за да чета нещо друго освен писатели, които наистина ме карат да изпитвам възхищение, страхопочитание и желание поне да се опитам да направя нещо толкова добро. От съвременните български автори до тях най-много се доближава Милен Русков. - Не. Струва ми се, че ако започна да си задавам този въпрос, ще спра да пиша - като стоножката от приказката, която забравила да ходи, когато се опитала да обясни как точно го прави с всичките тези крака. Пиша така, че да ми харесва на мен, и се надявам да има достатъчно други хора, които мислят по същия начин. - Да, но тя си е лично моя и продължава да се развива непрекъснато. - Зависи какво се разбира под \"компромиси\" и \"творчество\". В работата си често съм се съобразявал с изисквания, за които ми се е искало да са поставени по друг начин, но не са били. Един \"творец\" няма право да се оплаква от средата си, защото идеята на твореца е да променя средата, а не да мрънка. - На 15 години, когато първата ми книга-игра излезе от печат и същата седмица стана едно от най-продаваните заглавия в България изобщо. - В една от новелите в сборника ми \"Думите\". - Не ги търся съзнателно. По-скоро несъзнателно събирам в паметта си някакви истории и детайли, на които попадам случайно през живота си, и те общо взето самостоятелно се съчетават в бъдещи сюжети. - И двете. Оставям идеята да отлежава дълго време, но когато започна да пиша, го правя бързо, по много и всеки ден. - Следващата. - Има далеч по-голямо значение, отколкото ми е удобно да коментирам. И амбициите ми са такива, че един милион изобщо не ми изглежда достатъчно. - Не се смятам за популярен. - \"Здравей, казвам се Богдан, живея в едно малко село близо до Пловдив и работя от къщи.\" - Не знам за другите писатели. Аз имам определена мисия, а отговорността ми към читателите е да разказвам добри истории, нищо повече и нищо по-малко. - Сдържано. - През цялата човешка история, всички хора на света са се оценявали по това как изглеждат, какви дрехи носят, колко са им качествени оръдията на труда и други подобни. Смисълът от хубави истории също е константа. От тях имат нужда само онези, които имат нужда от тях, независимо в кое общество живеят. Лично за мен, нуждата от добри истории по-често е благословия, отколкото проклятие.", "date": "2019.10.11", "title": "Богдан Русев:  Творецът трябва  да променя средата,  а не да мрънка"}
{"url": "https://duma.bg/datata-n201255", "text": "1424 - УМИРА ЯН ЖИЖКА, ХУСАРСКИ ПРЕДВОДИТЕЛ (Р. 1360 Г.). Последовател на Ян Хус. Записи от 1378 г. споменават за него, като намекват, че ако името му означава \"с едно око\", то тогава историците са прави, че загубата му е резултат от детска борба. Смятан за един от най-големите военни лидери и иноватори на всички времена, както и един от малкото командири в историята, които никога не са губили и една битка. 1873 - ФОРМИРАН Е СЪЮЗ НА ТРИМАТА ИМПЕРАТОРИ. Създаден е между Русия, Австро-Унгария и Германия. На 11 октомври 1881 г. е подписано основното споразумение между трите държави, с което се урежда поведението им като велики сили в Европа за период от три години. Общо са парафирани три споразумения, а съюзът е действащ в периода 1873-1885 г., когато отношенията между трите империи се обтягат. Съюзът престава де факто да действа през 1887 г. 1889 - УМИРА ДЖЕЙМС ДЖАУЛ, АНГЛИЙСКИ ФИЗИК (Р. 1818 Г.). Установява, че няколко различни вида енергия (механична, електрическа, топлинна) могат да бъдат преобразувани една в друга, като по този начин създава предпоставки за формулиране на Закона за запазване на енергията. През 1840 г. Джаул открива връзката между електрическия ток, протичащ през резистор, и отделяната топлина (Закон на Джаул), а по-късно, независимо от Юлиус Роберт фон Майер, открива връзката на топлината с механичната работа. На Джеймс Джаул е наречена единицата за работа в Международната система на мерни единици. 1920 - РАЖДА СЕ НИКОЛАЙ ИРИБАДЖАКОВ, ФИЛОСОФ, АКАДЕМИК (УМИРА 2008 Г.). Дългогодишен преподавател по философия. Научен сътрудник в Института по философия и завеждащ секция \"История на социологията\" в Института по социология на БАН. Научните му интереси са в областта на историята, философията, социологията, марксистката философия, критиката на буржоазната философия. 1928 - РАЖДА СЕ ЙОРДАН МАТЕВ, НАРОДЕН АРТИСТ (УМИРА 1968 Г.). Завършил актьорско майсторство във ВИТИЗ \"Кръстьо Сарафов\". Работил в Народния театър \"Иван Вазов\". Най-известните ленти с негово участие са \"Прокурорът\", \"Бягаща по вълните\", \"Мъже\", \"13 дни\", \"Непримиримите\", \"Тютюн\", \"Краят на пътя\", \"Снаха\", \"Утро над Родината\". Удостоен с орден “Кирил и Методий” - втора степен. 1986 - СРЕЩА НА ВЪРХА В РЕЙКЯВИК МЕЖДУ РОНАЛД РЕЙГЪН И МИХАИЛ ГОРБАЧОВ. Президентът на САЩ и съветският лидер сключват споразумение да се съкратят наполовина стратегическите оръжия със среден обсег на действие и да се изработи план за намаляване броя на ядрените глави. Постигнато е и споразумение за спазването на човешките права. Срещата на върха поставя основите на последвалите договори за съкращаване на въоръженията - Договор за ядрените сили със среден обсег (1987) и СТАРТ (Договор за намаляване на стратегическите оръжия, 1991).", "date": "2019.10.11", "title": "Датата"}
{"url": "https://duma.bg/gledayte-n201241", "text": "по БНТ 1 21.45 Черна Гора - България по БНТ 3 21.35 Чехия - Англия 0.10 Евроквалификации (обзор) по Евроспорт 1 14.55 и 19.30 Турнир в Линц (жени) по Макс спорт 1 7.30 \"Мастърс\" в Шанхай по Макс спорт 2  Световна купа 9.00 Италия - Русия 12.00 САЩ - Канада 21.30 Олимпиакос - Валенсия   Утре по БНТ 3 15.50 Грузия - Ейре 18.50 Дания - Швейцария 21.35 Норвегия - Испания 0.10 Евроквалификации (обзор) по Нова спорт 17.00 Суиндън - Блекпул по Евроспорт 1 15.30 Обиколка на Ломбардия 21.50 Супербайк шампионат в Аржентина по Евроспорт 2 14.55 Турнир в Линц (жени) 20.00 Международна лига в Неапол по Макс спорт 1 11.30 \"Мастърс\" в Шанхай по Макс спорт 2 21.30 Галавечер в Лийдс по Диема спорт 9.00 Гран при на Япония (квалификация) В неделя Футбол по БНТ 3 15.50 Казахстан - Белгия 18.50 Беларус - Холандия 21.35 Естония - Германия 0.10 Евроквалификации (обзор) по БНТ 3 Лека атлетика 9.50 Маратон на София по Нова спорт Баскетбол 19.30 Барселона - Валенсия по Евроспорт 1 Конен спорт 10.50 \"Мастърс\" в Пекин Тенис 14.55 Турнир в Линц (жени, финал) Мотоциклетизъм 18.50 и 21.50 Супербайк шампионат в Аржентина по Евроспорт 2 Плуване 20.00 Международна лига в Неапол по Макс спорт 1 11.30 \"Мастърс\" в Шанхай (финал) по Макс спорт 2 Волейбол, Световна купа 9.00 Полша - Бразилия по Диема спорт Формула 1 8.10 Гран при на Япония", "date": "2019.10.11", "title": " Гледайте"}
{"url": "https://duma.bg/dostoyna-sleda-n201256", "text": "Има хора, които времето е безсилно да забрави, да изтрие. Хора, които в живота си са били пример, остават такъв и след смъртта си. Такъв е командирът на Шумено-Преславския партизански отряд Бойчо Иванов Драганов.  Роден е на 2 октомври 1909 година в с. Драгоево, Шуменско. Завършва Педагогическото училище в гр. Шумен. Още като ученик в началните класове се запалва по класиците на руската литература - Толстой, Горки, Достоевски, Пушкин. Запознава се отблизо и със социалистическите идеи, на които остава верен завинаги.  След завършването на Педагогическото училище работи като учител в селищата на Преславска околия. Но не след дълго заради революционната си дейност е уволнен и лишен от право да упражнява професията си.  Завършва школата за запасни офицери в Княжево и е произведен в офицерски чин.  През 1932 г. става член на БКП, а по-късно е избран за секретар на Околийския комитет на партията в гр. Преслав и член на окръжния комитет на БКП.  Заради политическата си дейност е преследван от властта, арестуван, зверски инквизиран и осъден. Присъдата изтърпява в шуменския и сливенския затвор.  След нападението на хитлеристка Германия над СССР преминава в нелегалност и с оръжие в ръка се отдава на антифашистката борба. Става партизанин и командир на Шумено-Преславския партизански отряд. През 1940 г. сключва брак с Живка Белчева Драганова. Имат двама сина - Иван и Белчо. Съпругата му се включва активно в съпротивителното движение и става ятак на партизаните от отряда, заради което е интернирана с едногодишния Иван в село Бардарски геран, община Бяла Слатина.  След 9 септември 1944 година заема поста околийски секретар на партията в Преслав и околийски управител. По-късно преминава на работа в Шумен. Заема редица отговорни партийни и обществени длъжности. Бил е председател на окръжния съвет на профсъюзите, председател на окръжната контролна комисия на БКП, секретар на окръжния комитет на партията и многогодишен председател на окръжния комитет на Отечествения фронт. Дълги години е член на Бюрото на окръжния комитет на БКП. Многократно е избиран за член на Централната контролно-ревизионна комисия на БКП и член на националния съвет на Отечествения фронт.  Два пъти е избиран за народен представител: през 1966 г. - в Петото народно събрание и през 1976 г. - в Седмото народно събрание. Неизменно е сред избирателите си и прави всичко възможно за решаване на техните проблеми. От своя страна и избирателите непрекъснато го търсят за съвети и помощ. Навсякъде, където работи, проявява изключително чувство за отговорност, дисциплина. За него народът стои над всичко. Изключително скромен и всеотдаен, заради което хората от Шуменския край го обичат и уважават. И го наричат \"Бай Бойчо\".  За големите му заслуги е удостоен с най-високи държавни отличия, Герой е на социалистическия труд.  Бойчо Иванов напусна този свят на 12 ноември 2000 г. в София. Завещавайки примера си на достоен човек и социалистическите идеи, които бе следвал цял живот. ", "date": "2019.10.11", "title": "Достойна следа"}
{"url": "https://duma.bg/druzhki-n201281", "text": "Цветан Цветанов нееднократно е демонстрирал високо самочувствие и е давал признаци за превъзходство над останалите. Той винаги действа убедено и с \"обосновани предположения\", неведнъж се е изявявал като съдник и последна инстанция. Когато става въпрос за негови дела обаче, той далеч не обича да бъде съден и критикуван. Винаги е над нещата. Над нещата е и днес - видният евроатлантик няма проблем да празнува с онзи, заради чиито дарове вече не е депутат и е отлъчен от властовите си позиции. Но защо му е на Цветанов да се притеснява от позирането с шефа на \"Артекс\"? Нали \"изпраха\" покупката на апартамента, нали личният му асансьор още си работи, нали продължава да е канен по тежкарски вечеринки... Цветанов все още си има дружки. Богати. Дай Боже всекиму такива приятели, които да го уреждат с тузарски имоти на ниски цени. Е, не всеки е готов на всичко за апартамент или два, но пък и не всеки може да влияе толкова лесно на законодателството, че да си заслужи подобни подаръци... Странно съвпадение е как снимките на Цветанов и замесените в \"Апартаментгейт\" заляха мрежата точно часове, след като бившият му сподвижник Бойко Борисов публично се оплака от него. Премиерът си призна, че още преживява удара върху ГЕРБ покрай жилищата на \"Артекс\". Дразни се и от изявите на Цветанов, който сипе критики отстрани. Разривът помежду им става все по-видим, а от искрите може да лумне интересен пожар... Не от днес и от вчера е разделението в ГЕРБ между \"тези на Цветанов\" и \"онези на Бойко\". Личи си дори при реденето на листи и от отношението към кметове и общини. Явно дружбата в ГЕРБ е до време. Цветанов още осъзнава факта, че и той като други преди него бе прежален като \"бушон\". Още някое и друго купонче, някой и друг апартамент отгоре, евроатлантическа конференцийка и нейните екстри... Може и да спре да се цупи. Важното е, че добре си живее. И си има дружки.", "date": "2019.10.11", "title": "Дружки"}
{"url": "https://duma.bg/palno-mazalo-n201283", "text": "Чак такава истерия по избори отдавна не помним. В употреба влиза всичко - от газовия хъб до децата в началното училище. Каквото и да стане, на властта й се привижда \"политическа акция\". Роми вадят децата си от училище, паникьосани от слух, че започват да им ги вземат, щото вкарват замислената от ГЕРБ Стратегия за детето, но образователният министър Красимир Вълчев вика: политическа акция е! Вицето Томислав Дончев пък обвини едва ли не левицата, сетне се изцепи срещу Александър Урумов, шеф на пресцентъра на Каракачанов. Някаква дама от соросоидно НПО му подшушнала версията на уше или май написала във фейсбук, не се разбра. Каракачанов пък след пълна проверка направо отвя вчера Дончев, щото Урумов няма нищо общо със станалото, дори Цацаров го потвърди. И баш Воеводата изригна, че отмъщавали лично на него, на Урумов и на ВРМО за позицията им срещу Истанбулската конвенция. Било интрига за раздор сред управляващите преди изборите! Чу се също, че НПО-то на шушукащата дама било свързано с Гешев и въобще - всичко в държавата е свързано с Гешев! Даже незаконното барбекю на терасата, което бившият шеф на антикорупция или ще махне, или няма да замине за Валенсия.   И настана едно пълно мазало, замесено с цигани, деца, соросоиди, дами, услуги за Гешев и прокурорския му жезъл, джендъри, шушукания, доноси, барбекюта, властови интриги... Само за съдбата на селищата, дето ще им избираме градоначалници - ни буква, ни звук. Няма го Бешков да спретне една карикатура за Алековия \"Бай Гьньо прави избори\". Но пък кой ли ще смее да я публикува в тази мътна вода, като не знае кой е на карикатурата?!  Жалко за уж демократичната практика, наречена избори. За още две седмици на какво ли ще се нагледаме! Пък казват, че тук-там из Европата кампанията за кметските избори била само една седмица...  ", "date": "2019.10.11", "title": " Пълно мазало"}
{"url": "https://duma.bg/evrotalasamite-n201282", "text": "Запазилата здравия си разум част от евродепутатския корпус може и да се обиди, но в последно време усещането, че сградата на Европарламента в Брюксел е обитавана от таласъми, става все по-натрапчиво. \"Всяка по-голяма сграда си има по един таласъм\", пише в речника на Найден Геров. А Европарламентът е разположен в една мнооого голяма сграда и значи злите духове в него са повече от един.  Няма как иначе, освен с обладаване от зъл дух, да си обясним реакцията на евродепутата от ЕНП, българина Александър Йорданов, който в сряда вечер е попитал в ЕП върховния представил по външната политика Федерика Могерини дали според нея \"формулата на Щайнмайер не обслужва Путин и неговия \"план за Украйна и дали \"формулата\" не блокира суверенните решения на Киев по Донбас.  Този въпрос всъщност ни разкрива каква е позицията на Йорданов по актуалната тема за мирното урегулиране на конфликта в Донбас с помощта на Минските споразумения, чиято пътна карта отскоро се нарича \"формула на Щайнмайер\", по името на германския президент. Александър Йорданов е против. Той може би иска друго решение, но друго мирно решение няма и това е признато от всички страни. И от Украйна също. Но Александър Йорданов очевидно не харесва това.  Ние някак привикнахме да не се отнасяме сериозно към политика Александър Йорданов и дори неговата кандидатура за евродепутат, под дебелата сянка на ГЕРБ, бе приета с насмешка. А зря, както биха казали руснаците. Господинът работи. Пали вражди.  \"Резерватът на таласъмите\" на Клифърд Саймък е весел и приятен за четене фантастичен роман, изпълнен с темата за добруването между различните същества и раси. Нашият резерват на евроталасъмите обаче излъчва точно обратните сигнали. Това е лошата новина. Хубавата е, че той не решава нищо. И нека засега така си остане. В името на мира. ", "date": "2019.10.11", "title": "Евроталасъмите"}
{"url": "https://duma.bg/klasat-na-dots-penko-gospodinov-ot-natfiz-s-nagrada-ot-varshava-n201252", "text": "Международният фестивал на театралните училища \"ITSelF\" във Варшава, Полша, удостои с награда за женска роля - Миглена Везирова (Бохеми) за превъплъщението й в образа на Жулиета. Младата възпитаничка на доц. д-р Пенко Господинов се завърна в България със статуетка, диплом и 2000 злоти. След като спечелиха овациите и сърцата на фестивалната публика в Паталеница и Международния фестивал на младите в изкуството \"Виа понтика\" в Балчик студентите от класа на  Пенко Господинов респектираха с \"Ромео и Жулиета\" и по време на X юбилейно издание на Международния фестивал на театралните училища \"ITSelF\". Проектът беше създаден преди близо година, за да покаже най-доброто от младите изпълнители, научи ДУМА от Десислава Димитрова, пиар на НАТФИЗ. Уникален сред интерпретациите на Шекспир, прочитът на Господинов провокира всяка от актрисите да събуди у себе си Жулиета, а всеки от актьорите да се преобрази в Ромео. Магнетичните персонажи спират да бъдат привилегия на най-красивите, високите, блондините, брюнетите. Стават достъпни за всички. Играта им освобождава страст, която заразява публиката и я оставя без дъх. Прекрасен и много успешен сред българската и международната аудитория спектакъл. ", "date": "2019.10.11", "title": " Класът на доц. Пенко Господинов от НАТФИЗ с награда от Варшава "}
{"url": "https://duma.bg/aktor-ne-migna-117-chasa-n201244", "text": "Филипински актьор постави неофициален световен рекорд, като не мигна в продължение на 1 час, 17 минути и 3 секунди, съобщи \"Дарик\", като цитира агенция ЮПИ. Паоло Балестерос се състезавал с комика Алан в рамките на филипинско вариететно шоу кой най-дълго ще издържи, без да мигне. Алан успял да издържи само 34 минути, докато Балестерос го бил над два пъти. В Книгата на Гинес не е категоризиран рекорд за най-дълго време, изкарано без примигване. Но според специализирания сайт RecordSetter.com досегашното върхово постижение е било дело на Хулио Хайме от щата Колорадо, поставено през 2016 година - 1 час, 5 минути и 11 секунди.  ", "date": "2019.10.11", "title": " Актьор не мигна 1,17 часа"}
{"url": "https://duma.bg/chernogortsite-sa-tri-pati-po-skapi-ot-nashite-n201242", "text": "Играчите на Черна гора са три пъти по-скъпи от тези на България. Двата тима излизат довечера в евроквалификация в Подгорица, а фаворит се очертават домакините. Поне според цифрите, определени от специализирания сайт transfermarkt.com. Българският отбор е оценен на близо 18 млн. евро, докато общата сума на играчите на Черна гора е почти 58 млн. Футболистите на двата тима са равностойни като цени, но голямата разлика я прави защитникът на Атлетико Мадрид Стефан Савич. Той ще бъде най-скъпият футболист на Градския стадион в Подгорица с внушителните 35 млн. евро.  По различни причини от екипа на \"лъвовете\" отсъстват футболисти на стойност около 10 млн. евро - Тодор Неделев, Георги Миланов, Страхил Попов, Николай Димитров, Мартин Минчев и Божидар Чорбаджийски. Така най-скъп е Кирил Десподов (Щурм) с 3 млн. евро, пред Ивелин Попов (Ростов) 2,75, Антон Недялков (Лудогорец) 2,7 и др. Големият липсващ в лагера на Черна гора е Стеван Йоветич, който е оценяван на 10 млн. евро. Футболистът на Монако скъса коленни връзки през април и още се възстановява след операцията.", "date": "2019.10.11", "title": "Черногорците са три пъти по-скъпи от нашите"}
{"url": "https://duma.bg/bfs-poritsa-angliya-n201243", "text": "БФС порица националния отбор на Англия преди квалификацията за Евро 2020 в София в понеделник. Председателят на футболния съюз Борислав Михайлов смята, че заканите на футболистите на \"Трите лъва\" да прекъснат по тяхно желание мача, не са състоятелни. Преди два дни британците обявиха, че няма да играят в двубой, в който са обиждани на расистка основа. За да защити феновете, Михайлов изпрати писмо до генералния секретар на УЕФА Теодор Теодоридис. \"Намираме тези коментари за обидни заради несправедливото нарочване на българската публика като дискриминативно настроена. В последвалата комуникация с президента на английската футболна асоциация Грег Кларк бях информиран, че притесненията на Гарет Саутгейт са основно свързани с факта, че България е санкционирана от УЕФА за расистки лозунги по време на предишен мач между двата отбора през 2011-а. И макар изказаните реплики да зачеркват с лека ръка всичко, което БФС е свършил в рамките на тези осем години, действително вярвах, че мигновената реакция на федерацията ни ще доведе до по-конструктивни действия що се отнася до публични и медийни изяви в навечерието на двубоя. Няколко футболисти на Англия открито дискутират възможността да нарушат процедурите и протоколите на УЕФА - идея, чиято реализация би била строго наказуема според Дисциплинарния правилник. Шокирани сме от опитите българските запалянковци да бъдат сочени с пръст като потенциални нарушители на реда и правилата. Българските фенове биват несправедливо превърнати в обект на публично порицание и настоявам това поведение да спре, за да не се нагнетява напрежението преди мача. Не мога да позволя подобни уронващи престижа на страната и народа ми твърдения да продължат да бъдат хвърляни в публичното пространство и силно призовавам УЕФА да вземе необходимите мерки срещу нагнетяването на обстановката в седмицата, посветена на равенството и на празника, наречен футбол\", съобщиха от БФС.", "date": "2019.10.11", "title": " БФС порица Англия"}
{"url": "https://duma.bg/spetsialna-sistema-zapazva-kosata-pri-himioterapiya-n201299", "text": "Система за превенция на косопад по време на химиотерапия въведоха в Клиниката по хематология и онкология на УМБАЛ \"Св. Иван Рилски\".  Системата прилича на каска, която се поставя върху главата по време на химиотерапия и осигурява охлаждане на скалпа, като по този начин запазва напълно или частично космените фоликули. Това предполага и по-бързо възстановяване след лечението. Системата се използва за превенцията на косопад при солидни тумори, вследствие на химиотерапевтично лечение.  Успеваемостта зависи от типа рак и неговия стадий, възрастта, типа коса и нейното състояние, общото здравословно състояние. Важно е да се знае, че загубата на коса е различна при различните хора и успеваемостта не винаги е гарантирана. Косата вероятно ще изтънее и ще стане по-рядка. Установено е, че с помощта на апарата около 75% от пациентите успяват да запазят напълно или частично косата си, така че да не се налага носене на перука - алопеция степен 0 (без съществена загуба на коса), степен 1 (малка загуба на коса), степен 2 (50% - средна загуба на коса). Новата система може да обслужва по двама пациента на ден. По повод на Световния месец за борба с рака на гърдата за всички пациенти, започнали терапията си през октомври, тя ще е на преференциална цена (200 лв. на процедура) за целия курс на лечение. Необходимо е пациентите да провеждат химиотерапията си в УМБАЛ „Св. Иван Рилски“ и да се запишат предварително на тел. 02/851 10 37.", "date": "2019.10.11", "title": " Специална система запазва косата при химиотерапия "}
{"url": "https://duma.bg/esenni-nastroeniya-v-sezoni-n201295", "text": "Галерия \"Сезони\" по традиция предлага сезонни изложби, чрез които предоставя възможност на публиката да се запознае отблизо с живописни и скулптурни произведения на български автори, избрани от богатата й колекция. Един от тези художници е Димитър Киров-ДиКиро, чиито творби се намират в музей и частни сбирки по целия свят. Произведението \"Зима в стария град\" е пейзаж, който поставя акцент на предстоящата смяна на сезоните. Голямата любов на Георги Баев към морето предопределя изборът на темата за водната стихия като смислова доминанта на цялото му творчество. Такъв е и сюжетът на творбата \"Рибарски мрежи\". По традиция присъстват  произведения на Магда Абазова - една от първите български модернистки. Дори най-абстрактните й творби са ясно разбрани както от критиците, така и от публиката. Всички са \"уловени\" от настроението на картината. Акцент в изложбата са предоставените скулптури на Ивайло Савов, едно от водещите и признати имена в българската скулптура. Цанко Панов е още един любим автор на колекционерите. Тук са подбрани две произведения, които акцентират върху изострената сетивност на художника \"Автопортрет\" и \"Дъждовен ден\". Любен Зидаров и един от неговите автопортрети. Още в зората на творческия си път той има почерк и неслучайно е явление в българското изкуство, независимо дали става въпрос за картини или илюстрации. Есенните настроения са допълват и от произведения на Иван Нинов, Мария Върбанова, Люсиен Димитров, Мария Чакърова... ", "date": "2019.10.11", "title": "Есенни настроения в \"Сезони\"  "}
{"url": "https://duma.bg/krista-bel-ot-tuin-piyks-otnovo-shte-pee-v-sofiya-n201296", "text": "Надали има човек, присъствал на концерта на Криста Бел в София преди две години, който да не се развълнува от новината, че... да, \"музата на режисьора Дейвид Линч\", известна още като специален агент Тами Престън в третия сезон на \"Туин пийкс\", идва отново у нас. Датата е 8 ноември, а мястото този път е голямата зала на клуб \"Микстейп 5\". Главните заподозрени в това чудесно дело сме същите като през 2017 г., то се знае - радиофестивалът \"Аларма пънк джаз\" на БНР (заедно със Sluchka и EpayGo), уточняват организаторите на гастрола на Криста. Концертът е част от есенно-зимното европейско турне на Криста Бел \"Time Never Dies\" с песни от актуалния й албум \"Feels Like Love\", който излезе в началото на април т.г. Разбира се, в програмата ще чуем и песни от предишния - \"We Dissolve\", както и по-ранни - от двата й съвместни албума с Дейвид Линч. А софийската дата е единствена за Балканите, ако не броим Атина. Заедно с Криста Бел ще видим и чуем на сцената още Кристофър Смарт (басист и съавтор на песните от \"We Dissolve\" и \"Feels Like Love\"), барабаниста Джейсън Олтман, когото също познаваме от 2017 г., и, за първи път в България, Джон Санчес (китари).", "date": "2019.10.11", "title": "Криста Бел от \"Туин пийкс\" отново ще пее в София "}
{"url": "https://duma.bg/kameristi-de-la-skala-idvat-za-novogodishniya-muzikalen-festival-n201297", "text": "Богата музикална програма, концерти за деца, фотоизложба, кинопрожекции на концертни записи, очакват зрителите на 33-тото издание на Новогодишния музикален фестивал, който тази година е със специален фокус към младите изпълнители. Организаторите от НДК предвиждат в концертите да участват млади таланти, редом до утвърдени вече имена. От 14 декември т.г. до 2 януари 2020 г. на вход А4 публиката ще има възможност да разгледа фотоизложба, пресъздаваща едни от най-емоционалните моменти от концерти, състояли се през 33-годишната история на фестивала. Той ще бъде открит на 15 декември с концерт на Камеристи де ла Скала - един от двата камерни оркестъра на театър \"Ла Скала\" в Милано - формация с многобройни турнета на всички континенти. В зала 1 на НДК ще звучат популярни творби от италиански композитори под заглавие \"Италия - музиката е любов\". Звезди от световна величина са солистите на Щатсбалет Берлин примабалерината Яна Саленко и нейният партньор Мариан Валтер, които ще видим в спектакъла \"Дон Кихот\" от Лудвиг Минкус на 17 декември в зала 1. Хореографията и режисурата са на Аршак Гарумян, също гост от Щатсбалет Берлин. Яна Саленко е сред най-високо ценените прими на международната балетна сцена и е постоянен гост-солист в Кралската опера \"Ковънт гардън\" в Лондон и Мариинския театър в Санкт Петербург. В спектакъла участва и международната балетна трупа на Старозагорската опера.  Младите български инструменталисти от международната сцена - 28-годишните Лия Петрова - цигулка, и Михаил Петров - виолончело, ще бъдат солисти на Празничния новогодишен концерт на 1 януари 2020 г. Фестивалният симфоничен оркестър отново ще бъде дирижиран от маестро Емил Табаков, с програма творби от Бетовен, Сарасате, Елгар, Сен-Санс, Попер и др. Новогодишният музикален фестивал ще отдаде заслужена почит на оперния певец Николай Гяуров. Тази година се отбелязват 90 години от неговото рождение и НДК подготвя поредица тематични събития. На 16 декември ни очаква среща-разговор и дискусия с водеща музиковедката Екатерина Дочева, с участието на интересни личности и музиканти, работили с певеца. На 16 и 21 декември в кино \"Люмиер Лидл\" почитателите на Гяуров могат да чуят и видят видеозаписи с негови концертни изпълнения от сцената на зала 1 на НДК. През 2019 г. се отбелязват и 30 години от смъртта на диригента Херберт фон Караян. Фестивалът ще предложи на своята публика прожекция в кино \"Люмиер\" на Първа симфония от Брамс - запис на живо от зала 1 на НДК от гостуването на Караян с Виенската филхармония през 1983 г. Част от съпътстващата програма са прожекции на записи на оперния спектакъл \"Дон Карлос\" от Верди от Парижката опера, с участието на Соня Йончева и Йонас Кауфман (28 декември, \"Люмиер\"), както и от концерт на живо на италианското трио тенори \"Ил воло\" (29 декември, \"Люмиер\"). Най-малките също ще могат да станат част от 33-ото издание на фестивала с тематичната програма за деца, която включва Коледен концерт на Детския хор на БНР с диригентка Венеция Караманова (19 декември, \"Люмиер\"), спектакъл на балетния и танцов театър \"Коломбина\" - \"Пътешествието на Коломбина\" (20 декември, \"Люмиер\"), образователния модул \"Деца свирят за деца\" с изпълнения на ученици от НМУ \"Л. Пипков\" (20 декември) и \"Новогодишен концерт за квартет\" - матине за деца и възрастни (28 декември, \"Люмиер\") с участието на Класик арт квартет, пианистката Виктория Василенко и талантливата ученичка от НМУ Сара Чакърова, която свири на ударни инструменти. Тазгодишното издание на фестивала предлага специално подбрани камерни концерти за всеки вкус. На 14 декември ще можем да се насладим на хоров концерт, който ще отбележи 25 години от създаването на женския хор \"Ваня Монева\" с диригентка Ваня Монева. На 16 декември е клавирният рецитал на Антонина Бонева \"Баладите на Фредерик Шопен по стиховете на Адам Мицкевич\". В концерта ще участва и талантливият ученик на госпожа Бонева - Теодор Пазов, който заедно с Фидоси Керчев (клавирен рецитал \"Големите клавирни сонати от Бетовен и Лист\" на 20 декември), Сара Чакърова, Лия Петрова и Михаил Петров фестивалът включва в традиционната си рубрика в подкрепа на младите музиканти \"Имена от бъдещето\". Джаз концерт предстои на 18 декември в \"Люмиер\" - Живко Петров ще представи най-новия си албум \"Ten\". ", "date": "2019.10.11", "title": "Камеристи де ла Скала  идват за Новогодишния  музикален фестивал"}
{"url": "https://duma.bg/bezplatni-mamologichni-pregledi-n201300", "text": "Кабинет І хирургия, тел.:  Кабинет ІІ хирургия, тел.:   от 9 до 13 ч. Ракът на гърдата е най-често срещаното онкологично заболяване при жените. По данни на НСИ смъртността от него през 2017 г. е 33,6 на 100 000, а през 2016 г. е 34,1 на 100 000. Всяка година 3100 българки заболяват от рак на гърдата, а 1100 умират. Когато се открие навреме, той е лечим в 97% от случаите, твърдят специалистите.  В България само 14% от случаите се диагностицират навреме, докато в Западна Европа и САЩ този процент е около 50. Само в 5% от случаите ракът на гърдата се среща при жени под 40 г. Препоръчително е първият профилактичен преглед с ехограф да бъде направен около 30 г. След 45-50 г. прегледите продължават с мамография през 2 години. Мъжете също може да заболеят от рак на гърдата, но при тях вероятността за това е 100 пъти по-малка, отколкото при жените. От няколко години на територията на УМБАЛ \"Александровска\" функционира Център за ранна диагностика и лечение на онкологични заболявания, оборудван с многофункционални, миниинвазивни, автоматизирани системи от най-висок клас за прецизна диагностика и ефективно лечение на неопластичните процеси, в т.ч. ракът на гърдата. От 2017г. в микробиологичната лаборатория на Александровска болница се прилага генетично тестване за предразположеност към рак на гърдата, а в Клиниката по хирургия се прилага интраоперативна лъчетерапия/ радиотерапия (ИОРТ) при пациентки с ранен карцином на млечната жлеза.", "date": "2019.10.11", "title": "Безплатни мамологични прегледи "}
{"url": "https://duma.bg/otkriha-nov-hishten-dinozavar-n201245", "text": "Международна група палеонтолози е открила останки на нов вид гигантски хищни динозаври в Тайланд, предаде \"Спутник\". 8-метровото същество е нов член на широко разпространена група древни влечуги, наречени Кархародонтозавриди. Откритието е значително, тъй като допринася за разбирането на околната среда на Земята през периода на ранната креда, отпреди 146–100 милиона години. Новооткритото гигантско влечуго е четири пъти по-голямо като дължина от друг страховит хищник от епохата Юра - велосирапторът. Изкопаните останки, които според съобщенията принадлежат на поне четири екземпляра от новооткрития вид, включват черепи, гръбнак и бедрените костни вкаменелости. Съществото е наречено Siamraptor suwati, в чест както на Тайланд, така и на Суват Липтапанлоп, тайландски спонсор на изследователската група. Според палеонтолозите големият хищник е принадлежал към група значителни хищни динозаври, които са обитавали нашата планета през периодите Юра и Креда. Изследователите обаче смятат, че това същество по-рано е еволюирало и се разминавало с останалите членове на групата Кархародонтозаврус. Палеонтолозите предполагат също, че Siamraptor suwati е възможно да е ловувал по-малки влечуги на поне три континента от ранната Креда.", "date": "2019.10.11", "title": "Откриха нов хищен динозавър"}
{"url": "https://duma.bg/rekorden-eskalator-v-moskovskoto-metro-n201246", "text": "През 2022 г. московското метро ще се сдобие с най-дългия си ескалатор - 130-метрово подвижно стълбище ще свързва новостроящата се станция \"Шереметевская\" с повърхността, съобщи \"Взгляд\".  Ръководителят на департамента по строителството на московското кметство Андрей Бочкарьов е заявил, че \"Шереметевская\" е една от най-сложните за строителство в изграждащата се в момента Голяма кръгова линия на метрото. Тя ще бъде и една от най-дълбоките в Москва - 70 метра под земята. ", "date": "2019.10.11", "title": "Рекорден ескалатор в московското метро"}
{"url": "https://duma.bg/katsaneto-ot-yordan-kolev-po-vreme-na-polet-vsichko-mozhe-da-se-sluchi-n201251", "text": "Въздействащ и плашещо реалистичен, дебютният роман на пилота Йордан Колев напомня, че скучните полети са най-приятни. На 11 октомври на българския пазар излиза \"Кацането\" от Йордан Колев - напрегнат и завладяващ трилър. Един екипаж, неколкостотин пътници и два часа във въздуха, които могат да променят съдбата им. Ще успеят ли капитан Манов и неговият екипаж да овладеят ситуацията, когато животинският страх се просмуква в порите на всеки от пътниците на полет 2376 на авиокомпания \"Еър Го\"? Запускаме двигателите по разписание на 15 октомври от 19 ч. Излитаме към Гранд хотел София. Полетът ще продължи около час и 30 минути. Нашият екипаж включва Благой Д. Иванов (\"Седем градски гряха\") и Владимир Зарев (\"Чудовището\"), както и приятна изненада, съобщават от изд. \"Сиела\".", "date": "2019.10.11", "title": " \"Кацането\" от Йордан Колев - по време на полет всичко може да се случи"}
{"url": "https://duma.bg/gotvyat-nov-prevrat-v-shtangite-n201240", "text": "Нов преврат във федерацията по щанги подготвя бившият й председател Антон Коджабашев. Трикратният световен и европейски шампион иска да прочисти сегашното ръководство в лицето на Неделчо Колев, ген.-секретаря Борислав Гидиков и треньора на националния отбор Иван Иванов. Бургазлията твърди, че Колев и подопечните му са занулили този спорт у нас. Доказателство е последното Световно в Патая, Тайланд, където имахме шестима представители от общо 20 възможни. Коджабашев се зарече с екипа му да направят обстоен прочит на скандалния устав, който е бетонирал сегашното ръководство, и да сезира Прокуратурата, Инспектората към ММС, както и Парламентарната комисия по култура и спорт. Също така той оповести, че редица клубове са готови да бойкотират Държавните първенства, защото, реално, няма смисъл да участват в тях. Според новия закон за спорта до края на тази година всичките клубове \"фантоми\" трябва да бъдат изключени от централата, която от години разчита на тях, за да управлява еднолично. \"Дано ММС следи тези търтеи (\"фантомите\") да бъдат премахнати, защото така цялата истина на нашите \"герои\" ще излезе наяве. Те в момента се крият, защото са омазани. Не очаквах, че ще се крият. Затова хората искат промени. В регистрите на федерацията има около 60 клуба, а на последното първенство в Хасково участваха 27. \"Фантомите\" взимат всички решения. Постоянно ме питат защо щанги вече няма и затова не искам да оставам безучастен. Искам им оставките за тези манипулативни действия. Те урониха престижа на щангите\", обяви на пресконференция Коджабашев. \"По корумпирани от тези хора не съм виждала. Запознала съм спортния министър Красен Кралев, но той нищо не предприема\", каза Кристиана Колева. Бившият треньор на националния отбор Пламен Аспарухов разкри, че спечелените медали от Световни са най-скъпите на държавата. Откакто Колев управлява щангите, България има два сребърни медала от Иван Марков (2013 и 2014 г.) и един бронз на Божидар Андреев (Патая). Последният обаче почти не е финансиран от федерацията, като е изграден от личния му треньор Пламен Братойчев.  \"От 2011 г. насам федерацията е получила около 13 млн. лв. държавна пара. По 6,5 млн. лв. на медал. Това са най-скъпите отличия на България. В залата не се работи. Единствено щангистите могат да се изпотят, ако им пуснат музика, за да потанцуват. ММС им отпуска пари, те ги усвояват с фактури и се отчитат. Стигнали сме нивото от 1968 г. Храната е отвратителна, но не ги притеснява. Йордан Лечков им предложи да идат на лагер в Сливен на по 40 лв. храноден, с 4 хранения, а те отказаха, защото им било евтино. За толкова години усвояване на пари имаме възможност да пратим само Андреев на Олимпиадата в Токио 2020. Дано да е здрав, защото другите три квоти няма да бъдат спечелени\", обяви Аспарухов. Той твърди, че няма забрана от Международната федерация да упражнява дейност. \"Ако ми е отнет лицензът, трябва и Иван Иванов да остане без такъв, защото и той има 11 хванати с допинг\", допълни перничанинът.", "date": "2019.10.11", "title": " Готвят нов преврат в щангите"}
{"url": "https://duma.bg/izlozhba-na-nina-ruseva-v-rakursi-n201250", "text": "Още от най-ранните си спомени за творчески пориви, са ме вдъхновявали теми, разкриващи пространството от височина. Неведнъж съм създавала пейзажи от птичи поглед и това е нещо, което мога да обрисувам като вдъхновяващо,  божествено, спиращо дъха. Особено когато си наблюдател във висините на небесното пространство, когато възникват въпроси, на които ние, малките хора, трудно си даваме отговор, споделя авторката. Изложбата продължава до 15 октомври в столичната галерия \"Ракурси\", ул. \"Хан Крум\" 4.                        ", "date": "2019.10.11", "title": "Изложба на Нина Русева в \"Ракурси\""}
{"url": "https://duma.bg/40-sekundi-za-deystvie-sreshtu-samoubiystvata-n201301", "text": "На всеки 40 секунди един човек на планетата се самоубива, а на 3 секунди някой прави опит да отнеме живота си. Това сочат данни на СЗО, представени по повод на Световния ден на психичното здраве - 10 октомври. Във възрастта 15-35 г. в Европа самоубийството е на второ място като причина за смърт след пътнотранспортните произшествия.  Според съдебни експерти голяма част от т.нар. смърт от нещастни случаи (предозиране на медикаменти, пътнотранспортни произшествия, падане от височина и др.) всъщност са реализирани опити за самоубийство.  Всеки втори човек, извършил суициден опит, го повтаря в рамките на следващата една година, обикновено в по-тежка форма. Всеки трети, завършил живота си със самоубийство, е правил и предишен опит, категорични са експертите и затова призовават близките на хора, опитали да се самоубият, да бъдат бдителни. Мотивите за суицидно поведение са различни, а едни и същи събития влияят различно на различните хора.  за самоубийствени действия могат да бъдат социодемографски, медицински, биографични, индивидуално-психологически и др. При мъжете осъществените самоубийства са от 3 до 6 пъти повече, а при жените опитите са 1,5 пъти повече. Мъжете значително по-рядко търсят медицинска помощ, включително психиатрична.  Най-чести са опитите са самоубийства сред 20-30-годишните.  Световните данни показват, че нивото на самоубийства е по-високо сред несемейните, разведените, вдовците, бездетните. Но за България се оказва, че наличието на семейство няма протективен характер. Рискът от самоубийство се повишава при продължителна нетрудоспособност, загуба на работа, пенсиониране, продължителна безработица.  Сред медицински фактори рискът от самоубийство е по-висок при хората с психични. Най-често това са афективни и личностни разстройства, зависимост от психоактивни вещества, шизофрения и др. Според повечето изследователи 45-70% от самоубийствата са предшествани от умерено тежък или тежък депресивен епизод. Рискът от самоубийство при страдащите от депресия е с 8 до 30% по-висок. Между 10 и 22% от самоубилите се са имали алкохолна зависимост. Вероятността да посегнат на живота си хората с шизофрения е около 5-12%.  Висок е суицидният риск при хората с  паническо разстройство, различни разстройства, свързани със стрес и др. Връзката между телесните заболявания и самоубийственото поведение също е голяма - до 70% от хората, погубили живота си, са боледували от остро или хронично заболяване към момента на смъртта - епилепсия, рак, болести на кръвотворните и на дихателните органи, сърдечносъдови заболявания, вродени или придобити дефекти, загуба на физиологични функции, ХИВ/СПИН, състояния след тежки операции или трансплантация.", "date": "2019.10.11", "title": "40 секунди за действие... срещу самоубийствата "}
{"url": "https://duma.bg/tsveta-petrova-razvitieto-v-risuvaneto-e-neprekasnat-protses-n201298", "text": "- Носталгията винаги е била част от мен, а когато заминах да живея в чужбина, чувството се засили и се сля с изкуството. - Те са много... Могат да се видят в творбите, които събрах в изложбата \"Детски игри\"! Свързани са предимно със забавленията навън - дама, ластик, гоненица... - Бих казала, че дори не го правя \"нарочно\". Рисувам така, както го чувствам и както си спомням. - Рисувам буквално откакто се помня. И винаги съм знаела, че именно с това ще се занимавам. Първата ми изложба беше в галерия във Варна, тогава бях в ХI клас. - Имах безкрайна подкрепа, която породи последваща мотивация. - Обичам да експериментирам и да пробвам нови неща, но винаги се връщам към илюстрацията. Най-моето нещо е. Иначе, в университета съм специализирала гравюра. - Мой си... - Понякога, но рядко това ми е мотивацията за рисуване. - Цветовете носят емоцията и настроението на творбата. Различната гама може да промени изцяло духа на една илюстрация. - За мен важното е да има емоция. Независимо каква е. Разбира се, радвам се, ако е позитивна! - Като фрийлансър мисля, че е важно да се участва в подобни събития. Срещите с други артисти и с хората, които харесват изкуството, са ползотворни и стимулиращи. Поне според мен. - Рядко ми се е налагало да чакам музата. Винаги съм готова за рисуване, освен в редките случаи на \"бърнаут\", когато човек просто трябва да си почине. - Абсолютно! Рисуването е практика. Всеки може да се научи да рисува, стига да е упорит и да го прави всеки ден, за да се развива. - И двете. Не е мит това, че реализацията в сферата на изкуствата не е лесна навсякъде. Освен много воля и труд, доза късмет никога не е излишна. - Засега поне за мен лично нещата вървят добре. До голяма степен съм благодарна на социалните медии, които ми съдействаха да добия някаква популярност, която пък впоследствие ми помогна в реализацията. - Не съм се сблъсквала с подобно нещо - нито в България, нито в чужбина. - Моят опит по-скоро сочи обратното. Доста по-трудно ми беше да се реализирам в чужбина. До голяма степен заради това, че зад граница е по-трудно финансово човек да се отдаде напълно на изкуството, а и има много повече творци и конкуренция. - Уча се непрекъснато, от всички. От съвременни илюстратори, онлайн курсове, по-стари учебници, практика, скици... Развитието в рисуването е непрекъснат процес. - Освен в SOHO, също и онлайн във фейсбук и инстаграм  - Споменах вече, че обичам да пробвам нови неща. В момента подобно предизвикателство за мен представлява поредицата арт зиинове, които съдържат кратки комикси на български. Казват се \"Всичко е супер\", а ситуациите в тях са предимно злополучни, трагико-комични моменти от всекидневието. - Когато сам го почувства. За мен нещата вървят добре, но още не съм на такъв етап, че да го твърдя категорично.", "date": "2019.10.11", "title": " Цвета Петрова:  Развитието в рисуването е непрекъснат процес"}
{"url": "https://duma.bg/zhenata-v-tvorchestvoto-na-evropeyski-grafitsi-ot-xix-i-xx-vek-n201294", "text": "В края на XIX век няколко поколения художници по нов начин и с нови средства се насочват към темата за жената. Времето създава предпоставки за повратно претворяване на женската същност в изкуството. Появяват се творби, предизвикващи усещането, че наблюдаваме \"частни\" сцени, които би трябвало да останат скрити за външния поглед. Други автори работят по обичайните и за предишни периоди начини, но характерът на епохата оставя очевидна следа и при тях.   Изложбата от чуждестранната графична колекция на Националната галерия представя забележителни майстори като Франсиско Гоя, Йожен Кариер, Огюст Роден, Анри Фантен-Латур, Огюст Реноар, Анри дьо Тулуз-Лотрек, Жак Вийон, Пиер Бонар, Леонар Фужита, Моис Кислинг, Кристиан Кайар, Георги Верейски, Пабло Пикасо, Анри Матис, Марк Шагал, Андре Дерен, Раул Дюфи, Фернан Леже, Жорж Руо, Марсел Громер, Марино Марини, Фаусто Пирандело. Техните произведения бележат многообразието в пресъздаването на сюжети или форми, без значение колко странно или дори скандално е изглеждало това на много от съвременниците им... Което ги прави интересни и днес. Немалка част от творбите са непознати на публиката. Любопитен факт е, че при подбирането, проучването и реставрирането им, са намерени две неизвестни изображения на Жул Паскин, които не само за късмет се вписват в темата \"Притегателни и обичайни\", но и допълват представата за артистизма и светоусещането на големия майстор. Експозицията продължава до 5 януари в \"Квадрат 500\", пл. \"Св. Александър Невски\", ул. \"19 февруари\" 1.   ", "date": "2019.10.11", "title": "Жената в творчеството на европейски графици от XIX и XX век"}
{"url": "https://duma.bg/12-oktomvri-150-godini-ban-n201306", "text": "Три нови книги, описващи непознати аспекти от историята на БАН, се оказаха сред най-атрактивните събития, посветени на 150-та годишнина от основаването на първата и най-уважавана у нас, и особено в чужбина, институция на новата ни държавност, храма на знанието и духовността българска. Учени от Института за исторически изследвания, Института за изследване на изкуствата и Архива на БАН представиха пред публика току-що публикуваните изследвания за историята на академията, за дарителството и за нейната сграда, която е национален архитектурен паметник. \"Решихме да обърнем поглед към направеното от нашите предшественици и да му отдадем заслужено внимание с поглед към днешния и утрешния ден, смята зам.-председателят на БАН чл.-кор. Васил Николов, който е редактор на изданията. За първи път например се публикуват архитектурни чертежи на сградата на повече от сто години, правени с невероятна прецизност и талант, на ръка, с туш и перо. В последните години в медиите нашумя новината, че и Васил Левски е дарил скромна сума за създаването н Българското книжовно дружество (от края на 1911 г. преименувано в БАН със закон). Но малцина знаят кои известни българи са правили парични дарения, дарения на недвижими имоти и книги, спомогнали за развитието и утвърждаването на академията като водещ научен и духовен център. Библиотеките на БАН и на нейните институти са сред най-големите хранилища на знание в страната, в тях се пазят и архивите на мнозина водещи учени на страната ни в десетилетията.   Трите нови книги са отпечатани в издателството на БАН \"Проф. Марин Дринов\", носещо името на основателя и първи председател на академията.  Разпространяват се безплатно, предстои да бъдат доставени в библиотеки, вузове и други институции. Обмисляме идеи за продължаване на поредицата, каза проф. Васил Николов.", "date": "2019.10.11", "title": "12 октомври - 150 години БАН "}
{"url": "https://duma.bg/zashto-nyamat-nobel!-n201305", "text": "Завчера Нобеловата награда за химия взеха американецът Джон Гудинаф, британецът Стенли Уитингам и японецът Акира Йошино - за създаването на презареждащите се преносими литиево-йонни батерии. И знаете ли какво се случи? Една шепа недоброжелатели и прононсирани врагове на академията ни взеха да иронизират злобно, че учени от БАН не били взели приза, а се хвалели, че са създали литиево-йонна батерия на бъдещето... Вярно, в тържествени дни не се приказва за хулители, но май е твърде възмутително дори в дни на тържество и на фона на категоричното международно признание за БАН шепа хора, дето всички ги знаят, да се глумят по всякакъв начин. Но пък има и добра страна - дават повод да се напомни за постиженията на нашите академични учени. Преносимите батерии и акумулатори, създавани в БАН, още преди много години създадоха световен авторитет на нашите учени. Дори с един техен акумулатор водещи автомобилни гиганти в САЩ постигнаха световен рекорд на автомобилен пробег. А тази година изследователи от институтите на академията по обща и неорганична химия (ИОНХ) и по електрохимия и енергийни системи (ИЕЕС), в партньорство със свои колеги от Софийския университет създадоха батерия от ново поколение, която може да предизвика революция в съхраняването на енергия. Става дума за презаредима батерия на основата на натрий, която може да се комбинира с литиево-йонните батерии или дори да ги замени изцяло в редица приложения. В новата батерия на бъдещето литиевите йони са заменени с по-евтините, по-безопасни, по-екологични и лесно достъпни в природата натриеви йони. Като първа стъпка изследователите от ИОНХ са създали нови електродни материали, подходящи за обратимо включване на натриевите йони, без да се наруши тяхната структура. От тези материали е конструирана моделна натриево-йонна клетка, която е подложена на електрохимични тестове в ИЕЕС, а химици от СУ са моделирали на атомно ниво процесите в електролитния разтвор на батерията. Едно от основните предимства на новата натриево-йонна батерия за електромобилите е акумулирането на енергия от възобновяеми източници.  Така че, имате много здраве от старата ми шапка, мизантропи. По-добре отидете до Шведската академия на науките, да ви разкажат там как се раздават Нобели...  ", "date": "2019.10.11", "title": "Защо нямат \"Нобел\"?!"}
{"url": "https://duma.bg/zlatna-esen-po-patekite-na-beli-iskar-n201302", "text": "За да стигнете до екопътеката \"Бели Искър\" от София, трябва да тръгнете по пътя за Самоков. Отбивката е в началото на самия град, а табела показва шосето към селото, по което също така се отива към Мальовица. Бели Искър е на 9 км от Самоков. След като отминете знака, отвеждащ в посока към Говедарци, остава съвсем малко до китното планинско село. Нужни са още няколко километра по лъкатушещ път до началото на самата екопътека. Ще познаете, че тя наближава, не по табели, а по броя на колите. Те са паркирани по цялото протежение на добре асфалтиран, но тесен път, който се вие почти успоредно на обособена пътека, която се намира по-навътре в гората.  Началната точка е информационната табела, която запознава с животните и растенията в местността, както и с особеностите на предстоящия път. Денивелацията е символична като за планина - не повече от 200-300 метра, а дължината на пътеката е около 5 километра.  След табелата директно преминавате през първия от осемте по-големи моста, които пресичат неколкократно река Бели Искър, и вече няма как да сбъркате, че сте в Рила. Всеки мост има свое име - \"Синият вир\", \"Изгрев\", \"Двата камъка\", \"Тис\",\"Дългият, \"Бор\", \"Арамлия\" и \"Суаро\". Имена имат и кътовете за почивка, които са разположени на точно определени места и дават възможност за пикник или барбекю, палене на огън, събиране на големи компании по беседки и пейки. Ако не искате да сте сред шума, може да поседнете на многобройните скални късове или по брега на реката, която бурно или тихо ромоли в зависимост от сезона.  Ако сте с деца, трябва да си отваряте очите на четири, защото все пак планината си е планина, а малчуганите ги влече да катерят стръмни канари или да се втурват към някое по-дълбоко място на реката. По пътечките има и доста камъни, които ги правят неравни, често коренища спират бързия ход и неприятните спъвания са възможни. Маршрутът условно може да се раздели на две - първата му половина е по-оголена, по-често прониква слънце и сякаш хората са повече. Втората част е малко по-дива, пуста, често се бърка правилното място, по което трябва да се мине, така че е добре да се следва синята маркировка по дърветата. В гората е разположен и стабилен заслон, в който може да се скриете при лошо време.  За съжаление има и чести примери за недобросъвестни туристи или просто липса на поддръжка - по-малките мостчета са унищожени, откъртени са дъски от парапети, стърчат ръждиви пирони. Положителното обаче е, че никъде няма отпадъци! Другото, което няма да видите, са животни, въпреки че сте обградени от гора. Най-много някоя излязла да се напече жаба или щъкащи насекоми. На няколко места ще бъдете почти стресирани от огромните мравуняци, които образуват хълм, висок над един метър. Последният осми мост над реката ознаменува нещо като финала на екопътеката и оттам се излиза на близкия асфалтиран път. Всъщност пътеката не свършва тук. След кратко ходене по шосето вляво се вижда табела, която сочи нов маршрут отново в гората. Той е по-предизвикателен, тъй като в нея се навлиза рязко нагоре. Предстои изкачване и повече физически усилия, но те си заслужават. Атмосферата тук е различна - планината обсебва, тишината е всепоглъщаща. Кулминацията на изкачването е така наречената Изгледна площадка, от която се открива величествена панорама към върхове, скали и долината. Място за снимки, почивка и зареждане за предстоящото спускане. След него се озовавате на изходната точка и правите равносметка - 3-4 часа сред природата, километри пеша, чист въздух и положителни вълнения. ", "date": "2019.10.11", "title": "Златна есен по   пътеките на Бели Искър"}
{"url": "https://duma.bg/pametnik-na-poeta-n201314", "text": "Паметник на Пенчо Славейков ще бъде поставен в края на месец октомври в Милано. Именно тук, в хотел \"Манин\", той дописва някои от последните си творби. Паметникът е дело на габровския скулптор Адриан Новаков и напомня този в центъра на София.  Хубава инициатива. Това не е първото почитане на поета на италианска земя. В градчето Брунате, където умира през 1912 г. Пенчо Славейков, има негов бюст, както и паметна плоча. Паметна плоча има и в Рим на дома, където е живял.  Аз обаче се замислих за друго. Какво знаят днешните българи за големия ни поет? Да, в училище се изучават неговите стихове, но какво остава в главите на тези, които в унес повтарят припева на чалга хитове? А това са вече не едно и две поколения. Четат ли те неговата поезия? Могат ли да изрецитират поне един стих? Познават ли добре \"Микеланджело\", \"Cis moll\", \"Сърце на сърцата\"?.. И безпокоен ли е духът им?  И ако не познават Пенчо Славейков, вината не е на образователната система, а на подмяната на ценностите.     Паметниците на големи творци са нещо хубаво. Те, заедно със сътвореното, остават през времето. Но колко от тях са били разбрани и тачени приживе. Класическо е да се сещаме за тях, когато си отидат от този свят. Може би защото, когато са живи, са опасни.  Пенчо Славейков заминава за Италия, след като в края на 1911 година напуска България крайно обиден от отношението към него. Тогавашният министър на просвещението Стефан Бобчев го уволнява от поста директор на Народната библиотека и го назначава за уредник на училищния музей при Министерството на народното просвещение - пост, който той не заема никога. Това не е първото противопоставяне на големия поет на властта. Като директор на Народния театър, бранейки независимостта му от некомпетентни вмешателства, влиза в конфликт с друг министър на просвещението - Никола Мушанов, и напуска. Костите на Пенчо Славейков са пренесени от Италия в България 9 години след смъртта му. И наистина няма нищо по-логично именно в Италия - люлката на европейската култура, да има паметник на Пенчо Славейков.   Харесвам нашия на пл. \"Славейков\". Близко до хората. Можеш да седнеш. Да се снимаш дори. Но поне трябва да знаеш и чии са бронзовите статуи. И когато седиш до тях, мислено да можеш да размениш някои мисли с големите ни поети.  \"Това, което не ни убива, ни прави по-силни\", е любимата мисъл на Пенчо Славейков.  Дали обаче настоящето, което бавно ни изпива силите като хора и като нация, преди да ни направи по-силни, няма да ни убие? ", "date": "2019.10.11", "title": "Паметник на поета"}
{"url": "https://duma.bg/ivan-valev-s-nagradata-izvorat-na-belonogata-n201313", "text": "Иван Вълев получи голямата награда от тазгодишните поетични дни \"Изворът на Белоногата\" – празникът, който се проведе за 21-и път от 1981 година насам. Престижното отличие се присъжда за цялостно творчество и принос в българската литература. Новият му носител бе трогнат от признанието за своя дългогодишен труд и сподели, че творческата му връзка с града на Белоногата вече е още по-дълбока, а оказаната  му чест белязва неговия житейски път по един вдъхновяващ начин. Наградата му бе връчена от заместник-кмета на Харманли г-жа Валентина Димулска. Поетичната вечер, състояла се в големия салон на НЧ \"Дружба\", бе открита с традиционното литературно четене, в което се включиха поетесите Надя Попова, Ели Видева и поетите Боян Ангелов, Петър Анастасов, Трендафил Василев, Атанас Звездинов, Георги Николов. Последва рецитал по стихове на новия лауреат Иван Вълев в изпълнение на актрисата Иванка Шекерова и нейната бивша ученичка и настояща студентка в НАТФИЗ Ралица Петрова. Поетичната вечер завърши с танцовия спектакъл на хип-хоп формацията \"Стрийт дъст данс\" и балет \"Тангра\", възкресяващ легендата за Гергана и \"Изворът на Белоногата\". Той бе поставен от хореографите Миглена Бинева и Дорина Инджова.  През деня гостите на града на Белоногата не пропуснаха възможността да посетят извора, възпят в Славейковата поема. Те разгледаха и харманлийската библиотека, на която председателят на Съюза на българските писатели Боян Ангелов и Трендафил Василев, управител на издателство \"Българска книжница\",  дариха над 150 тома книги.", "date": "2019.10.11", "title": "  Иван Вълев с наградата \"Изворът на Белоногата\""}
{"url": "https://duma.bg/pardon-n201285", "text": "ЛАФ НА БРОЯ Щом режимът води политика от днес за утре, народът трябва да живее от днес до утре. КОЛЕЛОТО ЗА ЛЕТИЩЕТО В съда. - Защо сте пребили приятеля си? Да не би да сте употребили алкохол? - Не. Ядох вафла трепач! - Защо се опитахте да откраднете тоалетната хартия? - Аз не съм се опитвал да я открадна. Щях да я платя по-късно. - И нямахте 1 лев, за да я платите? - Не! Нямах време да я платя... ДОКТОР СПАС И НЕГОВИТЕ ПАЦИЕНТИ - Ало, полицията ли е? Здравейте! Да сте пращали снощи патрул на улица \"Кокиче\" 5? - Да! Имаше сигнал за силна музика и шумна компания! - Ако може, изпратете патрула пак! Забравиха си шапките, един пистолет, а тъкмо да видят и снимките от снощи… Рубрика: ДЖЕЗВЕ При психиатъра: - Докторе, какво да правя? Спя с чужди жени, а мъжете им ме бият? - Отидете в армията. Може добре да ви се отрази. След няколко месеца: - Благодаря, докторе. Много добър съвет ми дадохте! - Вече не спите с чужди жени? - Спя и още как! Обаче се обличам за 45 секунди. РЕЦЕПТА ЗА СОЦИАЛНО СЛАБИ Включете телевизора. Отворете уста,  затворете очи…  Бон апети!... ФОЛКБИТАК Ако родителите ти са те възпитали правилно, цял живот ще се мъчиш. ПЪРВА ЧАСТНА, ВТОРА ГЛУХА От пресцентъра на Главна прокуратура: Преобладаващата част от населението на Република България е съставена от неизвестни извършители.", "date": "2019.10.11", "title": "ПАРДОН"}
{"url": "https://duma.bg/za-drug-medvedev-ide-rech-a-shponhoyer-i-karnik-lipsvat-n201286", "text": "Неясни са очертанията на властта... Опасни са параметрите на гласността... Прекрасни са спомените ни от младостта... И страстни видения размекват съвестта... А Рихтер и Медведев вещаят сто години самота... Неясни събития се случват по света... Опасни са сенките на неизвестността... Прекрасни изгряват светлините на града... И страстни желания нашепва вечерта... А Рихтер и Медведев вещаят сто години самота... Неясни за нас остават хиляди неща... Опасни като завой на времето в нощта... Прекрасни - единство, творчество и красота... И страстни мераци на спасителя в ръжта... А Рихтер и Медведев долу... цепеха дърва...", "date": "2019.10.11", "title": "ЗА ДРУГ МЕДВЕДЕВ ИДЕ РЕЧ,  А ШПОНХОЙЕР И КАРНИК ЛИПСВАТ"}
{"url": "https://duma.bg/folklorniyat-tsentar-na-s-chavdar-idva-v-sofiya-n201303", "text": "Институтът за етнология и фолклористика на БАН с етнографски музей в партньорство с община Чавдар на 14 октомври (петък) от 17 ч. ще представи изградения в село Чавдар Фолклорен интерактивен център. Той бе открит през октомври 2018 г. и е създаден в сътрудничество между общинското ръководство, учени от института и Народно читалище \"Надежда -1900\". Събитието е на ул. \"Московска\" 6А.  БАН в момента си сътрудничи с множество общини в страната; създадени са съвместни регионални центрове с местни фирми и над 10 висши училища, а договори за съвместна дейност академията е сключила с общо 18 вуза. Юбилеят ще бъде отбелязан с тържествен концерт в зала 1 на НДК на 12 октомври (събота).   ", "date": "2019.10.11", "title": " Фолклорният център на с. Чавдар \"идва\" в София  "}
{"url": "https://duma.bg/4-muzeya-i-botanicheskata-gradina-bezplatno-v-sabota-n201304", "text": "По повод празника на БАН навръх юбилея в събота 4-те музея на академията ще са с \"вход свободен\". Националният археологически музей (от 10 до 18 ч.) показва съкровищата си, открити от археолозите - от праисторията през античността до Средновековието. Националният природонаучен музей (от 10 до 18 ч.) показва в 15 зали атрактивни образци от фауната, флората, фосилите, минералите и скалите не само на България, но и по света. Националният етногафски музей (от 10 до 17.30 ч.) показва в 11 зали представителната експозиция \"Времена и хора - живите традиции на България\", представяща живота и формите на общуване в селото и в града през последните 200 години. Изложбата \"Пазители на времето или как работи един музей\" пък разказва за основните дейности на музея. Трета експозиция - \"Българска етнография\" представя съдържанието на едноименния уебсайт. В Националния антропологичен музей на \"Цариградско шосе\" 73 (от 9 до 18 ч.) посетителите могат да видят как са изглеждали мнозина видни българи - реконструкции на глава по черепа, както и погребалните практики, различните ритуални въздействия, бойни травми и прилагани лечебни практики, които се откриват по човешките скелети от археологически разкопки. Ботаническата градина на БАН на \"Околовръстен път\" 22 (от 10 до 16 ч.) започва традиционните \"Есенни срещи с растенията\", на които специалисти ще покажат богатството на колекциите, уникалните образци, тропически растения и пр. Тук входът е безплатен и в неделя, на 13 октомври.     ", "date": "2019.10.11", "title": "4 музея и Ботаническата градина - безплатно в събота "}
{"url": "https://duma.bg/lavitsa-n201288", "text": "\"МОЯТ ТАНЦ С ПЧЕЛИТЕ\" от Хелън Джукс издава \"Прозорец\" в превод на Стоянка Сербезова-Леви. Наближавайки 30-те, Хелън Джукс се чувства самотна и стресирана, уловена в безкомпромисната вихрушка от градска забързаност, офисни политики и временни адреси. Докато полага усилия да свикне с новата си работа и дом в Оксфорд, тя осъзнава, че й е нужна промяна, ако иска да придаде смисъл на живота си, да му вдъхне уют, грижа и любов. Тогава приятели й подаряват колония медоносни пчели и Хелън се впуска в първата си година на пчеларство. Книгата е изпълнена с красиви размисли за отговорността и грижата, за уязвимостта и доверието, за създаването на връзки и покоряването на нови хоризонти. \"БЕЗ КОМПРОМИС?\" от Крис Вос издава \"Изток-Запад\". Бившият федерален агент Крис Вос предлага изпитан подход за преговаряне в ситуации с висок залог. Той споделя опита си на преговарящ с престъпници, крадци и терористи. Достигайки най-високия връх в кариерното си развитие, Вос става главен преговарящ на ФБР при международни отвличания. Залозите в подобни случаи са наистина високи - от успеха на преговорите зависят човешки животи. Ето защо в тях няма място за грешки. Практическото ръководство предлага девет ефективни принципа - разузнавателни тактики и стратегии, които ще ни помогнат да бъдем по-убедителни както в професионален, така и в личен план. \"ВЕРОНИКА РЕШАВА ДА УМРЕ\" от Паулу Коелю, издава \"Обсидиан\" в превод на Даниела Петрова. На пръв поглед Вероника притежава всичко: красива е, има добра работа и всеотдайни родители, среща се с интересни мъже, но не е щастлива. Усеща празнота в живота си и решава да сложи край на безцелното си съществуване. Когато поглъща свръхдоза приспивателни, Вероника е сигурна, че ще умре. Но след седмица в кома тя се събужда в психиатрична клиника. А когато й поставят диагноза, според която й остават само няколко дни живот, постепенно осъзнава, че всички сме дошли на този свят поради определена причина, която сами трябва да открием. \"ПРОСТО СПАС 2. БЕЗ ФИЛТЪР\" от Стен Дамянов издава \"Сиела\". Белият заек мрази лъжите. Но всички около него обичат да го лъжат и това го вбесява неистово. Само че сега опасен вирус наближава града. Вирус, който принуждава хората да казват истината. Какво може да е по-ужасяващо... Точно по това време предприемчивият домоуправител Пешо е стоварил до жилищните блокове огромна купчина боклук. Готов на всичко, за да успокои вбесените си съседи, той привлича на своя страна доверчивия кум на Спас - Страхил. Работата е почти уредена, когато тяхната част от града се оказва заразена и надлежно изолирана с висока стена. A жертвите на вируса взимат мерки, за да опазят тайните си.", "date": "2019.10.11", "title": "Лавица"}
{"url": "https://duma.bg/lyubovta-mezhdu-baba-i-vnuche-e-valshebstvo-n201289", "text": "Кой казва, че важните неща се нуждаят от дълги обяснения? Дали, когато казваме \"обичам те\", произнасяме просто две думи, или пишем цял роман? \"Моята баба\" (издание на \"Софтпрес\") е малка книжка за голямата обич между бабите и техните внучета. Казват, че ако имаш баба и дядо, имаш всичко. Те са споменът за миналото и пример в настоящето, те ни показват и пътя към бъдещето. Любовта между баба и внуче е вълшебство, от което се ражда неподправена радост. Сърдечните рими на Любомир Николов и илюстрациите на Полона Ловшин превръщат тази книга в незабравимо пътешествие през най-топлите мигове от детството. И са прекрасен начин всеки малчуган да каже: \"Обичам те, бабо!\"", "date": "2019.10.11", "title": "    Любовта между баба и внуче е вълшебство"}
{"url": "https://duma.bg/an-bronte-brani-svobodata-na-duha-n201291", "text": "Гилбърт Маркъм е силно заинтригуван от Хелин Грейъм - красивата и тайнствена млада жена, която наскоро се е преместила в Уайлдфел Хол заедно с петгодишния си син. Той бързо й предлага своето приятелство, но когато резервираното й поведение и саможив характер стават повод за клюки сред местното общество, Гилбърт започва да се пита дали доверието му не е било прибързано. Едва когато Хелин му позволява да прочете дневника й, наяве излиза истината за един злощастен брак, от който тя е избягала, опитвайки се с всички сили да предпази детето си. Разказана с остроумие и ирония, историята на Хелин Грейъм изобразява борбата на една жена за независимост и свобода на духа. ИК \"Хермес\" публикува луксозно издание на романа \"Тайнствената непозната\" от Ан Бронте в своята поредица \"Клуб Класика\". Преводът е на Христо Кънев. Ан Бронте е най-малката от трите сестри Бронте, които оставят траен отпечатък върху консервативната английска литература. Родена е на 17 януари 1820 г. в графство Йоркшир. Когато е на година и половина майка й умира и грижата за трите момичета - Ан, Емили, Шарлот и брат им Патрик, поема тяхната леля. През 1845 г. сестрите решават да обединят творчеството си в обща книга и плащат за публикуването й. Но тъй като по това време не се гледа с добро око жената да се занимава с писане, те се представят под псевдоними - Кърър (Шарлот), Елис (Емили) и Актън (Ан) Бел. През 1846 г. са публикувани романите \"Агнес Грей\" от Ан и \"Брулени хълмове\" от Емили, а година по-късно - \"Джейн Еър\" от Шарлот. Първият роман на Ан е посрещнат по-равнодушно, но вторият става събитие, което преобръща представите за съвременна литература. \"Тайнствената непозната\" е публикуван в края на юни 1848 г. и само за шест седмици тиражът се изчерпва. Смятан е за един от първите феминистични романи. За първи път ролята на жената е разгледана в друг контекст - тя е видяна като независима, способна да вземе живота си в свои ръце. Това твърдение е шокиращо за Викторианска Англия, като освен, че е в противоречие с общоприетите норми на поведение, престъпва и законите от това време. Критиките към произведението не са малко, което принуждава Ан да се обоснове за причините за написването на романа и да включи обръщението си във второто издание.", "date": "2019.10.11", "title": "Ан Бронте брани  свободата на духа"}
{"url": "https://duma.bg/zabelezhitelna-panorama-na-nravite-prez-veka-na-prosveshtenieto-n201290", "text": "Благодарение на издателство \"Колибри\" \"История на моя живот\", подписана от самия Джакомо Казанова - епикуреец, естет и непоправим съблазнител, една от най-забележителните фигури на европейския XVIII век, вече е на книжния пазар. Редактор на изданието е Жан-Мишел Гардер, преводът е на Красимир Петров.  В книгата са описани някои от най-смайващите и любопитни епизоди от бурния живот на прословутия венецианец за първи път в превод от оригинала на френски език. С разкрепостения си нрав Джакомо Казанова без съмнение е една от най-интригуващите фигури на европейския XVIII век, когато чрез словото и на дело са разчупени вековни догми и сексуалното престава да се свързва с греховното, а любовта се превръща в синоним на хармония между телесно и духовно. През целия си живот той следва едно-единствено правило: да се наслаждава на всеки миг от отреденото му време на тази земя.  Именно този факт придава на неговите мемоари, озаглавени \"История на моя живот\", особена пикантност и ги превръща в любимо четиво на много поколения до ден днешен. Любопитните подробности, с които Казанова описва както срещите си с видни личности и владетели, така и любовните си похождения, превръщат автобиографията му в забележителна панорама на нравите през века на Просвещението, а безкомпромисната му самоирония ни кара да вярваме на всяка негова дума. Българската публика има възможност да се наслади на най-новата филмова адаптация, вдъхновена от историята на ненадминатия изкусител. Филмът \"Казанова, последна любов\" на режисьора Беноа Жако (с Венсан Линдон, Стейси Мартин и Валерия Голино) е част от конкурсната програма на \"СинеЛибри 2019\". А наградите на фестивала ще бъдат обявени на 13 октомври, както ДУМА писа.", "date": "2019.10.11", "title": "Забележителна панорама на нравите през века на Просвещението"}
{"url": "https://duma.bg/dokle-e-starost-n201287", "text": "Бях тръгнал да се прибирам вкъщи, безкрайно щастлив, че мога да го правя сам самичък, защото...  Защото минах покрай кварталната бабавачница. Предприемчиво семейство беше превърнало многоетажната си къща, която имаше голям двор, в целодневна градина за стари хора. Всичките имаха някакви деменции. Сутрин децата им ги водеха на забавачница (ние й викахме бабавачница!), а след работа си ги прибираха, така че никога не оставаха без надзор. Тук старците добре си прекарваха в шеги и закачки, а освен това ги учеха да се пазят от алоизмамниците и уличните мошеници. Но те май тия уроци ги помнеха ден до пладне. Голям майтап падаше всеки ден, когато някой разкаже вица за склеротика, а другите вече го бяха забравили. Влязъл в банята и застанал пред огледало. Вторачил се и се зачудил.  - Хм... - рекъл и продължил да се чуди. - Ха сега де... И в този момент от кухнята долетял гласът на жена му:  - Пешооо, кафето е готово!  - Верно - щракнал радостно с пръсти нашият и се ухилил. - Пешо!! И една истинска история се разказва всеки ден в бабавачницата. Някакъв актьор (знаех му името, ама съм го забравил!) си вървял по Раковска и срещнал свой колега, когото отдавна не бил виждал. Попитал го как е, а оня взел да мучи и да криви глава - накрая нашият разбрал, че е прекарал инсулт. Тъжна работа... Но след двайсетина метра срещнал друг свой колега. Онзи обаче изобщо не го познал, а придружаващата го женица прошепнала:  - С Алцхаймер е. Нашият съвсем се сгрухал и отишъл при майка си, бил й напазарувал това-онова. И тъжно й заразказвал: - Ех, мамо, мамо... Срещнах един колега. Как да го заприказвам? Нищо не му се разбираше. Изкарал инсулт. После срещнах друг колега. Той обаче изобщо не ме позна. Алцхаймер... Тогава майка му го погледнала право в очите и попитала:  - А вие по какъв въпрос? Но да не се отплесвам. За къде бях тръгнал? Да, към къщи. И бях видимо доволен, че съм с всичкия си. И не щеш ли - пред мене застанаха трима младежи.  - Дай една цигара! - каза единият. Не пуша, ама предвидливо носех кутия цигари. Отворих я. Първият си дръпна три цигари, вторият - пет. Третият обаче ме погледна свирепо и аз любезно казах:  - Вземи ги с кутията!  - Айде дай и огънче - обади се първият. Бръкнах в джоба си и извадих три газови запалчици. Дадох на всеки по една, като им казах, че са все за тях. Това ги пообърка и аз продължих по пътя си. И чух зад гърба си първият да казва:  - Баси, тоя нема за кво да го набиеме, бе! Щяха да видят те, ама не ми се занимаваше с тях. На младини учех бойни техники. Е, никога не ми се наложи да ги прилагам, защото на младини бягах много бързо. А и сега бързах, защото... Защото ми се беше обадил майор Иванов от полицията да окажа съдействие. Да закопчаят група нагли ало-измамници. И точно след час трябваше да остава 2 бона (толкоз са ми спестяванията) под контейнера за боклук до блока. Абе, ще им разкажем играта!", "date": "2019.10.11", "title": "ДОКЛЕ Е СТАРОСТ"}
{"url": "https://duma.bg/zasukan-svyat-otkriva-kinomaniya-2019-n201292", "text": "\"Киномания 2019\" ще започне на 14 ноември в зала 1 с прожекция на филма \"Засукан свят\" с режисьор Мариус Куркински - екранизация по едноименния разказ от сборника \"Диви разкази\" на Николай Хайтов. Филмовата панорама ще се състои между 14 и 28 ноември, а акцентите в програмата са повече от любопитни. Панорамата предлага на своята публика наполовина повече емоции с първото издание на \"Танц филм фест\", който я предшества, затова и наричаме това издание 33 1/2, уточнява Николета Николова. Специално внимание обръщаме на 50-годишнината на един от знаковите български режисьори и актьори Мариус Куркински и на 100 години от рождението на Николай Хайтов. Тази година организаторите провеждат специална кампания \"Гледай\", инспирирана от откриващия филм \"Засукан свят\", с която целят  чрез цитати от филма и разказа, както и загадъчни визии с очите на актьорите, да привлекат вниманието на аудиторията. Да гледаме с отворени сетива, да гледаме през очите на другия и да се вглеждаме повече в детайлите са само част от посланията на откриващия филм. А киноизкуството е онзи магичен обектив, през който гледаме една история, а виждаме себе си, убедени са от екипа на \"Киномания\". Откриващият филм бе представен на пресконференция от Мариус Куркински, продуцента и оператор Иван Тонев и актрисата Ана Пападопулу. Режисьорът благодари на екипа на \"Киномания\" за оказаната чест филмът му да открие 33-тото издание на фестивала и подчерта, че за него форумът вече е част от културната история на България. \"Засукан свят\" е нов български игрален филм по произведение на класически български писател, но е важно да се подчертае и самооценката на автора. За себе си мога да кажа, че се подписвам и заставам зад филма с цялото си сърце и ценностите, които нося\", сподели Мариус Куркински. Лентата е с впечатляващ актьорски състав - Мариус Куркински, Камен Донев, Ана Пападопулу, Виктория Колева, Вяра Коларова, Велислав Павлов, Димитър Николов, София Бобчева и Димитър Рачков. Зрителите на откриващата прожекция ще имат възможност да проследят съдбата на Милю - малкия човек, който в целия си живот се бори със засукания свят, в който живее, и накрая в миг на просветление осъзнава: \"Не може то тъй, приискало му се на някого да мре. Път трябвало да се измине! Вяра да се трупа! Живот да се изживее!\"  Сред акцентите в програмата на 33 1/2 издание на \"Киномания\" е и \"Нарисувай ми тъга\" - вечер на Тео Ушев. На 17 ноември от 19 ч. в зала 1 на НДК ще станем свидетели на две събития - българската премиера и единствена прожекция на филма на Тео Ушев \"Физика на тъгата\" по едноименния роман на Георги Господинов. Филмът имаше своята световна премиера на фестивала в Торонто, а след това беше отличен със специална награда в категория \"Късометражно кино\" от престижния международен фестивал. За най-новия си филм Ушев казва, че не следва стриктно сюжета на книгата, не е филм-биография, а филм-лабиринт, капсула на времето, в която са събрани обекти, случки, спомени, мелодии. Филм за носталгията, пропилените шансове и неслучилите се мечти на цяло поколение, премерен през личния разказ. Другото събитие, с което ще започне вечерта, озаглавена \"Нарисувай ми тъга\", е музикално-визуалният спектакъл \"Четирите годишни времена\" на Вивалди. Проектът е реализиран от Токийския университет на изкуствата, като визуалните картини на четирите годишни времена са дело на четирима художници от Естония, Япония, Русия и България в лицето на Тео Ушев. Музикалното изпълнение на живо в зала 1 ще бъде на Кварто ансамбъл със солист Иван Пенчев. \"Възможността да представя пред българска публика в този кино-концерт двата ми най-амбициозни проекта през последните 8 години, е огромна радост и вълнение за мен. Надявам се за зрителите той да бъде любопитно и интересно пътешествие чрез картини и музика\", споделя Тео Ушев. Програматорите на \"Киномания\" Владимир Трифонов и Хермина Азарян представиха и премиерните заглавия в зала 1: \"Един дъждовен ден в Ню Йорк\", режисьор Уди Алън - на 16 ноември; \"Болка и величие\", режисьор Педро Алмодовар - на 23 ноември.  Билети за филмите в зала 1 вече се продават на касите на НДК и на tickets.ndk.bg. Киномания е част от Календара на културни събития на Столичната община за 2019 г.", "date": "2019.10.11", "title": "\"Засукан свят\" открива \"Киномания 2019\""}
{"url": "https://duma.bg/tri-dami-na-chetkata-predstavyat-spodeleni-kartini-n201293", "text": "Три от големите дами в българската живопис - Снежана Фурнаджиева, Кирила Георгиева и Нели Ценова, откриха изложба в пловдивската галерия \"SPS\". С експозицията \"Споделени картини\", която обединява атрактивните творци, се поставя силно начало на сезона.  В картините на Кирила Георгиева има препратки от минало към настояще, смесване на радост и тъга, мистика и философия. Тя рисува нещата от живота, които я вълнуват. Вярата присъства силно в творбите й - изобразява божествени храмове, прекрасни ангели, които се реят над нас.   Нели Ценова е от авторите, разпознаваеми с брилянтния си почерк. Тя казва: \"за да бъде истинска една картина, трябва да бъде фантазна\". Нели пречупва нещата от реалността през своя мироглед и светоусещане и така творбите й добиват невероятна мистика. Разказва и за живота, и за любовта, и за отношенията между хората. На пръв поглед изпъква нейният невероятно красив рисунък, но когато се вгледаш, откриваш философския замисъл.  Снежана Фурнаджиева обича да рисува в една тоналност - от тюркоазено синьо до ултрамарина. Но в последните си картини тя вмъква топло червено, землисто кафяво, което придава топлина, излъчване и въздействие. Прекрасните женски образи Снежана е разположила на фона на Стария Пловдив. Когато застанеш пред картината, като че чуваш потракването на токчетата на тези елегантни дами. Фурнаджиева рисува с толкова любов и чувство Стария град, защото дълги години - 18 е живяла далеч от родината и именно той е бил духовната й връзка с България. ", "date": "2019.10.11", "title": "Три дами на четката представят \"Споделени картини\" "}
{"url": "https://duma.bg/balgarski-poeti-sas-zlatni-zvezdi-n201312", "text": "Българските поети Стоянка Боянова и Минко Танев получиха златни звезди в конкурси на \"Глобално литературно общество\" (Global Literary Society). Темата \"патриотизъм\" донесе на тандема голямото признание за заслуги в областта на глобалната литература. В обществото членуват над 5500 писатели от цял свят.  Минко Танев е носител на три златни и две бронзови звезди, Стоянка Боянова – на златна и сребърна за принос в световната литература. Стоянка Боянова е в Европейския топ сто на най-идейните хайку автори за 2018 г. Публикували са в Япония, Индия, България, Сърбия, Полша, Германия, Франция, Англия, САЩ, Африка.  Двамата са включени в Първата антология на световно гогьоши (The First Anthology of World Gogyoshi). В нея те представят България между 120 автори от различни страни.  Гогьоши е стихотворение в пет реда със заглавие. За разлика от японската класическа вака/танка не се спазват определен брой срички в отделните стихове (5-7-5-7-7). Родоначалник е Таро Аизу (Япония). Формата обединява древногръцкото произведение в пет линии с императорските петстишия на Изтока.", "date": "2019.10.11", "title": "  Български поети със златни звезди"}
{"url": "https://duma.bg/srebarni-chuchuligi-i-alosha-otnovo-sabirat-pochitateli-n201311", "text": "Двадесетият фестивал на патриотичната и антифашистката песен \"Сребърни чучулиги\" и Седемнадесетият фестивал на руската песен \"Альоша\" ще се проведат на 12 и 13 октомври т.г., (събота и неделя) от 9:30 ч. в киносалона на ул. \"Позитано\" 20. Тази година те са посветени на три основни теми: 75 години от 9 септември 1944 г. Антифашистката борба в  България (1941-1944 г.) и  българското участие в борбата и победата над фашизма; 140 години от установяване на дипломатическите отношения между България и Русия и По пътя към Победата. От историческите битки към Великата победа на 9 май 1945 г. - 75 години от Яш-Кишиневската операция. В двата фестивала ще се представят творчески състави и индивидуални изпълнители от София, Пловдив, Сливен, Ямбол, Стара Загора, Горна Оряховица, Плевен, Враца, Мездра, Червен бряг, Белово, Велинград, Черноморец, Перник и др.  Авторитетно жури в продължение на два дни ще оценява изпълнителите.", "date": "2019.10.11", "title": "   \"Сребърни чучулиги\" и \"Альоша\" отново събират почитатели"}
{"url": "https://duma.bg/novi-stihotvoreniya-ot-andrey-andreev-n201310", "text": "Там е пролет сега, там е пролет. Блика бистра планинска вода. Уморени, след дългия полет кацат щъркелови ята. И децата, щастливи, ги срещат от скалите на речния бряг. И горят минзухарени свещи по ливадите в нощния мрак. Там е пролет... В градината мама прекопава лехите с цветя. И с баща ми се връщаме двама по любимите наши места. И след зимния студ и мъглите, наизлезли на мокрия път, всички кучета от махалите дружелюбно опашки въртят. И небето над нас се разтваря. И струи синева, лекота. Птици търсят гнездата си стари. А човеците  - стара мечта... И се будя, щастлив: с ветровете цяла нощ между птичи крила че вървях към местата, където пролетта е дошла.  Пътнико, ако се спуснеш покрай слънцето и стъпиш тук, на третата планета, на планетата Земя, поклони се на онези, за които пътят свърши сред полетата й снежни, в нежната зеленина. Те са мислили за тебе и напролет - ранен жерав -  чакали са с ветровете южни да се зададеш, гроба им в зеленината избуяла да намериш, думите им, издълбани в камъка, да разчетеш.  Те са вярвали в човека, тръгнал сам към необята да потърси свои братя по далечни светове и след време от звездите да се върне на земята, дъждове да го приспиват, да го будят ветрове. И по пътищата прашни, сред градини и дървета да пролее свойта дълго спотаявана сълза... Пътнико, върху звездите трупат пепел вековете, а Земята още свети с утринната си роса. Обичам тези августовски нощи. Луна като дъга съня изпива. От космоса полъхва хлад, но още и лятото от нас не си отива. То знойните си дни за път събира, ръцете ни за сбогом леко близва... И от небето медната рапира на есенното слънце ни пронизва.  Нищо друго не ми остава. Друга раса крои света. Друго слънце сутрин изгрява. И е друга дори нощта. Две посоки и пътят има. Криви, прави? Мълчи светът. Триста души градят, а трима построеното ще разрушат. А къде е светът отвъден до днес никой не е открил. Но е жалко, че няма да бъда там, където веднъж съм бил. Нещо става със земния разум. Лицемерие и суета. А го няма сред нас Еразъм за възхвала на глупостта.  Земьо, стине и твойта утроба. Греховете кой ще прости?.. Ще прелея два скъпи гроба и росата ще заблести. Под мразовити зимни нощи или гергьовски дъжд през май на север някъде все още се буди родният ми край. Оттам до весели поети писма изпраща есента, там селото ми още свети с две-три прозорчета в нощта. Там ще ме срещнат, щом почукам приятели и в късен час сред облаците ще блещука звезда вечерница над нас. Ще нищим цяла нощ съдбите на там живелите преди и нашите съдби - каквито за нас животът отреди. Огнището ще гасне бавно, сърцата ще се умълчат и там живелите отдавна във утрото ще се стопят.  И изведнъж пред мен Балканът ще се изправи мълчалив. И аз пред него ще застана безпомощен, смутен, но жив -  жив от това, че в снеговете, в дъжда, в цъфтежа, в зрелостта  за мен на север още светят две-три прозорчета в нощта.   Свечерява над моето село, свечерява над мойта земя. И момчето, оттука поело към света, си е пак у дома.  То бе писало някога: \"Голи в пек и бури, в снега и дъжда, очертават два реда тополи вечно будния път към града.\" И сега този път се завръща, дълго скитал по белия свят: ей я родната бащина къща, ей ги вишните с белия цвят. Всичко пак е по детски голямо: върхове, брегове, долини. Само хората вече ги няма -  от предишните нощи и дни.  Тях какви ветрове ги отвяха по широкия друм на света, та забравиха родната стряха и на родната пръст светостта? Ех, момче, тук се ражда човекът, но за кратко и само веднъж, а умира завинаги - ехо от отминал в нощта летен дъжд. А във селското гробище много от познатите хора лежат. И над тях не гори вечен огън. И за тях е забравил светът. Ех, момче, шепна нещо неясно. А съм сам, няма никой край мен. И наоколо бавно угасват цветовете на днешния ден. Тук над белия свят свечерява, над света и над моя живот... А звездите с най-тежка жарава озаряват човешкия род.   Ще забравя и обич, и злоба, ще забравя и днес, и преди, тук остават двата ви гроба под високите селски звезди. И когато си заминавам, остра болка пищи в кръвта: че едва ли не ви предавам и ви обричам на самота. Тук завинаги с вас ще останат само трите крайселски чешми, само сянката на Балкана и дъждът, който кротко ръми над гробовете, над нивята и над целите родни поля. Ще се пълнят напролет гнездата с бели щъркелови крила, ще люлеят над всички небето птичи песни и гласове... И ще носят към вас ветровете вест от живите... Векове. Акации през май край мойто село, и вас ли ви забрави този свят? Сърцето ми, причастие приело, все търси път, а няма път назад през времето, през устрем и умора към вашия сияещ небосвод. А там живях с най-истинските хора, повярвали във вечния живот. Те до смъртта си помнеха момчето, комуто небосвода завеща и полъха вечерен от небето, и утринния поздрав на пръстта. Акации през май, и аз ги помня, и всичко в мен скърби и досега по техните лица с черти иконни и по очи със святост и тъга. И зная, че и вие с мен скърбите. И търси път сърцето ми назад през времето, през нощите, през дните към мъдрия ви, но забравен свят.   Какво е и каква е едва ли ще узнаем. Начало или край е? Сух клон, поток безкраен? В отрязъка от време с величия и драми и дава, и отнема. А път обратен няма.  Пролети, есени, зими -  всичко остана назад. Няма и мен да ме има утре на белия свят. Мракът дълбок ще отпусне тежки, студени криле И ще е глухо и пусто в моето родно поле. Само нощта ще нашепва нечии тъжни слова, някакви думи от клетва, порив на млада трева, само листо ще свирука с нежен, но есенен звук, че ме е имало тука, че съм си тръгнал оттук... Май че това е човекът, меко сияние, знак към невървяна пътека, облак и буря, и бряг -  бряг или сън, след които под свечерения свод всеки накрая се пита в този ли, в друг ли живот някой с гласа на капчука син ли бе, син или внук, вчера премина оттука и си замина оттук. ", "date": "2019.10.11", "title": "Нови стихотворения от Андрей Андреев"}
{"url": "https://duma.bg/oshte-za-istanbulskata-konventsiya-n201309", "text": "Не е нещо ново, че нашите министри дрънкат доста безотговорно и ръсят невъобразими глупости, когато преследват политическите си цели. Не е ново и това, че докато шетат на доктринерските си мераци, лъжат без мяра, като за световно. Новото е, че напоследък съчетават галактическото си нахалство с въпиющо невежество. Тези странни хора не знаят или не искат да знаят какво се е случвало в миналото, което е, да речем, простимо, щом не са историци, но и не умеят да боравят с простите аритметични действия, което вече е непростимо.  Един най-виден политик от управляващото мнозинство например преди време изръси на официална пресконференция, че над един милион жени в България са жертва на домашно насилие.  Не знам доколко е недомислица това изявление и доколко е премислена фалшива новина, но знам, че елементарната аритметика го опровергава. Защото, ако е вярно, ще излезе, че във всяко второ българско семейство се вихри домашно насилие! Не вярвам, че е тъкмо тъй, дори ако всякога отзивчивите към властващата политическа доктрина домашни социолози някак са доказали, че кривата сметка е точна. Не вярвам, защото отдавна изследвам българския бит, българските нрави, начина ни на живот и отдавна съм разбрал, че семейството е последното и най-сигурно убежище на българина. Английска е поговорката, която ни уверява, че моят дом е моя крепост, но това е и наше верую, съкровена наша истина, която сме изстрадали. Защото семейството и домашният уют всякога са ни спасявали от робството на винаги чуждата държава и глупостта на винаги обърканото общество, от безвремието, в което винаги сме се давили. Нашият дом наистина е наша крепост и ние всякога сме се уповавали на традицията и предразсъдъците си, ако щете, на удобните предразсъдъци, които ни дават сигурност и спокойствие, които опазват самочувствието ни. Прословутата опърничавост на българина, своеглавието, както я назовава Антон Страшимиров, всъщност, е интуитивна защита, стена срещу чуждия, непонятен и плашещ свят. Семейството, е нашата обетована земя, земята на изконното ни битие и изконните нрави, които всякога браним, по-скоро интуитивно, отколкото осъзнато, но неотстъпно. И на тази земя властва не самозабравилият се ориенталец, нека го проумеем, а добруването, общуването, разбирателството, хармонията във взаимоотношенията между мъжа и жената.  Пресилени, изкривени, тенденциозни са упреците към българския мъж, нелепо е генерализирането на патриархалното начало, щом още в задругарските времена, ако бащата, старейшината, образно казано, държи юридическата власт, то същинският господар на къщата е майката. Правата и задълженията в българското семейство винаги са били пропорционално разпределени, а доверието между съпрузите винаги е осигурявало и задълбочавало хармонията. Семейните разпри, ако ги има и доколкото ги има, рядко прерастват в крамола, в публичен скандал, а още по-рядко в насилие. Те са тихи, домашни размирици, които не водят до разрив, а по-скоро пъдят скуката. Те са интимно преживяване, което крием от съседа, което е само наше, някак споделено и някак изстрадано, което само в изключителни случаи превръщаме в обществен проблем. В този смисъл е грубо посегателство върху изконния ни бит и изконните ни нрави меракът на някого да наднича през ключалката или под юргана, а още по-грубо посегателство е напънът някой да ни превъзпитава според тертипа си. Истанбулската конвенция, освен всичко друго, високомерно пренебрегва нашите традиции, начина ни на живот, идеята за съпружеско щастие, като се опитва да ни наложи някаква измислена представа за модерното семейство, някакъв универсум, съчинен не по нашата мярка. Насилието в българското семейство, ако го има и доколкото го има, никога не е било обществен проблем у нас и никога няма да бъде, въпреки нечии перверзни мераци да изложим на показ интимните си преживявания. Насилие е Истанбулската конвенция, която провокира нездрави настроения, чужди на българската жена, която я призовава да търси обществената подкрепа или общественото порицание за щяло и нещяло.  Още по-страшно, направо нечовешко насилие, е опитът да се отчуждят децата от семейството, като им се втълпи, че заслужават повече свобода, отколкото им се полага. Абсурден е проповядваният краен либерализъм, абсурдни  са и екстремните еманципантски идеи, според които жената трябва да пренебрегне майчинството заради пълната равнопоставеност на половете. Още по-абсурдна е идеята децата да имат право на избор, за каквото и да е, докато са неспособни да осмислят реалността, да се противопоставят емоционално на родителите си, без да бъдат санкционирани за вироглавството си. Не домашната традиция, а християнският катехизис повелява жената да е преди всичко майка, а децата да се възпитават, като се съблюдава християнският морал. И не е насилие, ако в името на морала женската разпуснатост, да речем, се порицава и наказва, а детските пакости предизвикват ответна мярка.  Това важи и за семейния мъж, който също трябва да бъде порицаван и наказан за разпуснатостта си, пък и когато е несправедливо строг към децата. В този смисъл буди недоумение фактът, че Истанбулската конвенция, като интерпретира проблема за домашното насилие, изключва насилието над мъже, въпреки че се обявява за равноправие не само между мъжа и жената, но опазва и друг някакъв, измислен пол. И ще излязат прави май онези, които твърдят, че този удивителен документ, има за главна цел да се  ограничи, да се притесни, да се смачка хетеросексуалният мъж, като му се отнемат с декрет естествените приоритети. Има насилие над мъже, прекрасно знаем, че не е рядко явление, както разюзданата мъжкарана, така и безпомощният женчо, че има безброй семейства, където женското насилие принуждава някой никаквец да пере, чисти, готви и глади, докато жена му прави кариера, отново насилствайки. Насилствайки не над своята женска същност, а като злоупотребява с женствеността си, като не се свени да даде всичко на всеки, за да успее, като подлага на сексуален тормоз всеки мъж, от когото зависи кариерата й, като тормози самозабравилият се самец и когато вече го е прелъстила, и докато все още не го е прелъстила.  Подобно поведение отдавна не изненадва никого никъде, публична тайна е, че безброй жени постигат административна или политическа кариера, като разчитат не на главата си, а на краката си. И е направо втрещяваща развихрилата се кампания против сексуалното насилие на мъжете над жените не къде да е, а тъкмо в Холивуд, открай време приеман като Меката на разврата и недопустимата разкрепостеност. Направо не е за вярване, че се оплакват от посегателства красавици, чиято разпуснатост отдавна е обществен проблем и са забъркани в шумни скандали. И най-задръстеният човек само като ги види, ще разбере, че по-скоро те издевателстват над мъжете със сексуалните си провокации, отколкото обратното. Слава Богу, че се намериха и свестни хора, които още не са си загубили акъла, че сред тях е и такава изящна, фина и умна жена като Катрин Деньов, които защитиха хетеросексуалния мъж, правото му да флиртува, да ухажва, въобще да си остане истински и очарователен мъж.  Тази кампания, в унисон с конвенцията, се опитва да отнеме естествените приоритети на хетеросексуалния мъж, докато одарява с неестествени приоритети хомосексуалистите и дори представителите на други някакви измислени полове. И непремерените приказки за домашно насилие, и мистерията със сексуалното насилие в Холивуд в крайна сметка имат за цел поругаването и обезсилването на хетеросексуалния мъж! То си е отколешна кампания на разните джендър-общности, която, като не постигна желаните резултати, сега иска и декретиране, налагане със сила на неприемливите постулати. Но ако там, в по-цивилизования уж свят е възможно, тук, на нецивилизованите Балкани, е невъзможно. Дори да се стигне до ратификацията на абсурдния, безбожен документ, ефектът от него ще е отрицателен за тези, които се надяват, че може да прекроят бързо и лесно нашия християнски свят. Доколкото познавам психологията на българина, той е като костенурката, свива се в черупката си, като задухат чужди ветрове, ослушва се, докато злото отмине, а после я кара пак, както си знае. А що се отнася до твърдението на един друг министър, че ако не подпишем конвенцията, ще се окажем отвъд Босфора, ще забележа само, че ще сме отвъд Босфора, ако я подпишем. Защото тъкмо там, в този прелестен град, още в невзрачния Бизантион, преди да е той гордият Константинопол или славният Стамбул, е погинала великата Римска империя. И е погинала заради моралния разгул, заради разврата, заради безогледното потъпкване на Божиите закони, заради това, че е заслужила печалната участ на злощастните, но и нечестиви градове Содом и Гомор.  Така е, ако можем да осмисляме историческите събития, лесно ще проумеем, че Истанбулската конвенция не ни отдалечава от Босфора, а напротив, връща ни там... ", "date": "2019.10.11", "title": "Още за Истанбулската конвенция"}
