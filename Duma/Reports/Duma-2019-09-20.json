{"url": "https://duma.bg/nov-noy-n200043", "text": "На България й предстои да покаже дали е личност или е станала атлантически трансджендър, който сменя историята си. Пред това изпитание ни поставя Северна Македония, която протака работата на Съвместната комисия по спорните исторически и образователни въпроси, където шикалкави и дори отхвърля постигнато вече минимално съгласие. Очевидно Скопие се опитва да ни изпързаля чрез печелене на време - да ни постави идния месец пред свършения факт, че Съветът на ЕС взима решение за старт на присъединителните преговори, без да е налице съгласие със страната ни по спорните въпроси. Да не говорим за натиска съседката ни да влезе в НАТО.  От срещата в сряда на президента Румен Радев с българските представители в комисията, както и от изказванията напоследък на съпредседателя й от наша страна проф. Ангел Димитров, става ясно, че комисията буксува по вина на македонските участници. За около година и половина реална работа комисията е постигнала съгласие единствено за общо честване на Кирил и Методий, Наум Преславски, Климент Охридски, цар Самуил, Григор Пърличев. Сега обаче пак си \"взеха\" Самуил обратно, де факто - ведно с българската държава от началото на ХI в. В Скопие се отказват и от вече постигнатото съгласие за ролята на българската държава за развитието на християнството, пак отричат славянобългарската писменост и култура. Почти безрезултатни се оказват преговорите за Средновековието, а това изглежда направо малоумно, след като през този период е имало българска, а не македонска държава. Да не говорим, че трябва да се изяснят нещата с други големи исторически фигури от българската история като Яне Сандански, Борис Сарафов, Димитър Попгеоргиев и пр. Плюс, че комисията още не е пристъпила към толкова тежкия и \"взривоопасен\" период от Втората световна война. Плюс, че трябва да се изчистят спорните моменти не само за личности, но и за събития, за коригиране на учебници, надписи в музеи, паметни плочи, позиции на обществените медии. Няма как това да стане в рамките на оставащия един месец до очакваното решение на Брюксел за старта на присъединителните преговори със Скопие.   В тази ситуация президентът Румен Радев трасира позиция, която съм убеден, че се харесва не само на повечето българи, а и на квалифицираното българско мнозинство. Европейската интеграция на Скопие не може да е за сметка на националната ни история и на българската идентичност. Т.е. президентът иска държавата му да е личност. Има обаче подозрения, че парламентът и правителството няма да поемат подадения президентски пас. И не толкова заради институционалния им конфликт с държавния глава, колкото заради натиска от ЕС и НАТО върху София, който ще последва, ако тя отхвърли старта на преговорите със Скопие. Масираният евроатлантически натиск ще върви по всевъзможни линии и канали и по всевъзможни начини (включително със заплахи за спиране на евросредства), ако страната отхвърли такава \"евроатлантическа ценност\" като евроинтеграцията на Скопие. Или създаде заплаха от руски газ или поне от засилване на руското влияние. А всъщност тези две институции ще се откажат от българската история, за да обслужат хегемонистичните и конфронтационни интереси на САЩ.    Ако се огънат, те ще превърнат страната ни в геополитически трансджендър, който сменя пола на историята си заради чужди интереси. Ще превърнат България в марионетна кукла, която се примирява с нов Ньой - този път не на територии, а на история и национална памет.", "date": "2019.09.20", "title": "Нов Ньой?"}
{"url": "https://duma.bg/karierata-na-berbatov-v-tsifri-n200046", "text": "Митко държи и рекорда за най-много голове в един мач за ЦСКА в Европа – пет. В Шампионската лига има 15 точни изстрела, като от българите пред него е само Христо Стоичков с 18, реализирани в КЕШ и ШЛ. През 2010 година Берба влезе в историята на Висшата лига, нареждайки се сред реализаторите с по пет попадения в един двубой. Голаджията е единственият български футболист, достигнал до три финала в Шампионската лига (2002, 2009, 2011) – уви, и трите загубени. Голмайсторът е единственият българин със златен медал за световен клубен шампион – 2008 година. Той е и българският играч, за когото са плащани най-много пари – почти 40 милиона паунда. Бербатов държи и рекорда за най-много първи места в анкетата за Футболист на България – 7 отличия. В кариерата си българинът е наказвал най-добрите вратари на своето време: Петер Шмайхел, Оливер Кан, Икер Касийяс, Петeр Чех и др. Паметен остава хеттрикът му в мрежата на Ливърпул с фланелката на Юнайтед. Бербатов започва професионалната си кариера в ЦСКА през пролетта на 1999 година. \"Армейците\" са единственият български отбор, в който е играл легендарният стрелец. На 1 януари 2001 година нападателят се присъединява към Байер Л, където бележи през следващите пет сезона и половина. През 2006 година Тотнъм плаща 15,7 милиона евро, за да го има в редиците си. Два шеметни сезона в Лондон му осигуряват рекорден трансфер в Манчестър Юнайтед през 2008 година – \"червените дяволи\" дават 30,75 милиона паунда, което е рекордна сума, платена от сър Алекс Фъргюсън за футболист дотогава. Останалите спирки от кариерата на звездата са Фулъм, Монако, ПАОК и Керала Бластърс. България \"А\": 78 мача/ 48 гола ЦСКА: 65 мача/37 гола Байер: 200 мача/90 гола Тотнъм: 102 мача/ 46 гола Манчестър Юн: 149 мача/56 гола Фулъм: 54 мача/20 гола Монако: 53 мача/18 гола ПАОК: 25 мача/5 гола Керала Бластърс: 9 мача/1 гол Купа на България: 1999 Купа на Лигата: 2008  Премиър лийг: 2009, 2011 ФА Къп: 2010 Къмюнити Шийлд: 2010, 2011 Световно клубно първенство на ФИФА: 2008 Голмайстор на Премиър лийг: 2010/2011 Играч на сезона в Монако: 2014 Играч на сезона във Фулъм: 2013 Играч на сезона в Тотнъм: 2007 Източник: sportal.bg", "date": "2019.09.20", "title": "Кариерата на Бербатов в цифри"}
{"url": "https://duma.bg/stanislav-genchev-e-dovolen-ot-pobedata-n200048", "text": "„Благодаря на играчите за себераздаването. На полувремето казах, че можем да вкараме няколко гола, те разкриха истинския си потенциал и победата дойде. Надявам се да показваме все по-добри игри и да разкриваме истинския си потенциал. След като поведохме, ЦСКА се разкриха в защита и нещата ни се получиха. Начинът, по който играехме през първата част, ни даваше увереност, че ще успеем да обърнем мача, както и стана. Целта ни е да излезем от групата. Имаме сили за реванш с Ференцварош. Работя отборът да изпълни целите си, не мога да кажа дали това е моят момент или не е“, каза Генчев. Както е известно той се води временен треньор на разградчани. „Те вкараха един гол от статично положение. Ние нямахме само късмет, а показахме добра игра. Изиграхме много добър мач. Нямаше да е изненада, ако бяхме вкарали 6-7 гола“, обяви Марселиньо.  „Не очаквах такава победа, но щом се получи, значи си вършим работата. Те разчитаха само на единоборства, на грубата игра, и това ни помогна да бием“, каза защитникът Антон Недялков.", "date": "2019.09.20", "title": "Станислав Генчев е доволен от победата"}
{"url": "https://duma.bg/nevyana-vladinova-priklyuchi-s-gimnastikata-n200055", "text": "\"С това завърших участието си на Световното първенство в Баку, което е и последно за мен. Да, можех да участвам във финала на лента, ако не бях пропуснала един от елементите си, но съм щастлива, защото точно тук аз спечелих най-важната си битка, тази със себе си. Раздадох душата и сърцето си на килима заради всички, които ме обичат, заради треньорите ми и заради мен самата. Сега искам да пожелая успех на Катрин Тасева и Боряна Калейн. Вярвам, че ще покажат най-доброто и ще зарадват всички ни. Не забравяйте, че освен за себе си, ние правим всичко това и за България. Нека се обединим и дадем цялата си положителна енергия и сила през следващите три дни на отбора ни\", каза 25-годишната плевенчанка. ", "date": "2019.09.20", "title": "Невяна Владинова приключи с гимнастиката"}
{"url": "https://duma.bg/sistemite-na-nap-bili-nadgrazhdani-zle-n200039", "text": "Причините за пробива в базите данни на НАП били много, сред тях е старият хардуер, както и неправилното надграждане на системата от различни компании, което е довело до редица слабости в нея. Тази теория разви председателят на държавната агенция \"Електронно управление\" (ДАЕУ) Атанас Темелков, който беше изслушан от временната комисия в НС, която проверява теча на данни. От думите му стана ясно, че ДАЕУ е установила пропуски в работата на звената за информационни системи и информационна сигурност, а част от ведомствата подценявали тези проблеми. \"През последните години основните усилия бяха към предоставяне на електронни услуги за бизнеса и гражданите при недобре преценен иск. Когато едни системи са разработени от един изпълнител, след това се доработват от втори и накрая се експлоатират от трети, е възможно да възникнат рискове\", заяви Темелков. Той настоява поддръжката на критичните системи да се поеме от една фирма, а не от няколко, за да не се допускат компромиси със сигурността.  Създадената през 2016 г. ДАЕУ отговаря за осигуряване на информационната сигурност на системите. Председателят на ДАЕУ посочи, че в момента в НАП работят над 150 електронни услуги, и подчерта, че агенцията е сключила договори с външни фирми на стойност 50 млн. лв., както и с \"Информационно обслужване\", на които плаща 40 млн. лв. От агенцията констатират нарастване на хакерските заплахи и уверяват, че са положени значителни усилия за повишаване на общото ниво на мрежовата и информационна сигурност в администрациите на изпълнителната власт.", "date": "2019.09.20", "title": "Системите на НАП били надграждани зле"}
{"url": "https://duma.bg/chetirima-se-obadili-otgore-za-svalyane-na-velikova-ot-efir-n200041", "text": "Четирима са се обадили \"отгоре\" на генералния директор на БНР Светослав Костов да свали от ефир неудобната съдебна репортерка и водеща Силвия Великова, признал самият той пред нея. Това разказа Великова при среща на редколегията на програма \"Хоризонт\" със Съвета за електронни медии (СЕМ). Припомняме, че напрежението в радиото ескалира след опита за свалянето й от ефир и отнемането на дългогодишния й ресор, последван от безпрецедентно петчасово прекъсване на \"Хоризонт\" и протест на журналисти от различни медии в защита на свободното слово. Великова е известна с критичната си позиция за работата на прокуратурата и номинацията на Иван Гешев за главен прокурор. Пред СЕМ журналистката обясни, че миналата седмица генералният директор я извикал в Борисовата градина срещу БНР, където й признал за \"много голям натиск отгоре\" да бъде свалена от ефир. Признал за обаждания от четирима души, но не назовал имена. Казаха ми, че децата ми ще останат гладни, че няма да си намеря работа, цитира го Великова. Журналистката предложила БНР публично да съобщи за натиска, но Костов отказал с аргумента, че няма доказателства. \"Той ту казваше, че ще си подаде оставката, ту, че ще ме свали\", допълни тя. Набързо пенсионираният преди седмица шеф на \"Хоризонт\" Ивайло Савов потвърди за натиск \"отгоре\" Великова да не отразява процедурата по избор на нов главен прокурор. Според него интересът идвал \"от много силна паралелна властова структура\". Той уточни, че е отказал да подпише заповед за командировка на Великова за обучение на колеги в Стара Загора, защото било репресия. Ден по-късно му предложили да се пенсионира и той си тръгнал. \"Потресени сме от случилото се, от разминаванията в обясненията на генералния директор и подалия оставка и.д. шеф на \"Хоризонт\" Николай Кръстев за свалянето на Великова и спирането на сигнала на радиото. Журналистите се интересуват дали СЕМ ще търси отговори от ръководството на БНР за смущаващите разкрития за натиск, изнесени от зам. главния редактор на \"Хоризонт\" в оставка Даниела Късовска и от пенсионирания неочаквано миналата седмица програмен шеф Ивайло Савов\", заяви пред регулатора зам.-председателят на редколегията на \"Хоризонт\" Николай Петров. Късовска бе категорична, че без оставката на Костов и УС нещата в БНР няма да се оправят. Членовете на СЕМ обявиха, че на база на получената информация ще сезират прокуратурата за натиск и опит за цензура в БНР. На 27 септември регулаторът ще обсъди съдбата на генералния директор. Ивелина Димитрова вече се обяви за оставка, а София Владимирова каза, че е \"разколебана в доверието си\" към него. БНР ще бъде санкционирано заради безпрецедентното спиране на ефирното излъчване на програма \"Хоризонт\" на 13 септември, но все още не е известно на каква сума ще възлезе глобата.", "date": "2019.09.20", "title": "Четирима се обадили \"отгоре\" за сваляне на Великова от ефир"}
{"url": "https://duma.bg/taybe-yusein-izpusna-zlatoto-ot-svetovnoto-parvenstvo-n200061", "text": "Тайбе Юсеин изпусна златото и се окичи със сребро на световното в Нур-Султан, Казахстан.  Резултатът бе равен (3:3 т.) до последните секунди, но новата шампионка се хвърли в решителна атака, която завърши с успех. Все пак с класирането си за полуфиналите Тайбе Юсеин донесе първа олимпийска квота за родната борба. На шампионата България приключи само с два медала, след като \"класикът\" Айк Мнацканян (72) заслужи бронз.", "date": "2019.09.20", "title": "Тайбе Юсеин изпусна златото от Световното първенство"}
{"url": "https://duma.bg/sportat-po-televiziyata-dnes-n200054", "text": "Футбол по Диема спорт 17.30 Черно море - Ботев Пд 20.00 ЦСКА-Сф - Царско село по Диема спорт 2 2.00 Саутхемптън - Борнемут по БНТ 3 Вдигане на тежести 14.00 и 16.30 СП в Патая по Нова спорт Художествена гимнастика 13.30 СП в Баку по Диема спорт  формула 1 11.30 и 15.30 Гран при на Сингапур (тренировки) с", "date": "2019.09.20", "title": "Спортът по телевизията днес"}
{"url": "https://duma.bg/bronz-za-rado-pantaleev-na-svetovnoto-n200062", "text": "Още в първия рунд се видя, че Гаджимагумедов не е удобен на Панталеев. По-ръстовият руснак търсеше кличнове, когато Радо влизаше в близък бой. Така Гаджимагумедов взе първите два рунда. В третия боксьорът ни се хвърли да печели, но вече бе късно. Руснакът успя да засече няколко атаки на Панталеев, като в края на рунда съдията на ринга Реймънд Морли от Англия дори отброи нокдаун на българина. Така Панталеев падна с 0:5 и донесе първи медал на мъжкия ни бокс от световно първенство от 2009 година насам, когато Детелин Далаклиев стана шампион на планетата в Милано. За последно бронзов медал от Мондиал пък е печелил Кубрат Пулев, който става трети на първенството в Китай през 2005 г. ", "date": "2019.09.20", "title": "Бронз за Радо Панталеев на Световното"}
{"url": "https://duma.bg/haos-i-iskaniya-za-ostavki-v-bnr-n200042", "text": "Все още не е ясно откъде е дошъл натискът върху генералния директор на БНР Светослав Костов за свалянето на Силвия Великова от ефир. Срещата на редколегията на програма \"Хоризонт\" с членовете на Съвета за електронни медии също не даде повече яснота. Журналисти от БНР обаче поискаха оставка от Костов и Управителния съвет на радиото. На базата на изнесената от колегите информация СЕМ обяви, че ще сезира прокуратурата за натиск и опит за цензура в БНР. На 27 септември регулаторът ще обсъди съдбата на Костов. БНР ще бъде санкционирано заради безпрецедентното спиране на ефирното излъчване на програма \"Хоризонт\" на 13 септември, но все още не е известно на каква сума ще възлезе глобата.", "date": "2019.09.20", "title": "Хаос и искания за оставки в БНР"}
{"url": "https://duma.bg/rezil-za-dvama-ot-balgarskite-shtangisti-na-svetovnoto-n200063", "text": "В състезанията при жените, също в група \"Б\" в категория до 55 килограма, Мая Иванова пък направи шест неуспешни опита - три на 82 килограма в изхвърлянето и още три на 100 килограма в изтласкването. В събота на подиума излиза и голямата ни надежда за достойно представяне – Божидар Андреев (73). Сливналията е европейски шампион от пролетта.  До края на шампионата България ще бъде представена още от Юндер Бейтула (81) и от Васил Господинов (109). Шампионатът е най-важната олимпийска квалификация за Игроте в Токио 2020, а шефовете на федерацията пак не успяха да съберат пълен отбор.", "date": "2019.09.20", "title": "Резил за двама от българските щангисти на Световното   "}
{"url": "https://duma.bg/vrah-na-nevinnostta-n200028", "text": "Съвсем се обърках вече. Сякаш от цяла вечност ГЕРБ се опитват да ни втълпят как всеки е виновен до доказване на противното. Всички са \"абсолютни престъпници\" и получават онлайн присъди веднага, щом стане напечено. Не така стоят обаче нещата с генералния директор на БНР Светослав Костов. Въпросният се опитва да го играе света вода ненапита и носи от девет кладенеца вода, само и само друг да обере пешкира за поредната порция драми в националното радио. Костов обвини технически директор за безпрецедентното 5-часово спиране на ефирното излъчване на програма \"Хоризонт\". Излиза, че шефът не иска да носи никаква отговорност за гаф, който никой в дългогодишната история на БНР не е сътворявал. То като оная работа с чистачката на Софийския затвор - пазачите не си свършили работата и хукнала тя да гони престъпниците. \"В Радиото съм виждал много глупави предложения, даже идиотски, но те не са минавали, защото за всяко подобно предложение трябва да има обсъждане и решение\", казва по въпроса вече пенсионираният доскорошен шеф на програмата Ивайло Савов. В превод - все някой трябва да е одобрил спирането на програмата. Ако ставаше толкова лесно, досега кой знае колко пъти щяха да са дърпали шалтера на \"Хоризонт\"... Светослав Костов е невинен. Точно като Делян Добрев и Цветан Цветанов. Няма как да е виновен, щом се нареди до тези колоси с машабна декларативна подкрепа в своя защита. Този прекрасен, свестен и скромен човек очевидно таи в себе си потенциал за още велики управленски решения. Сигурно му е било много трудно да си определи месечното възнаграждение, нищо че това е едно от първите неща, с които се захваща като началник.  Колко лоши са колегите, които са се вторачили в оставката му! Как може да оказват \"външен и вътрешен натиск\" за оттеглянето му??? Как си го позволяват! Да питат първо онези, четиримата, дето го притискали отгоре. Те явно обичат да \"сготвят\" хората.  Пореден ден с нов връх на невинността. В България има цяла планина от наивни хора, които вземат видимо необмислени или глупави решения. Да не забравяме обаче, че имат властта да го правят, защото преди това някой \"гений\" ги е избрал за поста. В случая Костов бе избран от СЕМ. А там, както знаем, властват протестърки и телефонистки... Защото едно самозабравило се мнозинство е решило да трудоустроява некомпетентни лица. Ама и те са невинни! Тихо, тихо, някъде звъни телефон...", "date": "2019.09.20", "title": "Връх на невинността"}
{"url": "https://duma.bg/kratki-novini-n200030", "text": "След като най-големият рекорд в националната инициатива \"Стара хартия за нова книга\" беше поставен в София, миналогодишните първенци от Русе отново се включват в надпреварата. За пета поредна година малчуганите от дунавския град ще имат възможност да предадат старата си хартия и да получат нова книжка на 28 септември между 10 и 13 ч. на пл. \"Свобода\", пред Съдебната палата. На 29 септември националната екоинициатива дебютира във Велико Търново. Между 10 и 13 ч. всяко дете, което с помощта на възрастен предаде 5 килограма хартия за рециклиране на централния вход на парк Марно поле, ще получи книжка по избор. За да има за всички достатъчно книги, всеки, който изпълни условието да донесе 5 кг стара хартия за рециклиране, ще може да получи само една книга, но не повече. Децата, донесли допълнителни 5 кг хартия, ще получат втора книжка на екотематика - едно от двете специални издания на \"ЕКОПАК България\" \"Грийн тийн\" и \"Ти можеш да спасиш планетата\". Изложбата \"VLZ310, later (2019)\" на френския автор Уилфрид Алмендра - първи резидентен артист в рамките на Sariev+Markov Artist Residency, част от инициативата Sariev+Markov sculpture projects, е подредена в парк-музей \"Врана\" и може да бъде разгледана до 30 октомври. Създадената в рамките на резиденцията скулптура \"VLZ310, later (2019)\" разглежда разнообразните форми на намеса на човека в градското пространство и архитектурата под формата на своеобразен бриколаж, показан в една утопична красива природна среда - парк-музей \"Врана\", и представя сблъсъка между двете и мястото на човека във всичко това.    Мултиплатинената певица и авторка на песни Али Брук се съюзи с глобалната суперзвезда диджей/продуцента Матома за нов общ денс хит \"Higher\" - наличен сега чрез \"Latium Entertainment/Atlantic Records\" със зашеметяващото музикално видео на Майкъл Гарсия. Песента пристига по време на дългоочакваното дебютно участие на Али в шоуто \"Dancing With The Stars\". \"Higher\" не е първата подобна съвместна изява на Али и тракът се присъединява към нейната поредица от динамични проекти, научи ДУМА от \"Орфей мюзик/Warner Music Group.", "date": "2019.09.20", "title": "Кратки новини"}
{"url": "https://duma.bg/evropeyski-dni-na-nasledstvoto-v-sofiya-n200031", "text": "Европейските дни на наследството тази година ще се проведат на 21 и 22 септември под мотото \"Изкуства и развлечения\". Целта на това ежегодно събитие е да насочи общественото внимание към културното наследство, неговите различни измерения и преосмисляне. То да не бъде възприемано като паметник, а като живо наследство, което е неразделна част от нашия живот и с което ние си взаимодействаме. В София Европейските дни на наследството се организират от Френския институт в България, Министерството на културата и Столичната община. Повече от 35 сгради със забележителна архитектурна стойност ще отворят врати. Сред тях са Министерството на отбраната, Министерството на вътрешните работи, Централният военен клуб, Военната академия \"Георги С. Раковски\", Баня Баши джамия, Софийската синагога, Католическият катедрален храм \"Св. Йосиф\", Концертен комплекс \"България\", Народният театър \"Иван Вазов\", Националната галерия - Двореца, Софийската опера и балет, Съдебната палата, Софийският университет \"Св. Климент Охридски\", неговите музеи и библиотека, Университетската ботаническа градина, Френският институт в България, Резиденцията на Република Франция, галерия \"Oborishte 5\". Входът е свободен. Министерството на отбраната, ул. \"Дякон Игнатий\" 3, 21 септември от 10 до 12 ч. Министерство на вътрешните работи ул. \"6-ти септември\" 29 21 септември от 10 до 14 ч. Военна академия \"Георги С. Раковски\" бул. \"Евлоги Георгиев\" 82 21 септември от 10 до 16 ч. Централен военен клуб бул. \"Цар Освободител\" 7 21 септември от 10 до 17 ч. Баня Баши джамия бул. \"Мария Луиза\" 14 21 септември от 10 до 17 ч. Библиотека при БАН, конферентна зала на БАН, Колекция от редки графични издания ул. \"15 ноември\" 1 21 септември от 10 до 15 ч. Богословски факултет на Софийския университет \"Св. Климент Охридски\" пл. \"Света Неделя\" 19 22 септември от 9 до 11 ч. Галерия \"Академия\" на НХА,  Изложба \"Дипломация и изкуство\" ул. \"Шипка\" 1 21 септември от 11 до 16 ч.,  Кратки презентации в 12 и 15 ч. Католически катедрален храм \"Св. Йосиф\" ул. \"Княз Борис I\" 146 21 септември: Литургии от 8 и от 18 ч.,  Концерт от 19.30 ч. 22 септември: Литургии от 9, 10.30, 12 и 18 ч. Концертен комплекс \"България\" ул. \"Аксаков\" 1 21 септември от 10 до 17 ч. 22 септември от 10 до 17 ч. с обиколки на всеки кръгъл час: 10, 11, 12, 13, 14, 15 и 16 ч. Народен театър \"Иван Вазов\" ул. \"Дякон Игнатий\" 5 21 септември от 11 до 12 ч., главен вход Национална галерия - Къща-музей \"Иван Лазаров\" бул. \"Васил Левски \" 56 21 септември от 12 до 19 ч. Национална галерия - Двореца пл. \"Княз Александър I\" 1 21 септември от 12 до 19 ч. Национален литературен музей - Къща-музей \"Пейо К. Яворов\" ул. \"Г. С. Раковски\" 136 21 септември от 10 до 17 ч. Национален литературен музей - Къща-музей \"Никола Вапцаров\" ул. \"Ангел Кънчев\" 37 21 септември от 10 до 17 ч. Национален литературен музей - Къща-музей \"Иван Вазов\" ул. \"Иван Вазов\" 10 21 септември от 10 до 17 ч. Национален музей \"Земята и хората\" бул. \"Черни връх\" 4 21 септември от 10 до 18 ч. 22 септември от 10 до 18 ч. вход с намалена тарифа: 2 лв. Регионален исторически музей - София/АККК \"Сердика\"/Античен фестивал \"Сердика е моят Рим\" Открито археологично ниво под бул. \"Княгиня Мария Луиза\" 2 21 септември от 10.30 до 17 ч. 22 септември от 10.30 до 13.30 ч. Регионален исторически музей - София/Археологически парк \"Западна порта на Сердика\"/Античен фестивал \"Сердика е моят Рим\" ул. \"Борис I\" 146 21 септември от 12 до 18 ч. 22 септември от 11 до 14 ч. Софийския университет \"Св. Климент Охридски \" - Ректорат бул. \"Цар Освободител\" 15 (главен вход) 21 септември от 10 до 16 ч. (вход - от централния вход) Софийски университет \"Св. Климент Охридски\" - библиотека бул. \"Цар Освободител\" 15 (главен вход) 21 септември от 10 до 16 ч. Софийски университет \"Св. Климент Охридски\"- Музей по палеонтология и исторична геология бул. \"Цар Освободител\" 15 (главен вход) 21 септември от 10 до 16 ч. Софийски университет \"Св. Климент Охридски\"- Mузей по минералогия, петрология и полезни изкопаеми бул. \"Цар Освободител\" 15 (главен вход) 21 септември от 10 до 16 ч. Музей на Софийски университет \"Св. Климент Охридски\" бул. \"Цар Освободител\" 15 (главен вход) 21 септември от 10 до 16 ч. Музей за историята на радиото в България \"Проф. д-р Веселин Димитров\" към Софийския университет \"Св.Климент Охридски\" ул. \"Московска\" 49, Факултета по журналистика и масова комуникация 21 септември от 10 до 16 ч. Резиденс Хотел Арена Ди Сердика - амфитеатър на антична Сердика ул. \"Будапеща\" 2 21 септември от 10 до 19 ч. Софийска градска художествена галерия ул. \"Ген. Гурко\" 1 21 септември от 11 до 17 ч. Софийска опера и балет ул. \"Врабча\" 1 21 септември от 11 до 12.30 ч. централен вход Софийска синагога ул. \"Екзарх Йосиф\" 16 22 септември от 9 до 17 ч. в 11 и в 15 ч. - посетителски групи с екскурзовод, 13 ч. - лекция Софийска духовна семинария \"Св. Йоан Рилски\" пл. \"Велчова завера\" 2, кв. \"Лозенец\" 22 септември от 10 до 16 ч. Съдебна палата бул. \"Витоша\" 2 21 септември от 10 до 17 ч., главен вход Френски институт в България пл. \"Славейков\" 3 21 септември от 15 до 17 ч. Френска резиденция ул. \"Оборище\" 27-29 21 септември от 9.30 до 14 ч. Университетска ботаническа градина ул. \"Московска\" 49 21 септември от 10 до 16 ч. Централен дом на съюза на архитектите в България ул. \"Кракра\" 11 21 септември от 9 до 18 ч. 22 септември от 9 до 18 ч. OBORISHTE 5 Gallery and Hall ул. \"Оборище\" 5 21 септември от 12 до 16 ч. 22 септември от 12 до 16 ч.", "date": "2019.09.20", "title": "Европейски дни на наследството в София"}
{"url": "https://duma.bg/mnogo-shum-i-nishto-n200027", "text": "Италианският премиер Джузепе Конти успя да накара френския президент Еманюел Макрон да се съгласи, че е необходима автоматична система за приемане на мигрантите, спасени в Средиземно море. Казано с други думи - европейските държави да отворят вратите си за успелите да се доберат до италианския бряг мигранти. На пръв поглед изглежда, че това е успех за Конте, тъй като напоследък Париж рязко критикуваше Рим заради отказа на италианците да допускат в пристанищата си корабите на различни правозащитни организации, които се занимават със спасяването на мигрантите в Средиземно море. Французите бяха възмутени от \"нехуманното\" отношение на Италия към бедстващите търсачи на рая. Рим от своя страна бе не по-малко възмутен от факта, че другите в Евросъюза нехаят за стотиците хиляди мигранти, налазили Ботуша като скакалци - никой не бързаше, а и не бърза и сега, да прибере мигрантите. В тази ситуация наистина не е много ясно кой точно е \"нехуманен\". Факт е, че Италия и Гърция са двете европейски страни с най-голям брой мигранти. И въпреки многото приети споразумения решения за тежката ситуация засега не се очертават. Всъщност още миналата година европейците уж се разбраха, че ще има преразпределение на спасените в Средиземно море мигранти. Но веднага поставиха едно важно условие - на доброволен принцип. Бързо се разбра, че добрата воля отсъства. Самата Франция, която толкова яростно критикуваше Италия, със зор прие неколцина мигранти. Явно от кумова срама. В същото време няколко централноевропейски държави начело с Унгария продължават да са категорични - не искат никакви мигранти. Унгарският премиер Виктор Орбан не спира да повтаря, че неговата страна няма да отвори врати за нашественици, при това с чужда вяра. Не са малко тези, които са съгласни с Орбан, при това не само в Централна Европа. Именно тази позиция накара Еманюел Макрон отново да размаха пръст, че тези, които се отклоняват от хуманните европейски позиции, трябва да бъдат наказвани. Макрон не уточни за какви именно наказания става въпрос, но от Брюксел на няколко пъти се заканваха, че ще спрат на непослушните финансирането по европейски програми. Междувременно положението с мигрантите отново се влоши. Гърция отчете рязко увеличаване на броя на търсачите на щастие в чужбина. А от Либия пристигна тревожната новина за близо 700 000 мигранти, които със сигурност са готови да щурмуват бурните води на Средиземно море. Ердоган, чакащ с нетърпение европейските пари, пък заплаши, че ще отвори границата и ще пусне мигрантите, ако не побързаме да му платим. А Европа продължава да умува как аджеба да ги преразпредели тези хора, пристигнали на Стария континент без образование, без документи, без пари, но с надежда за охолен и безгрижен живот. Поредното разбирателство между Макрон и Конти не е нищо друго, освен просто хвърляне на прах в очите.", "date": "2019.09.20", "title": "Много шум и... нищо"}
{"url": "https://duma.bg/laura-koveshi-stava-glaven-prokuror-na-es-n200025", "text": "Съветът на ЕС подкрепи кандидатурата на Лаура Кьовеши за първи прокурор на общността, съобщиха румънските медии. Лидерът на БСП Корнелия Нинова я поздрави, като й пожела успех в битката за справедливост. \"Винаги съм я харесвала и съм подкрепяла кандидатурата й, дори когато някои я отхвърляха и бе подложена натиск и обвинение\", написа Нинова в официалния сайт на БСП. Решението за Кьовеши беше взето от Комитета на постоянните представители на държавите членки на ЕС (КОРЕПЕР - II) на ниво посланици. Кьовеши е единственият кандидат за главен прокурор на ЕС, след като 17 от 23-те държави я подкрепиха с таен вот. Румънският посланикът в ЕС Луминита Одобеску гласува против Кьовеши, в съответствие с инструкциите на премиерката Виорика Дънчила. С тези 17 гласа КОРЕПЕР събра нужното мнозинство за промяна на позицията на Съвета, който досега подкрепяше другия кандидат - французина Жан-Франсоа Бонер. Сегашното гласуване се наложи, след като Париж даде сигнал, че може да подкрепи Кьовеши и трябваше да се провери дали има промяна в позицията на Съвета на ЕС. Кьовеши има вече подкрепата на Европарламента и се очаква идната седмица кандидатурата й да бъде окончателно одобрена. Главният прокурор на ЕС се избира за 7 години без право на преизбиране.", "date": "2019.09.20", "title": "Лаура Кьовеши става главен прокурор на ЕС"}
{"url": "https://duma.bg/13-filma-v-sedmitsata-na-skandinavskoto-kino-n200033", "text": "\"Биографиите ни\" е мотото на Седмицата на скандинавското кино 2019 (22-30 септември). След големия успех на предишните две издания и тази година ценителите на доброто европейско кино ще могат да видят 13 заглавия от Дания, Швеция, Норвегия, Литва и Финландия. Началото на фестивала е на 22 септември от 19 ч. с прожекция на филма \"Приказка за Астрид\" (по действителната история на шведската писателка Астрид Линдгрен). Всички зрители са поканени да занесат своите любими детски книжки още в 17.30 ч. и да ги споделят на по питие в CUSH.Bar-a в Дома на киното. Събитието се организира в партньорство с фондация \"Детски книги\". Вечерта ще продължи в 21.30 ч. с противоречивия последен филм на Ларс фон Триер, копродукция на Дания, Швеция, Франция и Германия, \"Къщата, която Джак построи\". На 23 септември от 17 гледаме датския \"Ако ме напуснеш, ще те убия\" - вълнуващата любовна история на една балерина. В 19 ч. е ред на \"Тайният живот на Вера\" на режисьора Тонислав Христов, който лично ще го представи. Оператор е Александър Станишев, съсценарист е Любомир Цветков, композитор - Петър Дундаков, а сред продуцентите - Андреа Станоева. Втората прожекция на филма е на 29 септември от 20 ч. в Кино Култура, отново в присъствие на екипа. Официалното откриване на Седмицата на скандинавското кино в присъствието на дипломатически представители и гости е на 24 септември от 19 ч. със специална финландска вечер и филма \"Айло: Одисея из Лапландия\".  За втора година специален гост в програмата на фестивала е Литва, а на 25 септември от 19 ч. ще гледаме първата българо-литовско-полска копродукция - филма \"Чудо\". Режисьорка е Егле Вертелите, оператор Емил Христов. \"Геополи\" е българският копродуцент на филма в лицето на Павлина Желева. В оставащите дни от фестивала предстоят две норвежки вечери с \"Какво ще кажат хората\" (26 септември, 19 ч.) и \"Изборът на краля\" (28 септември, 18 ч.), който бе норвежкото предложение за \"Оскар\" за чуждоезичен филм 2017 г. Предстоят шведска вечер с \"Градинската алея\" (27 септември, 20.45 ч.) и датска вечер със \"Зимни братя\", носител на Наградата за най-добра мъжка роля за Elliott Crosset Hove в Локарно '17. Съвместно с издателство \"Колибри\" и \"Master of Art\" на 28 септември от 16.30 ч. ще бъде излъчен филмът \"Да сънуваш Мураками\" на датския режисьор Нитеш Анджаан. На 29 септември от 16.15 ч. гледаме първия англоезичен филм на финския режисьор Доме Карукоски. Датският филм \"Историята накратко\" ще има специална прожекция на 28 септември от 22 ч. Той ще открие и пловдивското издание на фестивала на 20 септември от 19 ч. в Лъки Дом на киното.", "date": "2019.09.20", "title": "13 филма в Седмицата на скандинавското кино"}
{"url": "https://duma.bg/martin-keynig-traditsiite-sa-v-beda-no-balgarite-mozhe-da-gi-vazrodite-n200029", "text": "  - Причината да съм тук е изложбата, която подготвихме. Тя показва моите балкански фотографии, 50 години след като ги заснех. Ще представя и един специален албум, който направих за музея \"Смитсониън\". Това е първата книга, която \"Смитсониън\" издава, посветена на югоизточната етническа музика. Правим го тук, защото исках да е в България, все пак показваме българските традиции. - Тук съм по покана на вицепрезидента Илияна Йотова. Преди не я познавах, не я бях виждал. Свързахме се покрай куратора на изложбата, фотографа Иво Хаджимишев. Той е зет на Валери Петров, който бе мой приятел от времето, когато работех тук. Когато се върнах в България след 20-годишно отсъствие, през 2005 г. се срещнах с Иво и го попитах дали ще ми помогне да издам книга. Той каза, че не може да го направи, но предложи да представи работите ми в галерия, ако покажа български снимки. Сега вече имам книга, хрумна ми и идея за изложба със снимки от Балканите. Мислех, че ще го направим в някоя малка галерия в София. Оказа се, че вицепрезидентът Йотова се е свързала с него по време на българското председателство на ЕС. Попитала за фотографи от Балканите, а той се сетил за човек, който е снимал целия регион, макар и американец. Дал й моята предишна книга, тя харесала снимките. Йотова ги показала и на президента Румен Радев и решили, че могат да помогнат за изложба тук. Искам да й благодаря за инициативата, както и за спонсорството. Тя ми даде и официална покана. - За мен не, за някой друг - не зная. За себе си смятам, че съм изпълнил ролята си да науча колкото се може повече, което да покажа на хората. Имам късмета да имам \"Смитсониън\" за издател, все пак това е Националният музей на САЩ, а не някаква комерсиална фирма. Те гарантират, че ще запазят тази музика с години, което ме радва - всеки, който се интересува, ще може да я чуе. - Традициите са в беда. Вярвам в световната икономика, но нещо много разрушително се случва в целия свят. Всичко е толкова объркващо, поне на този етап. Не само в България, а навсякъде. България беше нация, която отглеждаше храната си, нямам усещането, че това все още е така. В същото време не сте конкурентоспособни в индустриално отношение, сякаш всичката индустрия е в Китай и на изток. Не знам какво е решението, но е ясно, че източникът на това, което съм документирал преди толкова години, вече го няма. Селата, които \"произведоха\" тези снимки, вече ги няма, а ако ги има, не функционират по този начин. Някои буквално са изчезнали, там вече няма хора. Няма ги онези, които се забавляваха с тези песни и танци. Сега навсякъде имаме социални медии, компютри, телефони и телевизия. Миналото, изглежда неуместно за някои. В същото време хората наистина го търсят, нямам идея докъде ще доведе това. - Затова направих книгата, за българи и американци. Българите от тези снимки вече ги няма. Младите си нямат никаква идея за този свят, което ми е трудно да разбера. Все пак са минали само 50 години. Толкова бързо се е случило това изчезване!  В този албум има изворна музика и такава, която е част от ритуали, които някога са били значими и важни за хората. Младите трябва да се запознаят с това. В Америка много от старата музика е изчезнала, не е било \"готино\" да си традиционен. Имам чувството, че това се случва и тук, както и на много други места. Важното е, че все още има хора, които оценяват традициите. Някои напускат големите градове и се местят в малки населени места, където покрай всичко друго все още пазят традициите, свирят на стари инструменти, пеят забравени песни. И поддържат целия този дух жив.  Мисля, че България е нация на музиканти, на хора с музикален талант, хора, които обичат да танцуват. Затова вярвам, че под някаква форма може да съживите традициите, съмнявам се, че ще е същото, но все пак вярвам, че няма да изчезнат напълно. Важно е обаче да има достатъчно материал за това какво е било, да може да се види и чуе, за да се усети и разбере.  - България винаги е имала \"Дельо Хайдутин\", дори и преди Валя Балканска. Тази песен съществуваше, имаше една прекрасна певица, Надежда Хвойнева, която я пееше невероятно. За българите обаче \"Дельо Хайдутин\" бе просто една от всички песни, една от многото вълнуващи песни, но не особено специална. Нещата се промениха, когато тя излезе в Космоса, когато стана част от \"Вояджър\". Изведнъж хората си казаха \"А, това е избрано на Запад, избрали са го за космически кораб\". Едва тогава песента стана почти като национален химн. Това обаче е ваша песен - песен, която си е съществувала, просто не сте й обръщали внимание. Мисля, че има и други песни, които са също толкова впечатляващи и удивителни. Надявам се, че не се нуждаете от нов \"Вояджър\", за да ги откриете. - Бих искал да работя в 20-те и 30-те години на миналия век. Не само тук, а в целия свят е бил богат период. Време, в което музиката се е променяла, епоха на толкова невероятни певици. Важи за всички различни култури, в България, Гърция, Турция, САЩ... В тази епоха и танцът е важен и жив. Тук, в България, също е създадена творческа и въздействаща музика. Тези години са време със села, в които кипи живот. Музиката и песните не се създават за сцената и популярността, а за хората, за емоциите и за мига. Те са част от религията, традициите и обичаите. Тогава започват да танцуват 15 души, а се включва цялото село... Това е съвсем различно от представление в концертна зала, където 1000 души седят и ръкопляскат чинно. - Това е адаптивен процес. Дори и аз снимам с телефона си, съпругата ми е тук с мен и също снима с джиесема си, прави чудесни снимки, изглеждат прекрасно. Тя не прави това, което сме изложили тук, не това е желанието й. Но телефонът й помага да покаже на децата и приятелите ни какво се случва. Невероятно е колко е напреднала техниката, дори не зная как хората устояват на изкушението да снимат още повече.  - Мога да изтанцувам всичките. Нямам любимо, много са. Зависи от музиката, тя те подтиква да танцуваш. Харесвам мъжкото право хоро, ръченица, ситното, влашките танци... - Те не са комерсиални! Хората, които преподават танци, не печелят много пари, но получават нещо друго, което е по-въздействащо за тях и по-удовлетворяващо. Няма как това да стане комерсиално, много малко хора могат да го направят за себе си. Дори и с книга като тази, няма как да се \"пробие\", колко ли хора ще я видят? - Наистина труден въпрос. Има фотографии, които харесвам повече от други, но нямам конкретен фаворит. Има група снимки, които смятам за уникални, но... Мисля, че силата в работата ми не идва от отделната снимка, а от цялостния ефект - от поредицата, от прочита на надписите отстрани. Когато преминете от снимка на снимка, накрая, след час или два, вие вече ще сте на друго място, в друга епоха. Тогава ще усетите, ще разберете откъде идвате. Това се опитвам да постигна - да го направя близко, не само за хора от Балканите. Показваме универсални теми, които всеки разбира. В САЩ всеки идва отнякъде, всеки е имигрант, дете, внук, или правнук на имигранти. Културата, от която идват, е много древна, снимките може да са по-смислени за българите и Балканите, но мисля, че са значими и за американци с разнообразен произход и корени.", "date": "2019.09.20", "title": "Мартин Кейниг: Традициите са в беда, но българите може да ги възродите"}
{"url": "https://duma.bg/rayna-kabaivanska-poluchava-nay-visokoto-otlichie-na-sofiyskata-opera-i-balet-n200032", "text": "Софийската опера и балет ще връчи своето най-високо отличие на легендарната българска оперна певица Райна Кабаиванска. Обичаното сопрано, което покори с блясъка на гласа си, с невероятния си артистизъм, обаяние и харизма целия свят през последните десетилетия, ще получи приза си по време на откриването на юбилейния 130-и сезон на Операта днес, 20 септември. Артистичният мениджмънт на бляскавото откриване на оперния сезон е дело на акад. Пламен Карталов. Грандиозното музикално събитие е в чест на 90-годишнината от рождението на Николай Гяуров. Затова в концерта се включват знаменити певци, свързали артистичната си кариера с именития български бас.  И Долора Заджик, и Райна Кабаиванска провеждат в момента своите майсторски класове у нас. Концертът на възпитаниците на Заджик е на 28 септември от 19 ч., а участниците в XIX международен майсторски клас на Кабаиванска ще се представят на престижната сцена на Софийската опера на 29 септември.", "date": "2019.09.20", "title": "Райна Кабаиванска получава най-високото отличие на Софийската опера и балет"}
{"url": "https://duma.bg/parizh-podava-raka-na-rim-za-migrantite-n200026", "text": "Европейският съюз трябва да въведе нова, автоматична система за приемане на мигранти, спасени в Средиземно море, заявиха лидерите на Италия и Франция, които се стремят да оправят обтегнатите отношения между своите страни, предаде Ройтерс. \"Не подценявам това, което Италия е преживяла от 2015 г. Тя също така е претърпяла много недоразумения и несправедливости\", каза френският президент Еманюел Макрон пред репортери в Рим редом до италианския премиер Джузепе Конте. \"Убеден съм, че е необходим автоматичен механизъм за приемане на мигранти\", заяви той. Конте каза, че е получил подкрепа от Франция за система за справяне с преразпределението на мигрантите, което означава, че Италия може да разчита на целия Евросъюз за автоматично приемане на част от всички новопристигащи хора, след като те са били спасени. Според Макрон страните от ЕС, които откажат да участват в системата, би трябвало да бъдат \"сериозно наказани\". По думите на Конте \"въпросът за имиграцията вече не трябва да подхранва антиевропейска пропаганда\". Италия отдавна се оплаква, че е оставена сама да се справя със стотиците хиляди мигранти, прекосили Средиземно море през последните години. Този въпрос предизвика особено напрежение между Рим и Париж. Италия се оплаква, че френски неправителствени организации участват в спасяването на мигранти, но Париж не прави достатъчно за тяхното приемане. Макрон използва факта, че в Италия дойде на власт ново, проевропейско правителство, и се опитва да оправи отношенията и да реши отдавнашния спор. \"Италианско-френското приятелство е неразрушимо. Ние невинаги се съгласяваме помежду си. Може да се караме или да имаме разногласия. Но винаги се събираме отново\", каза Макрон, който е първият лидер от ЕС в Рим, откакто встъпи в длъжност новото италианско правителство миналата седмица. Освен за имиграцията Макрон и Конте показаха единство и за Либия. Домакинът заяви, че двамата са се съгласили за \"съвместна инициатива\" и искат да има среща на всички враждуващи групи в Либия, за да се направи нов опит за постигане на мир. По-рано Италия обвиняваше Франция, че подкопава усилията й за спиране на гражданската война в Либия, но Макрон настоя, че Париж и Рим работят в тясно сътрудничество.", "date": "2019.09.20", "title": "Париж подава ръка на Рим за мигрантите"}
{"url": "https://duma.bg/pusnaha-dzhok-polfriyman-predsrochno-ot-zatvora-n200040", "text": "Австралиецът Джок Полфрийман излиза предсрочно от затвора, където трябваше да изтърпи 20-годишна присъда за убийството на студента Андрей Монов. Това реши вчера Софийският апелативен съд (САС). На Полфрийман му оставаха още 6 години и 6 месеца в затвора. През юли Софийският градски съд отказа да го освободи, след като прецени, че той все още не се е поправил. Тогава подалият наскоро оставка шеф на Софийския затвор Десислав Трайков подчерта, че Полфрийман многократно е наказван за неизпълнение на заповеди и демонстративно неподчинение. Осъденият обаче отговори, че за годините, през които е лишен от свобода, не е наказван за физическа агресия, но ако се натъквал на проблем, пускал жалби. Той изрази съжалението си за смъртта на Андрей Монов. Полфрийман обжалва решението на градския съд и вчера апелативните съдии Калин Калпакчиев, Весислава Иванова и Виолета Магдалинчева прецениха, че той заслужава предсрочно освобождаване. Преди година Полфрийман отново поиска да излезе от затвора, но оттегли искането си още преди съдът да го разгледа, след като разбра, че затворническата администрация е против. ДУМА припомня, че австралиецът е в ареста от края на 2007 г., когато извърши убийство в центъра на София. Тогава след спор и сбиване с компанията на Монов той намушка фатално с нож студента и рани Антоан Захариев.", "date": "2019.09.20", "title": "Пуснаха Джок Полфрийман предсрочно от затвора"}
{"url": "https://duma.bg/4-levi-partii-podkrepiha-maya-manolova-za-kmet-n200037", "text": "Четири леви партии - БСП, \"Български социалдемократи\", АБВ и \"Движение 21\" подписаха споразумение, в което подкрепят Мая Манолова за кмет и се обединяват за общите си приоритети за промяна столицата. С документа Манолова се ангажира основните текстове от това споразумение да залегнат в програмата й за управление на столицата. Поставяме си за цел да превърнем София в модерна европейска столица, в един чист, зелен, умен, безопасен и свързан град с открито, прозрачно и почтено управление със широко участие на гражданите, обяви общите цели председателят на БСП в София Калоян Паргов. Прозрачността, професионализмът и умението да общуваш със софиянци е ключово за успеха на всяко едно управление, добави той. Паргов посочи, че ГЕРБ, с управлението си на София, и ярките позиции на Манолова като противовес са направили невъзможното - обединили са практически необединимото до този момент. \"Много отдавна лявото не е било толкова консолидирано и единно, както се явява в София. Присъствието и на партиите от десния спектър също го потвърждава\", коментира той широката подкрепа за Манолова.  Мутрите да напуснат общината, настоя Татяна Дончева от \"Движение 21\". \"Пробив в София означава пробив в страната. Ние златна ябълка в Столичната община не виждаме, виждаме канална яма\", добави тя. Според нея златната ябълка може и да се появи, но първо трябва да се изринат много авгиеви обори. Емил Кало от АБВ, заяви че подкрепата им за Манолова не била спонтанна, а резултат от предварително обсъждане на нейната платформа. Манолова олицетворява девиза на един от основателите ни Янко Сакъзов: България трябва да се управлява с ума, таланта и сръчните ръце на всеки българин, обясни Марияна Николова от партия \"Български социалдемократи\". \"Осъзнавам огромната отговорност и надеждата на столичани за промяна, с която е натоварена моята кандидатура за кмет\", заяви кандидатката за кмет. Манолова обеща да впрегне цялата си енергия в програмата и се закани да промени модела на управление на София. По думите й столицата ще се управлява без корупция и клиентелизъм, с интерес за софиянци. Имам воля, имам енергия, имам план как да осъществя промяната, закани се Мая Манолова.", "date": "2019.09.20", "title": "4 леви партии подкрепиха Мая Манолова за кмет "}
{"url": "https://duma.bg/novite-kucheta-otkrivat-sezona-na-art-teatar-n200009", "text": "Арт театър започна своя 29-и сезон! Няма друг частен, независим, професионален театър не само у нас, но и в Източна Европа, който да е удържал фронта толкова дълго време, казва актрисата Милена Червенкова, създателка и ръководителка на Арт театър. По нейните думи максималният живот на една частна трупа е 7-8 години. Ние се оказахме доста жилавички в това отношение - догодина ще празнуваме 30-годишен юбилей, споделя пред ДУМА с радост и гордост Червенкова.  Сезонът започна с вдъхновяваща идея. Заедно с руския режисьор проф. Александър Великовски решават да подмладят състава на прочутия Авиньонски спектакъл \"Кучета\", който се играе с успех вече 15 години. През 2005 г. постановката на Великовски много достойно представи България на Световния театрален фестивал в Авиньон, Франция - между 750 представления от цял свят, влиза в Топ 10. Но ние остаряваме... или помъдряваме, порастваме, енергията не е тази, която сме имали преди 15 години, казва с намигване Червенкова. Затова още преди няколко месеца започнах да търся хора и избрах великолепни актьори. Единият от тях е студент, последна година от класа на проф. Стефан Данаилов - Румен Троев, двама са завършили предишната година - Иван Рангелов и Лариса Койнова, друг се дипломира през май - Габриел Плачков, и аз продължавам да играя в Новите \"Кучета\". От 1 септември репетираме... и, слава богу, на 11 септември кацна Великовски, казах му още на летището, че режисурата не е работа за мен и добре, че е дошъл. Той остана доволен от това, което сме направили като основа и оттук насетне се захвана да надгражда..., разказва директорката на Арт театър. Крайният резултат ще бъде нова версия на постановката с изцяло подновен млад състав. В него са Румен Троев - Гордия, Иван Рангелов - Черния, Габриел Плачков - Куция и Сивия, Марио Кръстев - Умника, Милена Червенкова - Бившата, Сиана Миладинова - Новата, Альона Пелня (Латвия) - Мъника, и Лариса Койнова - Ямамото. Премиерата е на 25 септември от 19.30 ч. на Открита арт сцена на \"Шипка\" (РКИЦ).     Освен Новите \"Кучета\" почитателите и приятелите на Арт театър ще имат възможност да проследят празничната театрална седмица по повод започването на новия сезон 2019/2020 г. В афиша са следните представления: любим спектакъл по текстове на Чехов \"Краят на градината\" на 26 септември от 19.30 ч.; на 27-и от 20 ч. предстои голям празник, защото в рамките на \"Шоу за приятели\" известният композитор, поет и художник Михаил Шишков отбелязва 75 години; на 28-и от 18 ч. следва прекрасният мюзикъл \"Последното желание - вълшебна песен...\" и на 1 октомври от 20 ч. - \"Шоу - лекция за щастие\".   Открита арт сцена на \"Шипка\" предлага и две нови програми: едната се казва \"Уикенд на мюзикъла\" - една събота и неделя в месеца ще бъдат представяни два гостуващи мюзикъла. Програмата започва на 12 и 13 октомври. Другата е под наслов \"Литературен театър\" - веднъж в месеца от ноември ще поднасяме красиви текстове, които са несправедливо забравени. Изборът ни заедно с Теодор Софрониев се спря на разказа на Максим Горки \"Старицата Изергил\". Проф. Надежда Сейкова, която е наш учител и почетен патрон на Открита арт сцена на \"Шипка\", хареса идеята и ни подкрепи. Обеща да помага, споделя Червенкова. Със заглавието \"Да си спомним...\" ще се сменят авторите. През декември \"Да си спомним... Чехов\". Поне първият сезон ще представяме само руски автори. Догодина ще добавим и други, ако програмата тръгне добре и има интерес, добавя арт мениджърката.   За поредна година децата и техните родители са поканени на рождественская елка (новогодишна елха) в навечерието на Коледа. Арт театър подготвя около 10 празнични спектакъла, които са под наслов \"Дядо Коледа шоу - с Маша и Мечока\". Арт театър е моят живот! Страшно държа на екипа си - това е моето семейство! Моите родители си отидоха преди няколко години и хората, които останаха до мен, особено Камен Коев и Марияна Коева - 20 години са в нашия независим частен театър. Много съм щастлива, че Георги Златарев, който е на щат в театър \"Възраждане\", играе прекрасен Дон Жуан. Сиана Миладинова, която е в Арт театър  6 години, Тони Христова, Иван Рангелов, Румен Троев, Габриел Плачков, Марио Кръстев, който е само на 17 години и учи в Испанската гимназия, Теодор Софрониев, Йордан Любомиров, Альона Пелня - III курс в Нов български университет, са още в екипа ми. ДУМА припомня, че Арт театър в продължение на 17 години използва като своя база и сцена Руския културно-информационен център на ул. \"Шипка\" 34 в София. След това проф. Станислав Семерджиев подава ръка и трупата се мести в НАТФИЗ \"Кр. Сарафов\", където остава 8 години. От октомври 2016 г. Милена Червенкова връща Арт театър в РКИЦ. Дойде страхотен директор - Павел Журавльов, който ми предложи да стана мениджър и това продължава вече трета година. Сцената се казва Открита арт сцена на \"Шипка\", на която се играят нашите спектакли, освен това каня и други постановки на талантливи колеги от София и страната, допълва в заключение Милена Червенкова. В момента текат преговори за разменен двустранен гастрол с куклен театър от Санкт Петербург, който през март 2020 г., в рамките на празничната програма \"Руска драматургия и театър\", да гостува на Открита арт сцена на \"Шипка\". А през май с.г. Арт театър да върне гастрола с \"Господин, сеньор, Дон Жуан!\" и \"Кучета\". Вече 29 години неуморимата и способна актриса, продуцентка и директорка успешно и майсторски управлява Арт театър, една от малкото независими трупи, издържали проверката на времето. Нейната равносметка е създаването на над 60 спектакъла, представени близо 2000 пъти в столицата, страната и чужбина.", "date": "2019.09.20", "title": "Новите \"Кучета\" откриват сезона на Арт театър"}
{"url": "https://duma.bg/ali-sou-predpochitam-tandem-s-evandro-v-atakata-n200003", "text": "- Али, какво е усещането, след като отново започнахте да вкарвате? - Чувствам се щастлив. Не успявах да се разпиша в няколко последователни мача, но отбелязах на Ботев. Надявам се, че и занапред ще е така. В началото на сезона беше малко по-трудно заради новата схема на игра и заради това, че в началото имаше много нови футболисти. В крайна сметка вече се сработихме и се справяме все по-добре. - Кое е най-важното нещо, за да се покаже постоянство? - Ако имах тайната за отбелязване на гол, щях да я прилагам във всеки мач, но не я знам (усмихва се). Затова трябва да се работи здраво и да се възползваш от възможностите, когато се появят пред теб. -  По-трудно ли е, когато в офанзивата на тима има още един таран като Евандро, например? - Не е, даже е по-добре, защото когато играеш сам на върха на атаката, няма от кого да получаваш толкова голяма подкрепа. - Този сезон ЦСКА записа 4 победи, но нито една с повече от гол разлика. Защо? - Както казах, ако знаех тайната, щях да вкарвам във всеки мач. Най-важното е да вкараме колкото е нужно, за да спечелим трите точки. Но наистина, трябва да бележим повече занапред. - Предстои домакинство на Царско село. Какво очаквате от този мач? - Няма да бъде лесен, но ЦСКА винаги играе за победа и смятам, че ще победим с 3:0. Ще им вкарам 2 гола, а Тиаго или Евандро също ще се разпише. - Изпитвате проблеми с тимове, практикуващи по-дефанзивен стил като Дунав. Вероятно Царско село ще играе също така... Вярно ли е, че пропуснатата дузпа в решаващия мач за титлата срещу Лудогорец миналия сезон ви вкара в някаква \"дупка?\" - Не. Непосредствено след мача това наистина ми повлия зле, но си остава в миналото. Забравих я и гледам напред. - Благодарихте на български. Започнахте ли да учите езика ни? Опитвам се да го уча, но все още не ми е ясен. - Бихте ли играл за друг отбор в България? - Не смятам, че нещо подобно може да се случи. - Можете ли да сравните стила на работа на настоящия ви треньор Люпко Петрович и предшествениците му Любо Пенев и Нестор Ел Маестро?  - Разликата идва от това, че треньорите като личности са различни и съответно ни учат на различни неща. - С какво запълвате свободното си време в София? - Обичам да се виждам със своите приятели, да си стоя вкъщи и да играя на Плейстейшън. - Какво беше първото ви впечатление от България? - Не бях идвал тук преди трансфера ми. Имам един сънародник, който играе тук (б.р. - Аласана Мане от Етър). От него научих някои неща за София, за България, за прекрасните фенове, които имате. - Кой е любимият ви стил музика? - Обожавам и слушам музика по цял ден. Любимият ми стил е хип-хопът. - Как и на колко години започнахте да се занимавате с футбол? - Занимавам се сериозно с футбол от 15-годишен. Тогава реших да направя първата сериозна стъпка. Като дете играех просто за забавление. Един ден ме извикаха в националния отбор на Гамбия до 16 години и с него отидох на турнир в Италия. Там Киево ме видя и ми даде шанс. На професионално ниво Киево ми предложи първия контракт. - Тренирал ли сте нещо друго преди футбола? - Преди бях баскетболист, но обичам повече футбола. Вкъщи играех баскет с брат ми след тренировките ми по футбол. Харесвам също НБА, а Голдън Стейт е любимият ми отбор там. Възхищавам се на Стеф Къри и Кевин Дюрант. - Играл ли сте на друга позиция? - Да. В началото играех като вратар, бил съм централен защитник и халф също. Така беше, докато започнах да се занимавам много сериозно с футбола. Бях много добър вратар обаче (смее се). Петер Шмайхел ми беше любимец... - Вашият футболен идол? - Тиери Анри беше любимият ми футболист. Харесах го покрай Арсенал, който е любимият ми тим.", "date": "2019.09.20", "title": "Али Соу: Предпочитам тандем с Евандро в атаката"}
{"url": "https://duma.bg/nova-otsrochka-za-kasovite-belezhki-ot-benzinostantsiite-n200012", "text": "Срокът за въвеждане на изискването върху касовите бележки от бензиностанции за бъде отпечатвана покупната цена на горивото ще бъде удължен. Вероятно ще се изчака становище на Европейската комисия дали това изискване нарушава правилата за конкуренция в ЕС. Това става ясно след обществено обсъждане на промените в Наредба Н-18 за отчитане на оборота в търговските обекти, с които срокът за изпълнение на новите изисквания от фирмите със софтуер за управление на продажбите, ще бъде удължен до 31 януари 2020 г. Членовете на Българската петролна и газова асоциация (БПГА) неколкократно изразиха притеснения, че отпечатването на покупната цена върху касовите бележки ще се отрази негативно на конкуренцията на пазара на горива. Проблем ще има и за компании, които доставят горива както за България, така и за съседни страни, защото техните клиенти ще видят доставните цени у нас. Затова БПГА сезира еврокомисаря по конкуренцията Маргрете Вестагер и поиска изискването за отпечатване на доставната цена да бъде отложено поне до получаване на отговор от ЕК. Това би предпазило както търговците, така и страната от негативите от приемането на подобна мярка, преди ЕК да прецени дали това изискване нарушава правилата за конкуренцията в ЕС. Друга промяна в Наредба Н-18 предвижда облекчение за хотелите. В съвременните канали за продажба съществуват поредици от резервационни системи. Резултатът от това е онлайн продажба на хотелските услуги от милиони точки по целия свят, с които хотелът няма директен договор, но чрез които е възможно да получи резервация, обясняват от Националния борд по туризъм. Затова в Наредбата ще отпадне задължението за деклариране на всички резервационни системи, чрез които хотелът може да получи резервация, а ще се декларират само сайтове, с които хотелите имат директни договори.", "date": "2019.09.20", "title": "Нова отсрочка за касовите бележки от бензиностанциите"}
{"url": "https://duma.bg/yoan-nikolaev-emotsiyata-e-dvizheshtata-sila-pri-tvorchestvoto-n200004", "text": "- Кога разбрахте, че искате да свържете живота си с музика, Йоане? С какво ви привлече и кой жанр ви е най-близък? - Откакто се помня, се занимавам с музика. В началото - като изпълнител, след това започнах да продуцирам музика и да пиша текстове както за мен, така и за други изпълнители.  - Някой опитвал ли е да ви разубеди, да изтъкне, че \"музикант къща не храни\", или напротив?  - Често задаван въпрос, който отдавна е загубил смисъл, според мен. Особено към днешна дата, където всичко е толкова глобално и свободно - всеки има шанс за реализация. Ако си решил да се занимаваш сериозно с музика - трябва да си готов да направиш доста компромиси със себе си и с живота си като цяло. Необходимо е здраво постоянство, много хъс и мотивация, да се стремиш да научаваш всеки ден по нещо ново и най-важното - да се заредиш с адски много търпение. Естествено, всичко това всекидневно (усмихва се)... - Продължавате ли да имате афинитет към фолклора, след като една от специалностите ви е свързана с гайдата - един от емблематичните за България инструменти? - О, да. Българският фолклор е част от мен и ми е помогнал да развия доста повече възприятието и слуха ми за музиката от общоприетото. Благодарение на него се научих да ценя и да намирам по нещо ново от всеки един жанр музика. Истината е в детайлите. Свиренето на гайда - също. - Завършил сте НМА в класа на Алис Боварян. Спомняте ли си нещо и днес от уроците й? На какво най-важно е успяла да ви научи? -  Да, научи ме, че да си добър артист няма значение какво казват хората, а дали си на 100% във филма. Благодарение на Алис Боварян зная, че ако искаш резултати - трябва много постоянство и много работа. - Има ли нещо специално, което ви е накарало да смените коренно приоритетите си и да се посветите на уеб дизайна? Или стана случайно, от само себе си? - Не бих казал, че съм си сменил коренно приоритетите, а по-скоро разширил. Винаги съм имал интерес към креативното и ми беше любопитно как бих могъл да приложа своята изобретателност в програмирането. И, в интерес на истината, се получи доста добре! Аз съм доволен от резултата.  - Казвате, че можете да дадете добър пример в създаването на качествена комерсиална музика в България. Как по-точно смятате да го направите? - Със създаването й. Това е доста дълъг процес и има доста колеги, които също го правят, но си отнема време. Например първият проект - Fuego, който направихме със Stamenowa, е добър пример как Reggaeton-ът може да не е \"балкански\" и смятам, че дори се доближихме доста до световното звучене. А вторият - Limited Edition, е силно вдъхновен от стила на Tyga, за което доста хора направиха аналог в негативния смисъл. Но истината е, че всичко по песента е изцяло авторско. Беквокалите са общи, кантото си е нейно, текстът е на Томислав. Изобщо работихме здраво и по този проект. За нас е дори комплимент, че ни сравняват с Tyga. Това ни мотивира да продължаваме да работим и да вдигаме нивото. А също предстои да пусна скоро нов сингъл под името \"Всяка нощ\", но по този въпрос по-нататък. - Как избрахте псевдонима си L Padr3 (El Padre) и какво означава всъщност? - Споменавал съм и друг път, че съм много голям фен на Reggaeton-a и Latin Trap-a последните 3-4 години. Това беше и вдъхновението псевдонимът ми да е на испански, което буквално означава \"Баща\". В случая може да прозвучи високомерно, но определено смятам, че мога да оставя следа в българската музика. - Каква е историята на срещата и творческата ви колаборация със Stamenowa? Наричат я \"свежият глас на българския хип-хоп\". Съгласен ли сте с подобно определение или имате свое, по-добро? - Със Stamenowa се познаваме покрай видеото на моя проект Sola (Un Dos Tres). Тя участва в него като модел. Година по-късно се свърза с мен да работим заедно и, както знаете, вече имаме два доста силни проекта зад гърба ни! Поздрав с Limited Edition. - Кое е най-необичайното място, на което сте имали музикални изяви? - Мисля, че в тази класация на върха бих поставил Варненския затвор. За мен това е най-необичайното място, на което някога ми се е налагало да пея. Бях дете, но все пак. Иначе поставихме рекорд на Гинес преди няколко години в НДК за най-много свирещи заедно гайди на едно място. - По-лесно ли е на млад човек като вас да се реализира в чужбина? - Горчивата истина е, че няма лесно. Нито тук, нито в чужбина. Даже в чужбина е една идея по-трудно. Ако започваш от нулата и не познаваш никого.  - Какво смятате за най-голямото ви постижение - в личен и/или в професионален план? - Че правя това, което обичам, и не съм се предал, независимо колко трудно ми е било. - Казват, че за да се стигне до добри резултати, са нужни 99% труд и 1% талант. Съгласни ли сте с такова твърдение?  - И да, и не. Има хора, които са толкова амбициозни, че на тях талант не им трябва - те си го създават, работейки. Има хора, които са мега талантливи, но ги мързи от дъното на душата им и нищо не става от тях. Винаги съм си мислел, че талант реално няма. Има инвестирано време. Съзнателно или не - всички имаме поне по едно нещо, което сме правили достатъчно дълго време, че да станем добри в него. Ако това се случи по-бързо още от ранна възраст - хората казват, че си голям талант. Но това не е така. Има редки случаи на проявена гениалност, но това е едно на милион сигурно. Въпросът е колко бързо схващаш и колко време отделяш за дадена дейност.  - Успявате, благодарение на... или въпреки, че...? - Успявам благодарение на това, на което са ме научили моите родители, средата, в която съм израснал, и хората, които са били със и срещу мен. Те са причината да се развивам и да се усъвършенствам, тоест да успявам. - Какво ви вдъхновява? Чакате ли появата на муза или просто творите? - Човек твори, когато има какво да каже/покаже или чувства. Емоцията е движещата сила при творчеството. А музата е като един вид бонус, който идва и си заминава по никое време. Много често е за малко, съответно на нея не можеш да разчиташ. Вдъхновението при мен идва спонтанно. От след малко до после. Малко като музата. Но остава по-трайна следа.  - Заплаха ли е интернет (социалните мрежи и различните канали за пиратско сваляне на музика) за изпълнителите или приемате глобалната мрежа като шанс за по-голяма и по-бърза популярност? - Не, не е заплаха, а точно обратното. Имаш много по-широко поле за изява и много свобода, която от своя страна ти дава възможността да бъдеш такъв, какъвто искаш да бъдеш.  - Какво не знаят хората за вас, а бихте могли да разкриете поне отчасти? - Доста неща не знаят, но ако следят проектите ми - ще разберат много за мен и като човек и като артист. Напишете L Padr3 в YouTube и ще се изненадате (усмихва се).", "date": "2019.09.20", "title": "Йоан Николаев: Емоцията е движещата сила при творчеството"}
{"url": "https://duma.bg/vnosnite-tsigari-zadalzhitelno-s-data-na-proizvodstvoto-n200013", "text": "Правителството прие допълнение на Правилника за прилагане на Закона за тютюна, тютюневите и свързаните с тях изделия. Предвижда се потребителските опаковки на тютюневите изделия, различни от цигарите и тютюна за ръчно свиване на цигари, да бъдат маркирани по подходящ начин, идентифициращ мястото и времето (датата) на производство на съответното изделие. Производителите, вносителите и лицата, които внасят от друга държава - членка на Европейския съюз, или от държава - страна по Споразумението за Европейското икономическо пространство, или от Конфедерация Швейцария, тютюневи изделия, различни от цигарите и тютюна за ръчно свиване на цигари, следва да представят в Министерството на икономиката необходимата информация. Тя включва цифрите и/или буквите от кода, идентифициращи датата на производство. Тази информацията следва да бъде представена не по-късно от 14 дни преди пускането на пазара на съответното тютюнево изделие.", "date": "2019.09.20", "title": "Вносните цигари задължително с дата на производството"}
{"url": "https://duma.bg/parlamentat-pak-ostana-bez-rabota-n200036", "text": "Парламентът отново остана без законопроекти за обсъждане и приемане. Само за два часа вчера още във втория работен ден за седмицата депутатите вече бяха изчерпали дневния си ред и пленарното заседание беше прекратено. От 9 ч. до 10,40 ч. народните представители набързо приеха четири годишни доклада на службите за 2018 г. Заради класифицираната информация в тях, отчетите бяха представени при закрити врата - без звук и достъп на журналисти. Така не стана ясно за обществото какво са свършили спецслужбите за изминалата година. Става въпрос за годишните доклади на ДАНС, на Държавната агенция \"Разузнаване\", на служба \"Военна информация\" и на Държавната комисия по сигурността на информацията относно цялостната дейност по състоянието на защитата на класифицираната информация в България през 2018 г. За петнайсетина минути преди 11 ч. народните избраници приеха на първо четене Закона за стоковите борси и тържищата. Дебат по проекта на МС нямаше, защото повечето от управляващите депутати отсъстваха от залата. Критики към законопроекта отправи само ПГ \"БСП за България\".  Зам.-председателят на НС Кристиан Вигенин обяви накрая, че в днешния петъчен парламентарен контрол ще участва премиерът Бойко Борисов. Той ще отговаря след 11 ч. на актуален въпрос на социалиста Антон Кутев дали шпионският скандал ще хвърли сянка върху отношенията ни с Русия.", "date": "2019.09.20", "title": "Парламентът пак остана без работа"}
{"url": "https://duma.bg/sanyat-da-go-yadat-prasetata-n200017", "text": "Хората се сещат за сънищата, и когато са добре, и в трудни моменти. Докато спят, виждат всички обекти, свързани с всекидневието и с работата, която вършат. Така че сънищата открай време се смятат за неделима част от живота ни. Не всеки обаче може да разгадава образите, знаците и моментите, запомнени от несъзнателното състояние, нужно за почивка и възстановяването на силите. Обикновено хубавото в живота се приема за добра поличба и насън. Но съществува и обратното тълкуване, когато на пръв поглед приятните моменти в сънищата означават нещо много лошо. Така например, ако човек сънува нови дрехи, това предвещава смърт. Паднал зъб, метла, свещ, вълна и бял конец също са знаци за скорошен край на земния път. Тълкуването на сънища неизменно съпътства живота на патриархалния българин. Разпростира се не само върху обредни практики, вярвания и гадания, но и намира своето отражение в народните приказки, митове, анекдоти, вицове и е неразделна част от тях. Същевременно разказването на сънища е сред проявите на т.нар. думане, включващо пословици и поговорки, специфичните гатанки-въпроси, гатанки-задачи и погаждания, клетви и благословии. Не бива да се пренебрегва фактът, че в дълбочина тълкуването на сънища стига до архетипите на колективното несъзнавано, доказателство за което е наличието на сходства в съногаданията на различни народи от древността до днес. Всъщност тълкуването на сънища е сложен психологически и психотерапевтичен комплекс, който се състои от словесен текст и действие. Те, на свой ред, включват спането и сънуването (или патологичното състояние на безсъние - страшната болест безсъница или горска майка, и начините на неговото премахване). Често съдържанието на съня се приема за послание. Важно е обаче то да се запомни - понякога изцяло, част от него или поне отделни фрагменти. При тълкуването на сънищата от значение е породената от значението им реакция. Неизбежно се стига до коментиране на последствията от видяното, докато спят. Стига се и до трупането на индивидуален и колективен опит при разгадаването на сънища. И в крайна сметка - до създаване и обогатяване на личен или селищен съновник. В Банско казват, че да видиш, докато спиш, слънце, бистра вода, трохи, пораснала дълга коса - всяко е за добро. Бебе, бивол, грозде, хоро, суха царевица, дявол, сол, ябълка - са на лошо. Но фолклорният съновник никога не е ясен и категоричен. Защото винаги съжителства с индивидуалното, а това води до различия. Но има и допълнителен елемент, който дава възможност за тълкуване. А именно в това се крие големият майсторлък - да се обхванат всички странични фактори. Почти във всяко българско село или махала хората се допитват до човек (мъдра жена, най-често - възрастна), за да им каже дали да се страхуват от видяното на сън и как да го предотвратят. Обикновено в подобни случаи се прибягва до сакралното мълчание, прекръстване, молитва в черква, заръчва се сънищата да не се разказват до обед или до края на деня... Заклинанията и наричанията в българския фолклор се комбинират с обредни практики: да се отиде до течаща вода, да се обърне на изток, да се каже: сънят да иде на боклука, да го ядат прасетата... За съобщения от боговете се смятат сънищата в Римската империя, където е имало практика да се разглеждат и анализират от Сената. Тълкуватели на видяното насън придружавали военните лидери, за да им помагат по време на битки. Добре е да се знае, че всяко човешко същество сънува. Изключение са случаите, когато е регистрирано сериозно психическо разстройство. Онези, които си мислят, че не сънуват, всъщност грешат - просто забравят какво са видели, докато спят. В рамките само на 5 минути от събуждането си хората забравят половината от съня си. След 10 минути - нямат спомен за 90% от него. Тъй като мозъкът ни не може да \"изобретява\" лица, в сънищата си виждаме само реални физиономии на истински хора, които вече сме срещали в живота си, но вероятно не си спомняме. Около 12% от индивидите сънуват изцяло в черно и бяло. Останалите имат привилегията да го правят в цветове. Безпокойството е най-често изразяваната емоция, когато спим. Негативното в съня е много по-често срещано от позитивното. Докато спи, човек средностатистически би могъл да сънува между 1 и 2 часа всяка нощ, като \"сюжетите\" да варират от 4 до 7 на брой. Резултатите от няколко проучвания показват, че между 18 и 38% от хората са имали поне един предсказателен сън, а 70 на сто са изпитали т.нар. дежа вю. Вярващите в сбъдването на знаците, видени, докато човек спи, са между 63 и 98%.", "date": "2019.09.20", "title": "Сънят... Да го ядат прасетата..."}
{"url": "https://duma.bg/bdzh-otmenya-vlakove-nyama-lokomotivi-n200014", "text": "Заради липсата на достатъчно изправни локомотиви \"БДЖ-пътнически превози\" започна да разрежда разписанието и да отменя влакове. Това потвърдиха официално от транспортната компания, след като потърпевши пътници сигнализираха за проблема в БНР. Така например влакът от Карнобат за Бургас в 16,50 ч. е спрян по тази причина. Според пътниците информация за отменянето на линията е пускана в последния момент. Не е бил осигурен и алтернативен транспорт за пътниците. Пътническият влак от Бургас за Карнобат в 16:50 ч. не се е движил по технологични причини на датите 22, 23 и 27 август, както и на 10, 11, 13 септември, уточниха от БДЖ. Оттам посочват, че причините за това са свързани с недостига на локомотиви в движение. При възникване на аварийни ремонти дружеството изпитва затрудения за осигуряването им и затова се налага отмяната на някои влакове.За това какви мерки ще бъдат предприети за отстраняването на проблема, от дружеството посочват, че в момента се подготвят процедури за поръчки на нов подвижен състав, както и в ход са такива за извършване на ремонти. В локомотивните депа на дружеството също се извършват ремонти, но те са с ограничени възможности и не могат да поемат цялото изоставане, натрупано през годините. Така по-малко от месец, след като БДЖ пусна нова система за електронна резервация, на места стана ясно, че даже и да си купят билет, пътниците може да не стигнат до крайната дестинация.  Закъсненията на композициите на държавния превозвач вече са хронична болест. Още в началото на годината, когато ръководният състав на БДЖ бе тотално подменен, новият директор Никола Василев обеща, че ще се работи за максимално удовлетворение на клиентите. Девет месеца по-късно закъсненията и липсата на влакове остават. Само един на всеки пет локомотива не се нуждае от ремонт и могат да се смятат за напълно изправни. По данни на превозвача за изпълнение на цялото разписание са необходими 127 локомотива. Всеки ден не достигат около 15 машини. За осемте месеца на 2019 г. са отменени 1516 влака, което е 1,17% от общо движещите се пътнически композиции, уточняват от жп превозвача. Миналия месец БДЖ обяви, че подготвя няколко обществени поръчки, според които трябва да бъдат купени 5-6 нови локомотива с цена около 2,5 млн. евро единия. Освен това са проучвани и възможности за покупка  на 50 вагона втора употреба от германския превозвач \"Дойче бан\". Цената им варира от 30 до 55 хил. евро в зависимост от това дали са с климатик.", "date": "2019.09.20", "title": "БДЖ отменя влакове, няма локомотиви "}
{"url": "https://duma.bg/tol-sistemata-mozhe-da-ne-tragne-i-na-1-mart-n200021", "text": "Има риск тол системата, която премиерът Бойко Борисов обяви за \"печатница на пари\", да не тръгне и догодина. Нейният старт вече беше отложен от 16 август 2019 г. за 1 март 2020 г. Причината е, че все още не се знае какъв ще е обхватът на платените пътища и таксите за тях. А сега се оказва, че и нормативно държавата не си е свършила работата с промени в наредби съгласно изискванията на закона. Не са готови и дигиталните карти за таксуване. Това става ясно от писмен отговор на министъра на регионалното развитие Петя Аврамова до депутатите от БСП Георги Свиленски, Димитър Данчев и Любомир Бонев. Несъответстващи пътни знаци, Дигиталната карта за таксуване на камионите и автобусите все още не е готова. Причината за това се оказват поставените пътни знаци за начало и край на населеното място. Направена проверка на терен установила, че голяма част от тях се намират на места, които не съответстват на действащия общ или подробен устройствен план, се казва в отговора на министър Аврамова. Тя уверява, че е създадена необходимата организация за определяне точното място на пътните знаци и те да бъдат поставени където трябва. Освен това предстои да се въведат нови пътни знаци, за които ще се изисква плащането на е-винетка или тол такса. Промените в наредбата за пътните знаци бяха публикувани на 9 септември и тепърва предстоят да бъдат приети. След това ще трябва да се обяви поръчка за изработването им. Към момента регионалното министерство няма яснота колко пари ще са нужни за това, защото не знае обхвата на платените пътища за ТИР-овете. Поради липсата на дигитална карта тестът на тол системата от камионите и автобусите се прави само с маршрутни карти от 16 август. Това крие риск, защото международните превозвачи предпочитат да използват бордови устройства и тракери.", "date": "2019.09.20", "title": "Тол системата може да не тръгне и на 1 март  "}
{"url": "https://duma.bg/it-sektorat-se-obyavi-sreshtu-darzhaven-monopol-n200011", "text": "Българската асоциация по информационни технологии (БАИТ) се обяви срещу въвеждането на господстващо положение на пазара за държавното дружество \"Информационно обслужване\". Това предвиждат промени в Закона за електронното управление, които са внесени от правителството за разглеждане в парламента. Законопроектът определя държавната фирма за системен интегратор на електронното управление, чрез който ще става електронният обмен на данните между държавните и общинските институции. Според БАИТ с определянето на \"Информационно обслужване\" като изключителен доставчик на ИТ услуги за част от публичната администрация се нарушава свободната конкуренция и има риск за злоупотреба с монополно положение. \"Недопустимо е създаване със закон на \"стрелочник в гара разпределителна\"\", се казва в позицията на БАИТ, изпратена до медиите. Идеята \"Информационно обслужване\" да е системният интегратор на е-управление е още от първото правителство на Бойко Борисов и беше лансирана през 2012 г., но до момента нямаше развитие. Според БАИТ готвените промени в Закона за електронното управление ще доведат до сериозни вреди в изграждането и работата на електронното управление и пазарната среда.", "date": "2019.09.20", "title": "ИТ секторът се обяви срещу държавен монопол "}
{"url": "https://duma.bg/kak-diabetat-mozhe-da-uvelichi-riska-ot-rak-n199991", "text": "Учени от години се опитват да разрешат медицинска мистерия: Защо хората с диабет тип 1 или тип 2 имат повишен риск от развитие на някои форми на рак? Тези дни изследователи съобщиха за възможно обяснение на тази връзка. Те откриха, че ДНК претърпява повече щети и се фиксира по-рядко, когато нивата на кръвната захар са високи, отколкото когато кръвната захар е на нормално, здравословно ниво, като по този начин увеличава риска от рак. Отдавна е известно, че хората с диабет имат 2,5 пъти по-висок риск за някои видове рак, казва д-р Джон Термини от в City of Hope - изследователски и лечебен център за рак и диабет. Тези ракови заболявания включват яйчници, гърди, бъбреци и др. Тъй като заболеваемостта от диабет продължава да нараства, процентът на рака вероятно също ще се увеличи, прогнозират учените. Те предполагат, че повишеният риск от рак за диабетиците произтича от хормонална дисрегулация. \"Инсулинът при хора с диабет тип 2 не пренася ефективно глюкозата в клетките. Така панкреасът произвежда все повече и повече инсулин и те получават така наречената хиперинсулинемия, обяснява Термини. Освен това към контролирането на нивата на кръвната захар хормонът инсулин може да стимулира растежа на клетките, което може да доведе до рак. Повечето хора с диабет тип 2 са с наднормено тегло, а излишната им мастна тъкан произвежда по-високи нива на адипокини от тези със здравословно тегло. Тези хормони насърчават хроничното възпаление, което е свързано с рак. Най-често срещаната идея е, че повишеният риск от рак е свързан с хормоните, казва Термини.  Термини има и друга идея, като се пита дали повишените нива на кръвна захар, наблюдавани при диабет, могат да навредят на ДНК, което прави генома нестабилен и може да доведе до рак.  Според Термини вече съществуват няколко лекарства, които стимулират протеините HIF1а или mTORC1. Изследователите планират да проверят дали тези въпросните лекарства намаляват риска от рак при модели на животни с диабет. Ако е така, те ще ги тестват и при хора. Термини отбелязва, че метформинът, често срещано лекарство за диабет, което помага за понижаване на нивата на кръвната захар, също стимулира възстановяването на ДНК. Изследователят заяви, че екипът му ще тества метформин в комбинация с лекарства, които конкретно стабилизират HIF1а или подобряват сигнала на mTORC1 при модели с диабетни животни. Все пак, според учените, по-лесният начин за хората с диабет да намалят риска от рак може да бъде по-добрият контрол на кръвната захар. \"Това звучи като толкова лесно решение, но за повечето хора е изключително трудно да поддържат гликемичен контрол\", казва Термини.", "date": "2019.09.20", "title": "Как диабетът може да увеличи риска от рак"}
{"url": "https://duma.bg/kratki-novini-n200023", "text": "В Европа се наблюдава умора от Украйна заради нежеланието на Киев да следва съветите на западните партньори, заяви естонската президентка Керсти Калюлайд, цитирана от украински медии. \"Години наред даваме едни и същи съвети, но не виждаме Украйна да става по-малко корумпирана, икономиката по-малко олигархична и така нататък\", каза тя. По думите й  част от страните в ЕС \"ще пренебрегнат интересите на Киев заради икономическите отношения с Москва, дори ако Украйна постигне успехи в борбата срещу корупцията.    Лявоцентристката партия \"Синьо и бяло\" на Бени Ганц отхвърли предложението на премиера Бенямин Нетаняху за сформиране на коалиционно правителство под негово управление. Ганц отбеляза, че той ще сформира и ще води обединено правителство. \"Заинтересован съм и възнамерявам да формирам широко либерално правителство на единството под мое управление\", каза Ганц на партийна среща.  Взривена кола-бомба погуби 12 и рани над 60 души в афганистанския град Калат. Експлозията станала в двора на централната болница на града. Всичките жертви са мирни граждани, пациенти и лекари. Ранените бяха превозени в частни медицински центрове, тъй като болницата сериозно пострадала от взрива. Отговорност за атентата поеха талибаните. Това е поредната им терористична атака, за да провалят планираните за края на септември президентски избори в Афганистан.   Над 22 хиляди домакинства останаха без ток на Бермудите, към които приближава ураганът \"Умберто\". Прекъснато е електроснабдяването за 22 470 потребители, на островите живеят около 65 000 души. \"Умберто\" повиши скоростта си до втора категория от петстепенната скала. Това е 9-а буря в Атлантическия океан през този сезон и 3-а, достигнала силата на ураган.", "date": "2019.09.20", "title": "Кратки новини"}
{"url": "https://duma.bg/sasht-pravyat-koalitsiya-v-oon-sreshtu-iran-n200024", "text": "Вашингтон иска да използват ООН, за да създадат международна коалиция за натиск върху Иран, съобщи \"Уол стрийт джърнъл\". Това ще стане на започващата годишна сесия на Общото събрание на ООН. Като претекст ще се използва обявеното от САЩ съучастие на Техеран срещу нефтените обекти на Саудитска Арабия. Макар йеменските бунтовници хусити да обявиха, че са извършили атаката с дронове, Вашингтон смята, че нападенията са дело на Техеран. Върховният лидер на Иран Аятолах Али Хаменей е одобрил лично атаките с дронове срещу рафинерии в Саудитска Арабия, съобщи CBS News, цитирайки анонимен американски източник. Телевизията не уточнява каква длъжност заема източникът й, нито откъде е получил тази информация. Той обаче твърди, че аятолахът е подписал заповедта само при условие, че атаката може да бъде извършена така, че да не бъде приписана на Иран. Според други американски източници има непубликувани сателитни снимки, на които се вижда как иранска военна част се подготвя за атаката в базата Ахваз. Те били направени преди атаката и никой във Вашингтон не осъзнавал значението им преди нападението срещу двете рафинерии в Саудитска Арабия. Вашингтон смята също, че атаката е извършена и с крилати ракети на Иран.  Междувременно иранският външен министър Мохамад Зариф предупреди, че военен удар на САЩ или Саудитска Арабия срещу Иран ще доведе до \"пълномащабна война\" с „голям брой жертви и пострадали”. Той все пак каза, че страната му не желае да влиза във война.", "date": "2019.09.20", "title": "САЩ правят коалиция в ООН срещу Иран"}
{"url": "https://duma.bg/paketat-mobilnost-nyama-da-se-prerazglezhda-n200022", "text": "Важният за българските превозвачи пакет \"Мобилност\", с който се въвеждат нови правила, свързани с почивката на шофьорите, връщането на ТИР-овете и каботажа при превозите по всичко личи, че ще влезе в действие. Комисията по транспорт в Европейския парламент отхвърли предложението на българските евродепутати пакетът да бъде върнат за ново разглеждане в Европейската комисия. Това стана с 19 гласа \"за\" срещу 30 \"против\", като решението беше взето за по-малко от 10 минути. Решаващ се оказа вотът на депутати от крайнодесни политически формации от Германия и Франция. В началото председателката на транспортната комисия в ЕП Карима Дели обяви, че евродепутатът Исмаил Ертуг, който бе вносител на предложението камионите да се връщат в страната - отправна точка на всеки четири седмици, става заместник-председател на парламентарната група на Прогресивния алианс на социалистите и демократите и вече няма да е докладчик по пакета. Новият координатор е шведът от същата партия Юхан Даниелсон. Българските превозвачи се обявиха срещу новите правила, като исканията им получиха подкрепа от страна на българските евродепутати и на още няколко засегнати страни от Централна и Източна Европа, но засега остават малцинство. Идната седмица, във вторник, евродепутатите трябва да решат дали да започнат преговорите по пакета \"Мобилност\". Ако вотът бъде положителен, следва т.нар. \"триалог\", в който участват Европарламентът, Европейският съвет и Европейската комисия. Те трябва да намерят компромисно решение, което да удовлетвори всички страни. Тези преговори ще започнат след 1 ноември, когато ще заработи новата Европейска комисия. За поста на еврокомисар по транспорта, която ще води преговорите между страните, е номинирана румънката Рована Плумб. Румъния подкрепяше исканията на българските превозвачи за отпадане на редица текстове. Българските евродепутати не са оптимисти за предстоящото гласуване следващата седмица за започването на преговорите по пакета \"Мобилност\". Те смятат, че оттук нататък е необходимо да се направят компромиси с някои от исканията, за да могат да отстояват приоритетите за превозвачите ни, основните от които са връщането на камиона и почивката на шофьорите. \"Със сигурност резултатът от гласуването не е положителен, малко разочароващ. Идва следващата седмица, така че се готвим за него тогава, когато гласуваме дали да се даде мандат, но не очаквам да има по-добро представяне от това. Ясно е, че мнозинството е категорично срещу нашата позиция\", каза пред БНР Андрей Новаков, който е един от вносителите на искането за изтеглянето на пакета \"Мобилност\". \"Имаме нужда от мандат, с който да можем да преговаряме с нашите опоненти от другата страна. За това част от нашите изисквания да останат, от част да се откажем, така че поне по-големите неща като връщането на камиона, връщането на водача да успеем да го запазим и да пуснем нещо по-малко\", допълни Андрей Новаков пред БНТ.\"Най-крайните, най-радикалните мерки ги предлага Европейският парламент в лицето на германски и френски евродепутати. Ние се надяваме тези текстове да бъдат премахнати тогава, когато се търси компромисно решение на трите органа\", каза Петър Витанов (БСП), който е единственият български евродепутат член на транспортната комисия и вносител на предложението.", "date": "2019.09.20", "title": "Пакетът \"Мобилност\" няма да се преразглежда "}
{"url": "https://duma.bg/zapochvat-kastingite-za-hitovo-kulinarno-shou-n199994", "text": "Екип от кулинарни експерти ще осъществи предварителните кастинги за шестия сезон на хитовото шоу MasterChef по bTV. Специалистите ще търсят хоби-готвачи, които винаги са искали да станат част от приключението в най-голямата кухня на България, но не са се осмелили. Всеки, който желае да спечели шанса да се бори за престилка, престижната титла \"MasterChef на България\" и голямата награда от 100 000 лева, може да се запише за предварителен кастинг на адрес http://masterchef.btv.bg/casting/. След това трябва да поднесе на професионалните готвачи своя специалитет, с който мисли, че ще се представи най-добре, и да го поднесе в най-подходящата чиния. Одобрените участници ще прекрачат прага на MasterChef, за да изпитат кулинарните си възможности с много изненадващи предизвикателства и в компанията на топ гурме професионалистите – Chef Андре Токев, Chef Петър Михалчев и Chef Силвена Роу. Кулинарната арена на MasterChef е сцена, на която силните характери, познавачите на вкусове, хората с хъс за учене и креативност могат да станат звезди, без значение дали са каменоделци, оперни певци, рекламисти или стругари. Предварителните кастинги за MasterChef ще се проведат на 12, 13, 19 и 20 октомври в парк-хотел \"Москва\". Повече информация можете да намерите на http://masterchef.btv.bg/ и на тел. 0885246834, 0892290110", "date": "2019.09.20", "title": "Започват кастингите за хитово кулинарно шоу"}
{"url": "https://duma.bg/instagram-sas-strogi-merki-sreshtu-produktite-za-otslabvane-n199995", "text": "\"Инстаграм\" обяви по-строги мерки за постове, свързани с продукти за отслабване и козметична хирургия. Някои от публикациите ще бъдат скрити от лица под 18-годишна възраст, докато други, предлагащи \"чудодейни\" хапчета за намаляване на теглото, ще бъдат премахвани. Причината за тази стъпка са нарастващите опасения за последиците от промотирането на диетични продукти и нереалистични цели върху младите хора. Подобни артикули имат унищожителен ефект върху физическото и умственото здраве на подрастващите. Промените ще бъдат приложени и във фейсбук.", "date": "2019.09.20", "title": "\"Инстаграм\" със строги мерки срещу продуктите за отслабване"}
{"url": "https://duma.bg/sboguvahme-se-s-upravitelya-na-duma-pavel-bebov-n200038", "text": "Близки и приятели изпратиха вчера в последния му път журналиста, писателя и дългогодишен управител на в. ДУМА Павел Бебов. На поклонението в църквата \"Св. София\" присъстваха вицепрезидентът Илиана Йотова, негови колеги от вестниците ДУМА и \"Земя\", представители на движение \"Русофили\", приятели и съмишленици.  Съболезнователни адреси изпратиха лидерът на БСП Корнелия Нинова и председателят на Градския съвет на социалистите в София Калоян Паргов. Прощални думи отправиха главният редактор на ДУМА Ивелин Николов и Велиана Христова от името на Съюза на българските журналисти.", "date": "2019.09.20", "title": "Сбогувахме се с управителя на ДУМА Павел Бебов"}
{"url": "https://duma.bg/chernodrobna-transplantatsiya-dade-shans-na-36-godishen-n199992", "text": "Специалисти от ВМА извършиха поредна чернодробна трансплантация, но първа в обновените операционни на Клиниката по чернодробно-панкреатична хирургия и трансплантология. Операцията дава шанс за живот на 36-годишен мъж в крайна фаза на чернодробно заболяване. Донорът е мъж на 43 г. \"Това е една от най-тежките и сложни чернодробни трансплантации, които сме правили до момента. От една страна, донорът се намираше в Силистра, което наложи пътуването на наш екип с военнотранспортен самолет до Варна и оттам с линейка и полицейски ескорт до Силистра\", коментира началникът на клиниката проф. Никола Владов. Операцията по присаждането продължила близо 6 часа, което е доста повече от стандартното, но пациентът бил в много тежко състояние, имал голяма кръвозагуба, нарушения в кръвосъсирването и т.н.  От ВМА обясниха, че състоянието на пациента е стабилно, екстубиран е, контактен и адекватен, предстои дълъг следоперативен период на възстановяване. Екипът на болницата изказва своята изключителна благодарност към близките на донора, които въпреки трудния за тях момент са разрешили експлантацията на органите.", "date": "2019.09.20", "title": "Чернодробна трансплантация даде шанс на 36-годишен"}
{"url": "https://duma.bg/muzey-na-shtarkela-otkrivat-v-belozem-n199996", "text": "Информационен център за белия щъркел в село Белозем ще бъде открит на 23 септември от 18,30 ч., в сградата на бившия Битов комбинат. Събитието е част от традиционния събор \"Родова среща 2019\", който се провежда от 21 до 23 септември. Центърът е изграден от НЧ \"Просвета 1909\" в партньорство с кметството на селото и \"Зелени Балкани\" в рамките на международен проект. В музея на щъркела ще бъдат представени дейностите за опазването и популяризираното на красивите птици, гнездящи в Белозем. Селото се слави с най-многочислената колония на щъркели в България (над 40 двойки). Изпълняват се и природозащитни дейности за опазването на птиците и техните местообитания.", "date": "2019.09.20", "title": "Музей на щъркела откриват в Белозем"}
{"url": "https://duma.bg/detskoto-bezgrizhie-e-sabrano-v-izlozhba-n199998", "text": "Посетителите на Зелената къща на София ще имат възможност да се пренесат за миг в безгрижието на лятното битие чрез творбите на Цвета Петрова и изложбата й \"Детски игри\". Домакините от SOHO (ул. \"Искър\" 4) канят всички желаещи да се отдадат на безкрайното въображение, което да ги отнесе на 30 пътешествия - точно толкова, колкото са творбите на младата авторка. Разбира се, всеки преминава по различен път, но няма как да не се съгласите, че когато си мъничък, дори и \"най-обикновените\" случки са обвити в магия. Именно заради нея акварелите на Цвета Петрова докосват. Връщат сред образи от времето, когато отговорността, от която страдат порасналите, е все още абстракция. А стилистиката навява главната подтема - носталгията, носейки усещане за неусетно изплъзнали се времена. Спомени, които рисуват лека усмивка по лицата ни, изразяваща преплитащо се чувство за тъга с доволството от преживяното. В творбите на Цвета Петрова се вижда паралелно детето в нея, но и в нас. Кара колело с тайфата по чакълената пътека покрай реката с тополите. Гони кокошките на баба си по двора, след като часове наред ги е учило да летят. Защото има нещо толкова притегателно и романтично в летата на село, където си прекарвал времето си заедно от сутрин до вечер с цяла сюрия съседски деца, измисляйки всевъзможни игри. Рисуване с тебешири, дуели с пръчки, правене на отвари от кал и цветя... Защото когато си мъничък, всичко значи много повече и ти самият си по-истински и само остава да не забравиш за себе си, докато ставаш по-голям. Изложбата \"Детски игри\" съдържа 30 илюстрации, които може да се разгледат в SOHO в зала SoHALL, всеки делничен ден от 9 до 19 ч., между 26 септември и 4 октомври. А в деня на откриването, между 19 и 21 ч., заповядайте да се запознаете със самата авторката. Входът е свободен. Линк към събитието във Facebook: https://bit.ly/2koGy4f", "date": "2019.09.20", "title": "Детското безгрижие е събрано в изложба"}
{"url": "https://duma.bg/panair-na-tikvite-n200000", "text": "Есен. Избори. Тикви. Претръпнали сме към тази орисия и най-вероятно щяхме да продължим да си живуркаме, без да й придаваме голямо значение, ако отгоре не решиха да устроят гръм от ясно небе. Не, не е Бог, пфу, пфу, да чукнем на дърво! По-добре великотърпеливият Бог да не се сеща за нас, защото, реши ли да ни подири сметка за гадорийките и овчедушието, бая зор ще видим! Това са пак хубостниците от колониалната администрация на жълтите павета! Преядоха с чумаво свинско и пощръкляха. Заради една малка познавателна изложба сътвориха международен скандал, после се спуснаха да ловят шпиони. Оказва се, че територията на Република България, която официално не е суверенна (част е от ЕС и от НАТО), имала национална сигурност и даже външна политика! Не сме го усетили досега, но щом казват...  Безусловно, ако някой е извършил престъпление, трябва да понесе отговорност. Доказването на вината е дълъг и сложен процес и с него се занимават професионалисти, спазват се определени процедури и инструкции. Засега на широката публика се представя не правосъдие, основано на необорими факти, а цирк на уродите. Оковават свидетели в белезници, полиция нахлува в домовете им рано сутринта, а на журналистите, привикнали безкритично да предъвкват мърша, се подхвърлят различни бомбастични версии. Тази неразбория няма как да не породи съмнения... Не се ли използва ресурсът на силовите ведомства за решаването на лични проблеми? Техните кадри не са ли принудени да служат като гавази на повикване на щатското посолство? Никой ли не забеляза, че още в деня на арестите, когато всички само гадаеха какво се е случило и нищо още не беше станало известно, въпросното посолство пусна самодоволна информация, че е \"запознато с разследването\"?! Откъде? И размаха пръст да си пазим суверенитета, тоест новите задокеански ориентации, за които нас никой не ни е и питал.     А може чиновниците да не са кукли на конци... Тогава, ако имат ищах да разобличат малко изменници и перачи на пари, да се вгледат в своето обкръжение, неправителствените организации и гетата! Но нека не раздробяват обществото и не ни изправят едни срещу други! И изобщо, живейте си, добри люде, там, където сте, а ние ще поостанем тук. И не пипайте Дядо Иван, защото вече само историята ни обединява! Държавата я погребахме... Ще дойде време, ще отгледате поредното поколение постхора - безгръбначни и неуки, натъпкани още от училище с идеологическите ви клишета на т.нар. нови учебни програми, и славното минало ще се забрави. Но поне не ни учете на морал - мигар не сме израснали заедно и не знаем колко струвате?!  Шумно и мръсно е на тазгодишния панаир на тиквите. Хъбаджията от Банкя е приседнал на зелената тревица, по-настрана от гюрултията, подложил е гърбина под мекото есенно слънчице и мълчи... Тежко му е на душата - пак го заобиколиха и му напомниха кой е шефът. Само някои \"главанаци\" смущават и без това трудния му делник.", "date": "2019.09.20", "title": "Панаир на тиквите"}
{"url": "https://duma.bg/bdzh-kato-bnr-n200001", "text": "Българските държавни железници и Българското национално радио започнаха да си приличат като две капки вода. И двете институции са от стратегическо значение за националната ни сигурност. Освен това те с почти еднакъв успех показват неспособност да изпълняват тази своя функция. Поради калпаво управление Националното радио миналата седмица спря да излъчва за повече от шест часа. По същата причина \"БДЖ-пътнически превози\" започна да спира влакове, защото не може да осигури достатъчно изправни локомотиви. Неотдавна уж \"временно\" тази компания спря обществена поръчка за доставка на 42 нови влака, след като търгът бе обжалван пред КЗК заради неясните разяснения, дадени от държавната фирма. Това отлагане обаче за бъдещо неопределено време намалява нейните шансове да излезе от състоянието на будна кома и скрит фалит. В един нормален свят предприятия като \"БДЖ-пътнически превози\" трудно биха съществували. У нас те не само  съществуват, но и не спират да гълтат огромен обществен ресурс, подобно на здравеопазването например, без особен резултат. Там трябват реални промени, но никой не иска да ги направи, защото са свързани с непопулярни мерки, пък у нас почти всяка година има избори и управляващите се страхуват. Сега се очаква концесията на Летище София и с парите от нея БДЖ да се оздравява за пореден път. Не е трудно да се прогнозира, че отново ще бъдат изхарчени едни милиони без никакъв ефект, защото националната жп компания се оказа бъздънна яма, където се срещат корупцията и некадърността. Преди години един от шефовете на БДЖ, щом станеше дума за компанията, цитираше разказа на Вазов \"Дядо Йоцо гледа\". Всяка сутрин героят от него се възкачвал на скала в Искърското дефиле, за да чуе тракането на трена, защото за дядо Йоцо той е бил символ на държавата. Щом влакът се движи, значи и държавата съществува. Както е тръгнало обаче, това тракане е на път да изчезне.", "date": "2019.09.20", "title": "БДЖ като БНР"}
{"url": "https://duma.bg/rabotodatelsko-n200002", "text": "Рефрените на българските работодатели са няколко. Те се повтарят ежегодно. Българският бизнес мрази да плаща заплати. Затова знаещите и можещите избягаха и продължават да бягат при западните чорбаджии, които дори да \"изгърбват\" работeщите поне знаят как да им се отплатят за труда. Затова и работници и служители от трети страни дори да са идвали на гурбет у нас, не повтарят. Българският чорбаджия мрази да плаща дори минимална заплата. През година-две работодателските организации са сърдити на правителството и синдикатите за определянето на минималното задължително възнаграждение. Българският работодател от години бойкотира преговорите за минималните осигурителни прагове и е против тях. Няма разчети, няма анализ, няма разумни аргументи, в масовия случай съвременният български бизнесмен още живее в ерата на първоначалното натрупване на капитала. Очевидно този нашенски чорбаджия от XXI век скоро ще настоява работникът не само да не взема никакви пари, но и да му плаща, за да ходи на работа.  Новият рефрен на родния бизнес е да спре да плаща първите 3 дни болничи, които са 70% от дневното възнаграждение. Да, истината е, че това \"правило\" бе въведено преди около 10 години с обещание на управляващите от ГЕРБ, че мярката е временна, докато се преодолее икономическата криза. Поне от 5 години премиерът тръби наляво и надясно как сме излезли от кризата, как строим и режем лентите на нови заводи ден през ден. Е, като е така, защо правителството Му не изпълнява обещанията си? Защо лъже бизнеса и по този начин противопоставя работодатели и работници? Навярно \"изходът\" от поредния инсцениран конфликт ще бъде поредното Му еднолично \"решаване на проблема в полза на \"малкия\" човек\" с обичайното \"Хората така искат!\" И ще посочи министъра, който трябва да остане на топа на устата. Е, каквото правителството, такъв и бизнесът...", "date": "2019.09.20", "title": "Работодателско"}
{"url": "https://duma.bg/umni-ochila-mozhe-da-smenyat-smartfonite-n199997", "text": "Водещи компании искат да предложат устройство, което да замени смартфоните, като според компанията най-голям шанс за това имат умните очила с добавена реалност. Именно по такъв проект работи Фейсбук заедно с Luxottica, съобщи CNBC. Двата гиганта вече са направили доста голям екип от стотици служители, които да работят по новото устройство. То обаче все още е в доста ранна фаза на разработка. Първоначалните планове предвиждат джаджата да е готова най-рано през 2023 г. Наричат я с кодовото име Orion. Устройството ще работи като типичен смартфон и ще позволява извършването на гласови обаждания. Ще има и вградена камера, която ще позволява правенето на снимки и стриймване на живо в социалните мрежи. Чрез малък дисплей ще се наслагва информация пред очите на потребителите и тя ще може да използва технологията за добавена реалност, за да взаимодейства със заобикалящата среда. Orion ще разчита и на гласов асистент с изкуствен интелект, чрез който потребителите да могат да командват и управляват устройството. Според източниците на CNBC за сега има един основен проблем с очилата - размерът им. Желанието на Фейсбук е те да са възможно най-малки, леки и елегантни. Засега това е истинско предизвикателство. Компанията не коментира официално темата. Тъй като проектът е в ранна фаза, той може да бъде отменен напълно. Това обаче изглежда малко вероятно, тъй като самият Марк Зукърбърг има голям интерес към устройството и дори е поискал от ръководителя на хардуерните проекти на Фейсбук Андрю Босуорт да сложи по-голям приоритет на очилата.", "date": "2019.09.20", "title": "Умни очила може да сменят смартфоните"}
{"url": "https://duma.bg/krushata-padnala-dalech-ot-darvoto-n199999", "text": "  Интересен човек е Соломон Паси. А още по-интересно е семейството му, защото синът опровергава поговорката, че крушата не пада по-далеч от дървото. Знаем кой е Соломон Паси. Той е разностранна личност, доктор на математическите науки, бивш член на Екогласност и на Зелената партия, бивш депутат на СДС, по-късно и на НДСВ, бивш министър на външните работи в правителството на Симеон. Най-известен е като основател и председател на Атлантическия клуб. През 1991 г. при посещение в София генералният секретар на НАТО Манфред Вьорнер бе поканен от Соломон Паси да се качи в неговия \"Трабант\", в който по-късно той вози и други генерални секретари на НАТО. Той е и масон. Но и до ден днешен Паси си остава активен политик - десен, и ако се съди по негови изявления и декларации, русофоб. Известен е с фразата \"майната на православието\". Неговият баща обаче проф. Исак Паси бе коренно различна личност. Той бе философ и убеден марксист, член на БКП, преподавал марксизъм-ленинизъм в Софийския университет, бил е съветник на Тодор Живков и естествено - русофил. С една дума, личност с изявени леви убеждения. Синът на Соломон Паси пък - Исак Паси, кръстен на дядо си, през 2016 г. на 22-годишна възраст е приет за член на БСП в столичния район \"Сердика\". Заявява, че БСП е най-демократичната партия и че за икономиката са важни отношенията с Русия. И той, като баща си, опровергава поговорката, че крушата не пада далеч от дървото. Но да се върнем към Соломон Паси. Във връзка с разразилия се шпионски скандал \"Русофили\" Паси направи няколко важни разкрития от телевизионните екрани. Първо - че в България бъка от руски шпиони. Само в руското посолство били 63, извън посолството - над 100 под пагон, а колко не са под пагон не се знаело. Пък ръководител на руския шпионаж в България бил руският посланик. Тези разкрития са съшити с бели конци. От сайта на руското посолство се вижда, че дипломатите са 36 души. Всичките да са шпиони пак не стигат. Освен шофьорите, чистачките и другия обслужващ персонал да са шпиони и те. В тази връзка възникват и два въпроса. Първият е как Соломон Паси ги е преброил - тези в посолството и онези извън \"под пагон\"? И вторият - ако от някъде Паси има достоверна информация за броя на руските шпиони, за имената и дейността им, защо ДАНС досега не са разобличили поне един от тях? Соломон Паси знае, а ДАНС не знае!? Твърдението, че руският посланик ръководи руския шпионаж в България, е учудващо нелепо, като се има предвид, че Паси е бивш дипломат от най-високо ниво - министър на външните работи. Той би трябвало да знае, че никога посланиците не ръководят шпионите в посолствата и извън тях. За това си има резиденти, които в областта на своята дейност не са на подчинение на посланиците. Паси направи и едно друго удивително разкритие: че в България има и американски шпиони! Те били  акредитирани към ДАНС, към ГДБОП и към МВР. Това били просто партньорски служби, дошли да работят заедно с България. Това разкритие е тревожно и напомня времената непосредствено след 9 септември 1944 г., когато към органите на МВР са прикрепени съветски \"съветници\", те упражняват силно влияние върху работата и решенията на българските органи за сигурност. През 1950 г. главният съветник към МВР ген. Леонид Филатов и неговият екип фактически ръководят министерството и се намесват във важни държавни дела и даже упражняват натиск за разследване на близки до В. Червенков висши партийни функционери. Което му идва в повече на българския министър председател. Той звъни на Сталин и пита: \"Другарю Сталин, кой управлява в България, аз или Филатов?\" В резултат на което Филатов е незабавно отзован. И възниква въпросът какво е днес влиянието на американските \"шпиони\" върху нашите служби? И изобщо, допустимо ли е от гледна точка на националния суверенитет такива \"шпиони\" да бъдат прикрепени към МВР, ДАНС и други органи? Соломон Паси не за първи път се изхвърля. На 2 април т.г. той предложи на Балканите да има ядрено оръжие. Можело да има и на юг от Дунава, нашите военноморски бази трябвало да бъдат снабдени с ядрено оръжие! Това е направо налудничаво предложение, защото самият Паси има предвид, че ако се наложи да бъде използвано, то ще е срещу Русия. От което следва, че при евентуален ядрен конфликт между САЩ/НАТО и Русия, ответни руски ядрени удари ще бъдат насочени и срещу нашата страна. В резултат на което всички ние ще се изпарим заедно със Соломон Паси и неговия прословут \"Трабант\". Дори Симеон Сакскобургготски, по примера на баща си веднъж заяви: \"Винаги срещу Запада, но никога срещу Русия\". Явно неговият външен министър не се е вслушал в този мъдър съвет. А сега в територията на Паси навлиза мощен конкурент. Цветан Цветанов учреди \"Евроатлантически център за сигурност\", в който, както и в Атлантическия клуб на Паси, членуват изтъкнати антикомунисти и русофоби като журналистът Христо Христов и самозваната професорка Евелина Келбечева. \"Една от целите на организацията е \"задълбочаване на сътрудничеството в сектор сигурност в региона и трансатлантическото пространство\". Дубъл на Атлантическия клуб. Което може да доведе и до преразпределяне на паричния ресурс по линия на НАТО...", "date": "2019.09.20", "title": "Крушата, паднала далеч от дървото "}
{"url": "https://duma.bg/biznesat-pak-ne-iska-da-plashta-trite-dni-bolnichni-n199993", "text": "Без промяна остава режимът на плащане на болничните и работодателите ще продължат да изплащат първите три дни. Това реши парламентарната комисия по социална политика. Депутатите отхвърлиха внесени от \"Воля\" промени в Кодекса за социално осигуряване, които предвиждаха първите три дни болнични да се изплащат от бюджета на Държавното обществено осигуряване. По думи на депутата от ГЕРБ Светлана Ангелова това би струвало 198 млн. лв. на бюджета на общественото осигуряване. Тя обаче призна, че през последните години има проблем с нарастването на болничните листове. Злоупотребите можело да бъдат разрешени с по-добър контрол, а не чрез крайни решения, каквито \"Воля\" предлагат с този законопроект. Първите три болнични дни не ги плаща работодателят, а съвестните работници, коментира председателят на Асоциацията на индустриалния капитал Васил Велев. По думите му в България средно се взимат между 9 и 10 болнични дни, докато в други страни броят е значително по-малък, а предприятията годишно плащат допълнителни 5 млн. лв., без да се имат предвид плащанията от НОИ. Велев припомни, че за последните 3 години у нас има близо 3300 отменени болнични листа, а наказаните са 7 души. Както неведнъж е предлагал бизнесът, Велев отново поиска да бъде въведена практиката от някои европейски страни с т.нар. дни на изчакване, при които обезщетението е много по-малко, а в някои случаи подлежи и на данъчно облагане. Д-р Николай Брънзалов, член на Националното сдружение на общопрактикуващите лекари и зам.-председател на БЛС, поясни, че бизнесът не страда заради лекарите, тъй като тяхната работа е да прегледат пациента и да го върнат възможно най-бързо на работа. БЛС иска среща с бизнеса, за да се обсъдят проблемните точки. Ако има злоупотреби и лоши практики, то би следвало те да подлежат на наказателна отговорност, смята д-р Брънзалов. Икономическият експерт Мика Зайкова е категорична, че спирането на плащане при болест е \"нечовешко и незаконно\". Според нея обаче злоупотребите с болнични трябва да се криминализират и да се въведе строг контрол от МЗ и МТСП.  Плащането на първите 3 дни болнични от работодателите бе въведено като антикризисна мярка в началото на 2010 г.", "date": "2019.09.20", "title": "Бизнесът пак не иска да плаща трите дни болнични"}
{"url": "https://duma.bg/orlin-atanasov-predstavya-artefakti-praznichno-n199980", "text": "Художникът Орлин Атанасов събира приятели и почитатели, за да отбележи своята 40-годишна творческа дейност с изложба, наречена с многозначно \"АРТефакти\". \"Нормално е юбилейната изложба да е опит за равносметка - казва артистът. Но се оказа, че ако си работил като мен в какви ли не направления на приложното и изящното изкуство - няма как да покажеш всичко. За тези 40-тина години съм правил още какво ли не. Започнах като художествен редактор, после 20 години активна работа в областта на рекламата, 12-томната \"Голяма енциклопедия \"България\", художник на телевизионно предаване, няколко години работа като шеф на дизайнерски екип, разработващ интерактивни учебници към българо-немска компания... Няма как това да стане в рамките на ЕДНА изложба. А и не е необходимо. Затова заповядайте да видите последните ми опити - по-триизмерни.\" Скулптурата е новата стара страст на художника, отраснал в ателието на баща си - известния скулптор Слави Дончев. Днес, в своята 60-а годишнина, художникът се завръща към корените си, преосмислени и обогатени с житейската мъдрост на един успешен творчески път. \"Когато работя, сам се изненадвам. И като се случи - знам, че ще изненадам всички останали. Работата е станала и няма нужда да се пипа повече!\" В това ще се убедите сами до 29 септември в софийската галерия \"Сезони\", ул. \"Кракра\" 2А.", "date": "2019.09.20", "title": "Орлин Атанасов представя \"АРТефакти\" празнично "}
{"url": "https://duma.bg/baletniyat-teatar-na-boris-eyfman-za-parvi-pat-v-balgariya-n199978", "text": "Театърът на балета на Борис Ейфман гостува за първи път на българска сцена само с един спектакъл - в София на 23 октомври. В зала 1 на НДК гостите ще представят постановката \"Евгений Онегин\", научи ДУМА от Светла Русева, пиар експерт. Балетът е по едноименния роман в стихове на А. С. Пушкин. Музиката е необичайно, но умело съчетание на класически творби на Чайковски с рок музиката на Александър Ситковец. Спектакълът е с безкомпромисна класа във всички компоненти: музика - рок и класика, визия - авангардни костюми, ефектно осветление и мултимедия, блестяща, уникална хореография.     В балета \"Евгений Онегин\" знаменитият руски хореограф Борис Ейфман пренася героите на Пушкин в наши дни, в драматични и екстремни ситуации, в които старият свят се разпада, а животът диктува нови правила. \"Този експеримент беше необходим за мен, за да си отговоря на въпросите: Каква е руската душа днес? Запазила ли е идентичността и привлекателността си? Как биха могли героите от романа да променят съдбата си днес?\", споделя Ейфман.  Изборът на романа в стихове на Пушкин, наречен \"енциклопедия на руския живот\", не е случаен. Творбата вълнува и днес с удивително точния архетип на руския характер за своето време, с поетичните образи на руската душа - загадъчна, непредсказуема и чувствена.  Балетния театър на Борис Ейфман има 42-годишна история. Световната критика го определя като \"уникален балетен театър, стил и вселена\", а Борис Ейфман - като \"страхотен театрален магьосник\" и \"един от водещите хореографи в света за всички времена\". Трупата гастролира по целия свят. Борис Ейфман е роден през 1946 г. в Сибир. Завършва Ленинградската консерватория със специалност хореография и Академията на руския балет \"Ваганова\", където 10 години работи като хореограф. През 1977 г. сформира балетен ансамбъл, а след това създава и Театър на балета Борис Ейфман. Хореографът блестящо съчетава авангардните постижения на съвременния балет с академичното си образование в Руската класическа хореография и създава уникален стил в танцовото изкуство. \"Това, което правя, може да се нарече танц от емоции, свободен танц, нов език, в който са преплетени класика, модерн и много други неща\", казва Ейфман. Неговите артисти, които са имали само академично образование, е трябвало да овладеят нов \"танцов речник\".  Деца до 7-годишна възраст се допускат на представлението без билет и право на отделно място, но родителите/придружителите трябва да носят копие на акта за раждане на детето. Такова е изискването на организаторите на гастрола от \"Degris Events\". Билети се продават в мрежата на Ивентим.", "date": "2019.09.20", "title": "Балетният театър на Борис Ейфман за първи път в България"}
{"url": "https://duma.bg/detsata-ot-talasamche-predstavyat-myuzikala-poslednoto-zhelanie-n199976", "text": "Преди 26 века на един роб с остър ум на име Езоп му хрумнало да изрича неприятните истини на господаря си, разказвайки му истории, чиито герои са животни. Така истината можела да се възприеме по-безболезнено. Много по-късно във Франция през XVII век царувал Кралят Слънце (Луи XIV), а басните съчинявал Жан дьо Лафонтен. Поуката от тях е как да живеем и какви да бъдем. В баснята \"Щурецът и мравката\" щурецът свирил цяло лято и веселил с песните си мравките, за да бъде трудът им по-лек. Щом задухали студените ветрове и наближила зимата, той се оказал без храна и... се сетил за мравката. Може и да му помогне - нали е богата. Но тя го изгонила и щурецът останал сам с нещастието си. Не очаквай помощ от тези, които не оценяват труда ти! Тъжна басня се получила... Така се родила \"нова басня\", превърната в сценична приказка и вдъхновила мюзикъла \"Последното желание\". В него има и приключение, и определена нравствена идея. Щурецът попада в опасна ситуация, но го спасява желанието му за справедливост. \"Последното желание\" е сценична адаптация по баснята на Лафонтен \"Щурецът и мравката\" и едноименната пиеса на Орлин Василев. Тя е в съзвучие с реалните проблеми на днешното общество - справедливост, добродетелност, правото на избор, откриването и приемането на другия; надеждите, разочарованията и амбициите на хората. Сложните вокални партии, хореографските фрагменти и актьорските задачи са амбициозна провокация за таланта и уменията на нашите възпитаници. Това разказа за ДУМА Димитър Костанцалиев - композитор, създател и ръководител на Детската вокално-театрална формация \"Таласъмче\". Младите актьори ще представят мюзикъла на 28 септември и 12 октомври от 18 ч. на Открита арт сцена на \"Шипка\" 34, в Руския културно-информационен център в София. Сценичната адаптация на баснята и пиесата е дело на Бойка Ангелова и Тодор Янкулов, който е и режисьор на спектакъла. Музиката и аранжиментът са на Димитър Костанцалиев, хореография Юлиана Томова, сценография и костюми Любка Недялкова и Диана Христоскова, графичен дизайн Яна Костанцалиева. В ролите ще видим Александър Йосифов, Боян Юруков, Боян Елизарьев, Валентина Самарджиева, Вероника Пейкова, Даниел Ганев, Ива Сомлева, Константин Косев, Лилия Атанасова, Мая Янарис, Мартина Иванова, Никола Петков, Огнян Чернокожев, Преслава Попова, Рада Попова, Рая Тенева, Росана Чакърова. Билети може да се купят на ticketsbg.com и от билетната каса на \"Кантус фирмус\" в зала \"България\". В ДВТФ \"Таласъмче\" участват деца на възраст между 4 и 18 години. Репертоарът им съдържа детска забавна музика, църковно-славянски песнопения, класически и народни песни, както и съвременна попмузика. Групата има издадени 15 албума, има поставени 13 мюзикъла и музикално-сценични спектакли; участва в съвместни продукции на НМТ \"Стефан Македонски\", в празнични програми на БНР, БНТ, частните радиопрограми, детските утра в рамките на Нова българска музика, благотворителни изяви и концерти. \"Таласъмче\" печели награди в наши и международни конкурси за детска и популярна музика. През последните десет години формацията постигна забележителни резултати на престижни международни форуми за хорова музика.", "date": "2019.09.20", "title": "Децата от \"Таласъмче\" представят мюзикъла \"Последното желание\" "}
{"url": "https://duma.bg/ivaylo-geraskov-se-prisaedinyava-kam-ekipa-na-medeya-v-teatar-azaryan-n199982", "text": "След големия успех и бурните овации, които предизвика спектакълът \"Медея\" в Пловдив, на 8 и 9 октомври от 19 и 18.30 ч. постановката ще зарадва софийската публика в Театър \"Азарян\", научи ДУМА от Мария Йоцова. Снежина Петрова ще влезе в кожата на Медея и ще предизвика истинско театрално зрелище. Публиката ще бъде посрещана във фоайето на театъра с фрагменти от изложбата, част от проекта - \"Походът на аргонавтите от \"Филиповци\". В представлението участва група деца, както и музикалната формация \"Вакали\" и солистът на баян Стоян Караиванов.  \"Медея\" проследява историята на едно голямо престъпление, което се случва при разрив в отношенията между родителите. Как продължават пътя си децата, когато родителите им се разделят? Какво провокира една майка да посегне на собствените си деца? Според самата Снежина Петрова в центъра на театралния проект са именно децата. Уникалният свят от образи е дело на режисьорката Десислава Шпатова. Сценографията е на Зина Генч и Христина Дякова, а хореографията - на Анна Пампулова. Зад въздействащата музика застава Асен Аврамов.  Към екипа на \"Медея\" в Театър \"Азарян\" ще се присъедини известният актьор Ивайло Герасков, който ще влезе в ролята на Креонт. Участват още Петър Дочев, Ивайло Драгиев, Станка Калчева, Койна Русева, Георги Гоцин. Проектът \"Медея\" е част от официалната програма на \"Пловдив - Европейска столица на културата 2019\" и се реализира с финансовата подкрепа на СП \"Култура\", Нов български университет, Гьоте институт - България, НФ \"Култура\" и в партньорство с фондация \"Здраве и социално развитие\". След премиерните дати на 8 и 9 октомври \"Медея\" ще се играе в Театър \"Азарян\" на 13 и 14 ноември и на 2 декември от 18.30 ч.", "date": "2019.09.20", "title": "Ивайло Герасков се присъединява към екипа на \"Медея\" в Театър \"Азарян\""}
{"url": "https://duma.bg/ikar-otbelyazva-20-godishen-yubiley-s-tri-izlozhbi-n199979", "text": "Галерия \"Икар\" ще отбележи своя 20-годишен юбилей с три знакови изложби. Първата е \"Отражения\" на Анета Яламова, която продължава до 11 октомври на ул. \"Бачо Киро\" 26-30, бизнес център \"Платинум\". Втората е \"Алхимия на щастието\" на Евгени Петров, ще бъде открита на 15 октомври и може да се разгледа в продължение на месец. Третата изложба е озаглавена \"Коледна импресия\" - от 19 ноември до 10 януари. В нея участват осем автори, изявили се успешно на най-голямото арт изложение в Лондон през 2018 и 2019 г. Трите експозиции ще преминат под мотото \"20 години галерия \"Икар\" - мисия изкуство\". Предвижда се на голямото арт събитие на 19 ноември да бъде връчена пластиката \"Икар\" за най- успешна изложба през тази година, научи ДУМА от галеристката Анелия Борисова.  ДУМА припомня, че \"Икар\" е първата българска галерия, поканена за участие на престижния панаир за изкуство в Лондон, на който гостува успешно през 2018 и 2019 г.", "date": "2019.09.20", "title": "\"Икар\" отбелязва 20-годишен юбилей с три изложби"}
{"url": "https://duma.bg/antihrist-ot-emiliyan-stanev-v-novo-izdanie-n199985", "text": "Eдна от най-драматичните истории в българската литература се появява в ново издание на ИК \"Сиела\" с твърди корици и с рисуваните инициални букви на художника Дамян Дамянов. \"Антихрист\" от Емилиян Станев e един от шедьоврите на българската литература на XX век и възкресява средновековното минало на България, задавайки философски въпроси, актуални и до днес. По време на управлението на Иван Александър и неговите наследници Иван Срацимир и Иван Шишман, тъкмо преди края на Втората българската държава в центъра на събитията се оказва монахът Еньо, който е разкъсан между дявола и бога, защото \"човекът обича дявола не по-малко от бога и не може да живее без него, защото всяко божество сломява гордостта му...\". Във времена, в които \"знатните се занимават повече с магии, отколкото с молитви, простите го ударили на безгрижие, кражби и просия, а царската власт линее и си стои настрана...\" житието на един монах поставя под съмнение църквата и нейната чистота, монашеството, царския двор и модерния по това време исихазъм. Богохулник и еретик, Еньо е събирателен образ на всеки търсещ човек, на ренесансовия човек, изпреварил времето си.  \"Антихрист\" oт Емилиян Станев е безсмъртна творба за вечния конфликт между Доброто и Злото, за конфликта между дух и реалност. \"Човек, ако е заблуден, е щастлив, защото не си дава сметка, че животът му е поредица от усилия, редица от които завършват с провал. Без усилия провалът е неизбежен, с усилия е възможно да бъде избегнат.\"", "date": "2019.09.20", "title": "\"Антихрист\" от Емилиян Станев в ново издание"}
{"url": "https://duma.bg/kafeto-may-pazi-i-ot-kamani-v-zhlachkata-n199987", "text": "Освен, че д-р Антон Павлович Чехов се е спасявал от астматичните си пристъпи с кафе, към множеството други ползи, които изглежда, че носи тази напитка, учени добавят и  понижения риск от... камъни в жлъчката. След като проследяват близо 105 000 датчани за около 8 години, изследователите установяват, че тези, които изпиват повече от шест чаши кафе на ден, свеждат риска си от жлъчни камъни с 23%. \"Високият прием на кафе е свързан с по-нисък риск от заболяване на жлъчката\", казва авторът на изследването д-р А. Тибжаерк-Хансен (А. Tybjaerg-Hansen), която е главен лекар на отделението по клинична биохимия в университетската болница в Копенхаген в Дания. Очевидно това е добра новина за датчаните, 6% от които пият 6 или повече чаши кафе всеки ден, казва тя. Но какво да кажем за средностатистическия датчанин, който пие по две чаши на ден или американеца и британеца, които консумират по 1-2 чаши дневно? Проучването има добри новини и за тях. Оказва се, че дори малки количества кафе може да намалили риска от жлъчни камъни. Резултатите от проучването, публикувани на 5 септември в Списанието за вътрешна медицина (Journal of Internal Medicine), показват, че участниците в изследването, изпивали по 1 чаша кафе дневно, намаляват с 3% риска от жлъчни камъни, а тези, които пият по 3-6 чаши – със 17%.  Жлъчните камъни се натрупат в жлъчния мехур, където понякога могат да блокират жлъчните пътища. Когато се развие това изключително болезнено състояние, операцията за отстраняването им е най-честият избор на лечението Тъй като кофеинът се отделя чрез жлъчката, възможно е той да намали количеството на холестерола, намиращ се в нея, а това би могло да намали риска от камъни в жлъчката, като се има предвид, че \"развитието на камъни в жлъчката зависи от баланса до голяма степен между холестерола и жлъчните киселини\", обяснява Тибжаерк-Хансен.", "date": "2019.09.20", "title": "Кафето май пази и от камъни в жлъчката?"}
{"url": "https://duma.bg/top-improvizatori-ot-tri-kontinenta-idvat-v-sofiya-n199983", "text": "София ще събере за четвърта поредна година най-изявените майстори в жанра на спонтанния театър. Вече традиционният Международен импро фестивал ще се проведе от 23 до 29 септември. Този път той е посветен на тъмната и светлата страна на комедията, предлагайки на публиката различни шоу формати - от забавни със своята лекота и абсурдност до изпълнени с тъмен хумор и драматични импровизации. Организатор на събитието е Златин Цветков, основател на \"ШиЗи Импро Театър\". Камерната сцена на театър \"Сълза и смях\" ще посрещне трите най-популярни импро трупи в Европа, които, освен че ще демонстрират своя безспорен театрален талант, ще водят и 25 уъркшопа върху специфични импровизационни методи и стилове. Във фестивалната програма ще се включат и професионални групи от 12 държави, сред които САЩ, Англия, Испания, Португалия, Франция и Израел. Те ще забавляват и вдъхновят публиката с различни импро формати. В първите два дни на програмата ще видим спонтанните шоута на най-добрите български импро трупи, в останалите четири международните гости ще представят програмата си на английски. \"Най-добрите импровизатори на Стария континент привличат зрителите навсякъде по света, защото имат огромен опит и богат диапазон от начини да забавляват. Почитателите на жанра в София ще имат уникалната възможност да видят най-популярните трупи, които в различните вечери ще играят коренно различни представления. Това ще бъде импро коктейл от качествена забавна спонтанност\", споделя Златин Цветков.  Всеки от шестте фестивални дни публиката ще има шанса да се наслаждава на 3-часови комедийни шоупрограми. Импровизаторите ще създават сцени и цели сюжетни линии само по думи, зададени от публиката - без сценарий, без декори и костюми, но с много позитивна енергия и добро настроение. Към професионалните групи ще се присъединят и любители на спонтанното изкуство, както и смесени групи от съпътстващите уъркшопи. Кулминацията на всяка вечер ще бъдат \"светлите\" и \"тъмните\" шоута на гост-преподавателите, които ще покажат по атрактивен и неповторим начин различните нюанси в спектъра на комедията.  Билети за фестивала могат да се купят от касата на театър \"Сълза и смях\", както и на https://www.salzaismyah.bg/. Предлагат се групов билет за всички фестивални дни и индивидуални билети за отделните вечери.", "date": "2019.09.20", "title": "Топ импровизатори от три континента идват в София"}
{"url": "https://duma.bg/edna-lyubov-s-predizvesten-kray-n199986", "text": "1866 година, Москва. В заможно търговско семейство се ражда Василий Кандински. Завършва университет със специалност право, предлагат му кариера като преподавател. Но младият мъж отдавна е решил, че неговото призвание е рисуването и през деветдесетте години заминава за Мюнхен да учи изобразително изкуство в тамошната академия. В началото на ХХ век създава школата \"Фаланга\" заедно с други модерни творци. 1877 година, Берлин. В семейството на зъболекар се ражда Габриеле Мюнтер - Ела. Останала на 9 години без баща, с майка, страдаща от депресии, девойката не успява да завърши училище. Но обича да рисува и това й се удава. Берлин не й дава нищо ново и тя заминава за Мюнхен, за да учи във \"Фаланга\". 1902 година. Фаталната година. Габриеле е ученичка на Кандински. Млад и красив, с аристократична осанка и изискани маниери. Мъж с поглед в бъдещето. Мъж от друг свят. Габриеле е в небесата, защото геният я е забелязал. И я е дарил с 25 дискретни целувки, когато една вечер изчезва. Приятели й съобщават, че е отишъл в Мюнхен да посрещне съпругата си. Ударът е жесток - никой не е знаел, че Василий е женен. А Габриеле осъзнава със страшна сила, че се е влюбила безпаметно. В женен мъж. Неверен мъж. \"Нямам нищо общо с Аня, ние сме братовчеди - уверява я той. - Ще се разведа и ще се оженя за теб.\" И Ела вярва... защото иска да вярва и друго не й остава. И става негова спътница в живота. Двамата пътуват, двамата рисуват, търсят нови изразни средства, нови хоризонти... А документите за развода се бавят, не идват и не идват. Ела мечтае - за дом, за деца, а хората я наричат курва. Василий обаче се интересува само от своето изкуство. В отношенията им се настанява недоверието, щастието не е пълно и любовта започва да се пропуква. И когато разводът най-сетне е факт, предложение не последва.  Но идва Първата световна и Кандински трябва да замине за Русия. Времената са несигурни, Габриеле заминава за Дания, за да избяга от войната, и се прехранва с рисуване на портрети. И пише до Москва. Ред след ред, писмо след писмо. Но от Василий няма отговор. Не може да има друга причина, освен да е мъртъв. Тази мисъл й дава нови сили - да се представи за неговата съпруга. И за първи път Ела заживява с гордо вдигната глава, като законна съпруга. Но не задълго. От Ваймар идва писмо с вест, по-страшна от смъртта - господин и госпожа Кандински искат да им бъдат върнати неговите картини. Госпожа Кандински! Габриеле припада. След години на възстановяване тя трябва да се научи да живее наново. И да обича наново... Мери \"Пийти\" Бесон работи като кураторка в Музея на изкуствата в Милуоки, дом на най-голямата колекция платна от Габриеле Мюнтер в Северна Америка. Четиринайсетте картини са гордост за музея и център на сбирката \"Немски експресионизъм\". Бесон открива нещо изключително в работата на художничката - емоционална дълбочина, интелектуална енергия, и решава да пише за нея. За да усети наистина духа на Мюнтер, писателката пътува до Мюнхен при творбите на художниците от нейния кръг \"Син ездач\", до Мурнау - при \"Жълтата къща\" в подножието на Баварските Алпи... Преди това Мери Бесон е преподавала английски на гимназисти и е била администраторка в университета на Милуоки. Със съпруга й са отгледали три деца, а сега делят времето си между Милуоки и \"Бруклин\" в Ню Йорк.", "date": "2019.09.20", "title": "Една любов с предизвестен край"}
{"url": "https://duma.bg/16-maystori-na-akvarela-ot-9-strani-n199981", "text": "\"Международна изложба акварел\" представя 16 световноизвестни майстори на акварелното изкуство. Тя е на вниманието на ценители до 29 септември в столичната галерия \"Нюанс\", ул. \"Иван Денкоглу\" 42.  Поканените художници от България, Великобритания, Испания, Китай, Молдова, Русия, САЩ, Тайван и Швеция представят по две свои творби. Те са членове на различни международни организации и участват във фестивали и изложби.  Акварелът е техника, която не позволява грешки. Съдържа в себе си противоречието между категорична прецизност и лекота на движение, извършено без напрегнато усилие. Меката абстракция, която постига един художник, може лесно да се превърне в остро, реалистично изображение под четката на друг. Една от първите изобразителни техники, познати на човечеството, акварелът не само се практикува, но и не спира да се развива. Изложбата улавя широк спектър от техники и сюжети, а чрез тях представя на българската публика някои от най-утвърдените и интересни художници, работещи в областта на акварелното изкуство.  Всеки от 16-те участници споделя собствен свят, от една страна, чрез сюжетите си, а от друга, чрез неговия технически замах, развит до съвършенство. Част от авторите канят зрителя в съновни и абстрактни светове. Други обезсмъртяват натюрморти с хиперреалистична точност, а трети разказват за бита и културата на народа си. Колкото и да е различна работата на авторите, всяко изображение е родено от съзерцание и чистосърдечно възхищение от света около нас и в съзнанието. Съвременността рядко оставя възможност да се огледаме и да се насладим на красотата, прикрита зад паравана на ежедневното. Този личен, потаен процес на вглеждане и възприемане на околния свят е източник на удоволствие и механизъм за осмисляне на съществуването, отбелязват от галерията.", "date": "2019.09.20", "title": "16 майстори на акварела от 9 страни"}
{"url": "https://duma.bg/za-3-godini-4-evropeyski-darzhavi-sa-zagubili-statuta-si-na-izkorenili-morbili-n199989", "text": "През последните 3 години 7 държави, сред тях и 4 от европейския регион, са загубили статута си на държави, изкоренили морбили. Това стана ясно по време на първата Глобална среща на високо равнище за имунизациите, домакинствана миналата седмица от Еврокомисията и СЗО. Да се ускорят действията в световен мащаб за прекъсване на разпространението на предотвратими чрез имунизация болести и да се окаже отпор на дезинформацията по отношение на ваксините в цял свят, бе целта на срещата.  Само за първите 6 месеца на 2019 г. случаите на заболели от морбили е по-голям от годишния брой за всяка от годините след 2006 г. и само за европейския регион на СЗО са регистрирани 90 хил. „Няма извинение в развит свят като нашия деца все още да умират от болести, които отдавна трябваше да бъдат изкоренени. По-лошото е, че решението е в ръцете ни, но не го използваме на 100%. Благодарение на имунизациите годишно се избягват 2 до 3 млн. смъртни случая, а ако световното имунизационно покритие се подобри, може да бъде спасен животът на още 1,5 млн. души”, каза председателят на ЕК Жан-Клод Юнкер.  „След години на напредък днес се намираме в критична повратна точка. Морбили се завръща, а всяко 10-о дете все още няма пълния набор основни ваксини, поставяни в детска възраст”, припомни генералният директор на Световната здравна организация д-р Тедрос Адханом Гебрейесус. За да се преодолеят ефикасно пропуските в имунизационното покритие, форумът ще изследва препятствията пред ваксинацията, включително права, законова уредба и достъп, наличие, качество и удобство на услугата, социални и културни норми, ценности и подкрепа, лична мотивация, нагласи, знания и умения. Засиленото разпространение на дезинформация относно ползите и рисковете от ваксините кара 48% от европейците да смятат, че ваксините често могат да доведат до сериозни странични ефекти, 38% вярват, че те могат да причинят заболяванията, от които трябва да предпазват, а 31% си мислят, че те могат да отслабят имунната система. Отказът от ваксини се засилва в много държави от ЕС. Затова сред 10-те цели на ЕК и СЗО е всички държави да имат финансово обезпечена стратегия за ваксинопрофилактика, да се увеличи информираността на обществото за ползите от ваксините, да се окаже отпор на дезинформацията по отношение на ваксините,  да се изградят силни системи за наблюдение на ваксинопредотвратими болести и др.", "date": "2019.09.20", "title": "За 3 години 4 европейски държави са загубили статута си на изкоренили морбили "}
{"url": "https://duma.bg/zlato-na-poveche-ot-6000-godini-n199974", "text": "България е сред европейските страни с най-богато културно-историческо наследство - където копнеш, излизат следите на развити цивилизации, населявали днешната ни територия в течение на поне 7000 години. Тези дни музеите и множество културни институции у нас отварят безплатно вратите си за посетители, понеже се провежда \"мероприятие\", пропагандирано с гръмкото име Европейски дни на наследството. Всъщност движението за показване на културното наследство възниква във Франция през 80-те години на ХХ век, от 1991 г. дните на наследството се провеждат през септември като съвместна инициатива на Съвета на Европа и ЕС, участват около 50 държави, като всяка от тях си избира национално мото на дните. България се включи в движението от 1999 г., а тази година мотото ни е \"Изкуства и развлечение\". Не знам на какво отгоре ще се развличаме, като тези дни нашумя една варненска инициатива, която за пореден път показва, че България \"вода гази, жадна ходи\". Няма цивилизована държава, която да би имала съкровище като Варненския халколитен некропол например, не би го превърнала в национална и световна туристическа атракция. А у нас какво се оказва - буреняк, храсти, пепелища, блата, порутени останки от някогашни бараки на някогашни археолози, пълна забрава. А се разбра за всичко това благодарение на инициативата на Варненския свободен университет \"Черноризец Храбър\" да заведе дотам млади архитекти от магистърската програма \"Опазване на културното наследство\", които да направят свои проекти за превръщането на Варненския некропол в атрактивен обект за културен туризъм. Непонятно е само защо това начинание трябваше да се нарече \"уъркшоп\", а не примерно семинар или творческа работилница. Варненският некропол е открит случайно през 1972 г. в западната индустриална зона на Варна и с намерените там над 3000 златни накити с общо тегло 6,5 кг стана световна сензация. Защото това се оказва най-старото обработено злато на планетата (с около 1000 години по-древно от това в Микена, Шумер, Месопотамия и Египет). Причислявано е към т.нар. Култура Варна (4400-4100 г. пр. Хр.), извадено от 294 гроба, разположени на площ от около 7500 кв.м. До откриването на некропола учените са смятали, че в онзи исторически период Европа все още живее в новокаменната епоха, че всички по-значими постижения са ставали само на Изток и че първото злато се появява на континента едва 2000 години пр.Хр. Според експертите на Варненския исторически музей може да се направи изводът, че черноморското крайбрежие от делтата на Дунава до склоновете на Стара планина изживява икономически подем през втората половина на V хил. пр. Хр., свързан с развитието на металургията и търговския обмен. Гробовете от Варненския некропол илюстрират и редица социални различия по отношение на материалното положение на погребаните. Вероятно това е свързано със зараждането на класи сред автохтонното население, смятат учените.  Оказва се също, че накитите са от възможно най-чистото злато (над 23,5 карата), обработено с невероятни техники и умения на златарите, каквито дотогава не са били известни от нито една друга находка от времето на халколита. Според изследванията златото е добивано в Странджа и вероятно е разменяно срещу сол от солниците в Провадия. В някои от гробовете са намерени жезли или скиптри - символ на висша светска и духовна власт. В 99 гроба са разкрити мъжки скелети в изпънато положение по гръб. Особено внимание привлича един от гробовете - на 40-50-годишен мъж, изпратен в последен път изключително богато - с над 1,5 кг златни предмети, медни и каменни сечива, украшения и пр. Но според учените в останалите непроучени гробове злато няма, вероятно затова интересът към некропола е замрял, вече близо 50 години той е изоставен и се сраства с растителността, вече почти не се забелязва сред буренаците. В съобщението на ВСУ, изпратено до медиите, се казва: \"Ментор на магистрите ще е световноизвестният специалист и професор по опазване на културното наследство Нора Ломбардини от италианския университет \"Politecnico di Milano\" (POLIMI), с който Архитектурният факултет на ВСУ \"Черноризец Храбър\" работи в партньорство. Уъркшопът се провежда по проект \"Варненски инициативи за опазване на наследството на неолитна цивилизация Варна\" на Сдружение \"Варненски некропол I\", със съдействието на фонд \"Култура\" на община Варна и в партньорство с Регионалния исторически музей в града\". Проектите и концепциите на студентите, участниците в уъркшопа, за \"социализация\" на обекта ще бъдат показани публично в събота, 21 септември, от 9 ч. в зала \"Одесос\" на Регионалния исторически музей във Варна. За оценяване на предложенията са привлечени експерти в различни сфери. Според Яни Янев, председател на сдружението \"Варненски некропол 1\" и вицепрезидент на ВСУ, обектът е с изключително значение за световната история и трябва да бъде показван на повече хора, за да допринесе за развитието на Варна и България като привлекателна туристическа дестинация. От инициативата на университета обаче има още една огромна полза. Решено е от идната година на Варненския некропол отново да работят археолози, за да се изследват всички гробове и да се довърши комплексното научно проучване на обекта. Ще бъдат очертани границите на некропола, ще бъдат прокарани ток и вода, нови фургони за археолозите.", "date": "2019.09.20", "title": "Злато на повече от 6000 години "}
{"url": "https://duma.bg/profesionalna-zavist-n200035", "text": "Беше нежна, звездна вечер. В малко, закътано ресторантче в покрайнините на Марсилия, на масичка в ъгъла седяха двама мъже с вид на професионални шпиони. Впрочем, това, че са професионални шпиони издаваше не само видът им, но и разговорът, който водеха, и който един добре трениран слух можеше да долови без особено усилие. - Какво ще кажеш, Щирлиц? - вдигна вежди мъжът с цивилния костюм. - Очень плохо, Джеймс, очень плохо! - отвърна на руски другият, облечен в униформа на щурмбанфюрер от СС. - С Мата Хари говори ли? - попита цивилният. - Говорил! - с въздишка каза щермбанфюрерът, след което премина на английски. - Тя също е съсипана! Трети ден не става от леглото… Джеймс едва забележимо се усмихна: - О, на нея често й се случва… Униформеният също се усмихна, но с оная усмивка, която поетите наричат горчива. - Не, Джеймс! Този път не е това, което си мислиш! Страхувам се за нея! Страхувам се, че няма да преживее този шок! А някакви новини от Емил? - Кой Емил? Боев ли? Той е в Стокхолм. Чухме се по телефона. Вчера. Засега се държи, но докога - не ми е ясно. - Дааа… - поклати глава Щирлиц. - Емил е корав българин! Но и най-коравите трудно издържат такъв удар! След нова въздишка Щирлиц стана, опъна уставно униформата си, стисна челюсти. В лявото му око наедря пестелива мъжка сълза. - Джеймс… мисля… че е време! - на пресекулки рече той. После се овладя и викна на сервитьора: - Пиер, носи! Сервитьорът - дребен, пъргав корсиканец, след секунди постави на масата две чинии с нещо панирано в тях. - Господата не пожелаха гарнитура, но може би, все пак, по едно лимонче? - с професионален полупоклон попита корсиканецът. - Не, Пиер, не! То е въпрос на чест! - в един глас отговориха мъжете и с видимо отвращение наченаха порциите си. Сервитьорът безшумно се оттегли. - Пиер, кои са тези? И какво си поръчаха за ядене? - шепнешком го попита барманът, любопитен като всеки марсилец. - А! - махна с ръка Пиер. - Това са Джеймс Бонд и Щирлиц, не ги ли позна? Ядат си дипломите за шпиони! Ядат ги от мъка, че журналистът Юри Борисов бил по-голям шпионин от тях! - Калканът винаги е по-плосък от мерлузата! - замислено каза барманът и излезе да погледне за пореден път звездното небе.", "date": "2019.09.20", "title": "Професионална завист"}
{"url": "https://duma.bg/za-mechkite-i-chovetsite-n199975", "text": "На пръв поглед тромави и доста лениви, но всъщност любопитни, игриви и гостоприемни. Мечките, намерили своя втори дом в парка край Белица, носят спомена за жестокостта на хората. Днес обаче живеят почти в естествена среда и може би разбират, че между двуногите има и човеци, а не само насилници.  Паркът за танцуващи мечки в Белица вече 20 години приютява животни, които буквално са живели като роби и затворници. Създаден е със съвместните усилия на \"Четири лапи\" и фондация \"Бриджит Бардо\". И до днес се издържа от дарения и от средства от двете организации. Отдавна е атракция за малки и големи от цялата страна, но и винаги ще напомня за жестокостта, която само човекът е способен да стовари върху друго живо същество. Разходката из парка, разположен върху 1,2 хектара гори и поляни, е неповторимо преживяване. Мечоците са на една ръка разстояние, отделени от посетителите с телена ограда и електропластир. Спокойно хрупат плодове, плацикат се в малки езерца, дремят на сянка и дори позират за снимки пред екзалтираните дечурлига, които са сред основните гости. На всеки половин час тръгва обиколка със служител на парка, всяка група е от поне двайсетина души. Пътят криволичи през хълмистата местност, менят се широколистни и иглолисти дървета. По-любопитните бързо различават между сивите сенки силуетите на рошавите мецани. Очевидно свикнали напълно с хората, те се подават през храстите, душат въздуха с интерес, приближават се до групичката явно без страх и без раздразнение. В много от секторите съжителстват една до друга по няколко мецани, въпреки че в природата предпочитат да са уединени.  В момента обитатели на парка са общо 23 мечки, голямата част от тях в миналото са били танцуващи животни, по муцуните им още личат белезите от дупки за халки. Има няколко \"ветерани\" на преклонна възраст над 25 години. В естествена среда мецаните живеят средно 24-26 години, но в парка заради грижите, полагани от хората, има и старци на по 36. Малчуганът в групата е двегодишно мече от Сърбия.  Политика на парка е мъжките животни да бъдат кастрирани, за да не се раждат малки в тази среда. Защото няма как майките им да ги приучат да оцеляват в реални условия - тези мечки няма да имат страх от хората, няма да притежават умения да оцеляват и да осигуряват прехраната си сами.  Част от обитателите в Белица са пристигнали в много тежко състояние. Преживели са животоспасяващи манипулации, наново са се учили да се движат и да се хранят. Съдбата на всяка мечка е различна и затрогваща.  Служителите разказват с гордост, че въпреки ужаса, който са преживели, мечките днес вече демонстрират своите инстинкти и показват вродено поведение, което е било години наред потискано, докато са оцелявали като затворници. Рошавите гиганти сами подготвят бърлоги за зимния си сън, катерят се по дърветата и поддържат завидна хигиена.  Паркът е обособен в 7 сектора, до всеки от които служителите имат достъп, когато се наложи да преглеждат животните, да ремонтират съоръжения или да почистват. Процедурата по хранене е специална, за да не се нарушава естественият дневен ритъм на мецаните. Обучен екип от гледачи разхвърля храна навсякъде из секторите в парка. Това означава, че мечките сами трябва да я открият, а и да положат известни усилия, а не да я получат наготово точно в определен час и на точно определено място. Всяко животно се отличава със свои предпочитания и нрав - някои са по-общителни, обичат да са в компанията на други мечки, излизат на откритите пространства. Има и такива, които търсят уединение и прекарват по-голямата част от времето си сами в по-дълбоката гора на тихо и тъмно.  Друг признак, че животните се чувстват добре в естествената си среда, е фактът, че почти всички спят зимен сън. Защото преди да пристигнат в парка, не са имали тази възможност - принудени са били да водят активен живот през всички сезони.  Именно заради зимния сън на мечките в парка няма обиколки от декември до март. От края на лятото до късна есен времето за посетители постепенно се ограничава, за да могат четириногите да се подготвят за летаргията. От април до септември груповите обиколки са целодневни. Приключението в парка е неповторимо. Екипът се  е погрижил не само за уюта на животните, но и на посетителите. Пред входа има обособен паркинг и голяма площ за отдих и разходка - с беседки, пейки, поляна и детска площадка. Мястото е чудесно за пикник и за почивка буквално насред гората.  Съдбата на танцуващите мечки жегва сърцето и терзае ума. Замисляш се за човеците измежду хората и за силата на духа при животните. Методите, по които мечките са приучавани да танцуват, потрисат със своята жестокост. Обикновено животните са \"поробвани\" от малки. Принудително са поставяни върху нажежени метални плочи и когато започват инстинктивно да повдигат крака заради топлината, чуват музика от гъдулка или цигулка. Смята се, че по този начин \"заучават\" движенията на лапите под музикален съпровод. Мечките всъщност не чуват добре и музиката трудно би породила у тях някакви емоции и желание за \"танц\". Те обаче потропват с лапи заради спомена от ужаса, преживян върху горещата ламарина. Малките мечета били буквално обезобразявани като без упойка през носовете им е прекарвана халка. Върхът на муцуната е най-чувствителното място от тялото на животното и болката от халката го кара да се подчинява на всички команди. Хранени са с много сладки храни и отпадъци.", "date": "2019.09.20", "title": "За мечките и човеците"}
{"url": "https://duma.bg/tya-si-otide-n199967", "text": "Новата стихосбирка на поета Ивайло Терзийски \"Сърце в ремонт\" е заредена с емоционални послания, асоциативни съсредоточия и метафоричност, стиховете са изчистени от словесни придатъци, емоциите са омекотени за сметка на промислите. В \"Сърце в ремонт\" споделянията на поета са обединени в единно цяло, независимо от тяхната тоналност, акцентът е поставен върху сърдечните преживявания, а емоционалната оркестрация излъчва осезаемо болките и горчилките, които любовта носи неизменно в себе си. В повечето случаи любовните чувства са оформени - и като съдържание, и като структура, от образи и мисли, вътрешни пулсации и психологически детайли в различни вариации на възприятията. Водещата идейно-художествена цел може да се определи, както в общи линии я е определил и поетът - тя си тръгва, а той е съпътстван от усещането за празнота и горчивина, лутания и несигурност и много въпросителни: какво да прави с живота си без нея - любимата. Усещането за безпомощност се подсилва от учестените вибрации на чувството, уплътняването на вътрешния ритъм, многопластовостта на изразните средства - без любимата мъгли тропосват сърцето, градът кашля от скука и се смалява като петаче, всичко около него е призрачно, самият той не съществува, само нощите ще му бъдат истински съюзници и ще притъпяват мислите му - стихнали и болни, тъжни, защото не е успял да прошепне поне две думи прашасали и стръмни. Когато тръгнеш да си стягаш куфара и слагаш непосилната ми нежност, невинните шеги и меланхолии, дано да ти остане скришен ъгъл за две думи, прашасали и стръмни, които не успях да ти прошепна. Независимо от образните и символни вариации на интимните преживявания и сътресения, поетът успява да постигне своеобразен порядък в потока на думи и мисли, за да се получи известно успокоение или носталгична примиреност със случващото се, и с това, че хоризонтите се смаляват, появяват се сенки и полусенки, тъгата е изместила предишните любовни пориви, за да се настанят симптомите на зрелостта, до която редом пристъпва плахо и надеждата, а успоредно с нея и все по-отслабващите емоционални извисявания и все по-разширяващите се мисловни пространства. Мисля, че стойностната във всяко отношение поетична книга на Ивайло Терзийски е заредена с упорито търсене на себе си в любовното изживяване, на света около себе си и пътя, който ще го отведе до \"слънчевата стълба\". Той не е лек и благоуханен, повежда го в друга посока, осеяна с криволици, ями, капани, раздели, все още незараснали рани, страх от самотата, от дългите - изграждани през времето, лабиринти. Ярко синтезираните естетически послания са самородни и автентични и това е един от белезите на поетиката на Ивайло Терзийски. Също и да съизмерва минало с настояще, пресътворявайки го в символни образи, които допълнително уплътняват споделеното тонално, с пастелно обагрени емоционални проекции. Към края на стихосбирката \"Сърце в ремонт\" е поместено стихотворение, което може да се определи и като малка поема, озаглавено \"Лекомислено\". В него Ивайло Терзийски чистосърдечно изповедно - и то не само метафорично, е постигнал впечатляващ синхрон между мисъл и чувство, или ако използвам думите на Белински за един от руските поети декабристи, стиховете са написани с умно сърце и сърдечен ум. А това води до мисълта, че е започнал процес на ремонтиране на сърцето и именно този, можем да го определим и като идейно-естетически процес, е отразен най-точно в една от знаковите творби в стихосбирката - \"Лекомислено\".  И накрая ми се иска да кажа само простичките думи - Ивайло Терзийски наистина е поет. И ако на някого му се струват малко, ще допълня: изповеден лирик, който успява по удивителен начин да съчетае несъчетаемото на пръв поглед, да хармонизира точната мисъл и нещадящата истина с превземащата с пастелната си тоналност и метафоричност своя стилистика, заредена още с душевни зигзази, неотъпкани все още пътища към любовта, диктат на емоциите, които в крайна сметка оформят и творческия, и човешкия му образ.", "date": "2019.09.20", "title": "Тя си отиде..."}
{"url": "https://duma.bg/impresii-ot-blago-prangov-n199969", "text": "...Беше лято циганско с позлатена тишина. С отключена душа и с обнадеждено сърце бродех в тишината с осанката на цар, шепнейки името на приказната моя царица. А тя, дали ме чуваше тя?! И дали усещаше лъчезарието на моята незаглъхваща сантименталност?! По килим от листа вървях сред нарисувания от есента пейзаж. Над мене, през оголелите клони на брезите, синееше небе със цвета на царицините очи; слънчевите лъчи се провираха, трептейки като миглите на нейно величество. Имах чувството, че вървя  през омагьосана гора, тъй като над мене врани профучаваха из боровите чатали, забивайки в оглушалата природа пироните на дивите си писъци. Тия злокобни пирони се забиваха и в паметта ми, гнетяха ме, гневяха ме, че и тук, в тая моя светая светих, не намирах спокойствие извън \"цивилизования зверилник\" на всемирната нищета. Светът няма мира от тая свирепост. И до мен достигат шрапнелите на световната жестокост: Иракската трагедия няма край; въглените в Косово пробиват пепелта на братоубийството; пушилка гризе Франция; Афганистан, Чечня, Иран, Израел, Палестина са със стиснати гърла. \"Демократичната\" сянка на Америка е смачкала световната добродетелност. А нейните военни бази у нас ще са коронната недобросъвестност на родните лъжедържавничета, оставили народа ни без небе, без хляб, без хоризонти, съсипвайки и модерното селско стопанство, и здравеопазването, и образованието, и електроенергията КОЗЛОДУЙСКА.  Ако бях действителен, а не емоционален цар, бих се разпоредил поданиците ми - американски гавази - да се лишат от правото да биват народни пастири, т.е. депутати, а само говедари, свинари и тем подобни. Дано, макар и задочно, не съм те отегчил с тези мои умозаключения, породени от световния обществено-политически маскарад. И така - беше лято циганско. Задава се върла зима по брачни и извънбрачни закони. Една наша надеждица, царице моя, не можа да се изкатери по стръмния житейски хребет по технически причини. Но здраве да е, жива е надеждата, силна е вярата ни. А когато човек вярва, ще ни стигнат силите да преодолеем минираните подстъпи към гнездото с излюпената в него надежда за римуване на чувствата ни. Беше лято циганско. И извън неговите селения продължавам да сънувам кладенчето с благата вода. Жаден съм за развигорна волност, за пътека, устремена към орлови селения, за кипра усмивка, за очи с обков от зора и небе, за глас - лястовица белогърда, за ръце с говорещи пръсти... ... Лятото ни събра отново в зелената си длан, поожурена от августовските горещини. Вървяхме дълго, ей така по нажежената земя, по ръждавеещия треволяк сред пощурели скакалци, луднали мухи, слънчасали щурци, ята от гладни косове. Мержелееха се кратунки на прецъфтели макове, трънки, натежали от плод, метличини, живовляк. И сред всичката тая природност ти даде воля на душата си, отключи я и тя отекна осветкавичена в моята душа. Оживяха кръстопътища, горчивини, обиди, глухонеми отрязъци от време, спотаени в плитчините и в дълбините на библейското море... Стана ми мъчно за тебе, за тая, сътворена от мене нерегламентирана фактология. И мислено си рекох: \"Как можа ти, божи човече, да се заселиш като магарешки трън в светаята светих на ангелското подобие?!\" Когато гласът ти затихна, в очите ти видях развиделяване. Откъсна къпина от една межда и ми я подаде с ласкав поглед и щедро сърце. И с грозд от градината си ме почерпи. Все още киселееха зърната му, но благ в случая се оказа жестът ти да споделим заедно нещо, отгледано от тебе... Високо и широко е августовското небе. Лятото все още е могъщо, но му остават броени дни и недели. Вървим по нагорещената земя ту унесени в раздумка, ту осенени от мълчание. И упорито се търсим в гънките на времето, чудим се на себе си и даже се питаме дали ние сме това. Колко малко трябва на човек, за да се усмихнат очите му? Понякога дори едно бобено зърно, поникнало в саксия, изкатерило стеблото си по пръчица, с няколко плодоносни шушулки, или едно кафе, споделено в оазиса на класическа музика, облагородяват живота ни до немай къде, обогатяват го, правят го смислен и честит. Застанали на крайчеца на лятото, загърбили години, студени думи, злостни погледи, с обнадежденост търсим хоризонт за благословената под крилото на Ангел Спасител красота. Дано пътеките ни не се уморят и дано всечуващото небе закриля пулса на душите ни от злостни мълнии, от коварни гръмотевици. И да бъде слънце!                                                                 В сумрака на залязващия ден двата щъркела стояха безмълвни в гнездото си. Както винаги, минавайки покрай тях с най-верния ми приятел, кучето Дарко, им пожелахме лека нощ. На утрото гнездото беше празно, вечерта - също. Значи вече пътуваха за топлия юг, предусещайки приближаващата зима. Есента открехна вратата си и ни завъвежда в дебрите на завещаното й от лятото изобилие: натежали са от плод овошките, гроздове се свеждат с препълни от слънчев сок зърна, царевици са вирнали бронзови кочани, тикви се търкалят в подножието им. Само в отделни отрязъци земя се вижда споменатата картина - полето, открай - докрай е в треволяк, троскот, магарешки тръни, дарени ни с най-демократичен ищах от така наречената демокрация. Боли ме за потъпканата добродетелност, за покрусените идеали, за безпрецедентната инертност на народа ни. Навсякъде в цивилизованите общества царува приемственост при смяна на управлението, само у нас такова нещо няма. Напротив: новите властници зачеркват всичко предишно, злепоставят и оплюват свалените от власт. Не съм против отговорността - политическа и морална - кой каквото е дробил, да си сърба, но... има конституционна приемственост, конституционен морал... И аз взех да политиканствам, забравяйки да те поздравя с един от най-красивите, най-сочните природни сезони. Показателна е неговата многобагреност, спокойствието и тишината, с която ни облъхва. И опияняващ мирис на зрелост пулсира в него, и златна лятна грейка. А ти си все така с хризантемен оттенък по бузите, с блага синева в очите, с копнения без начало и без край, с дъхтящи на море устни. Дано морето да е преляло в тебе капчици от своята вечност, дано приливите и отливите му са закалили вълнолома на душата ти. Есента предразполага за размисли, за обнадежност, за скиталчество по пътеки извървени и... предстоящи. Пък и циганското лято е на дневен ред. Щъркелите отлетяха, но лястовиците все още чуруликат наоколо.", "date": "2019.09.20", "title": "Импресии от Благо Прангов"}
{"url": "https://duma.bg/stihotvoreniya-ot-todor-gabrovski-n199970", "text": "  Моята песен забравена лежи на рафта изпрашена,  на листове пожълтели и с букви избелели. Моята песен забравена от никого не се чете,  от никого не се пее,  завинаги тя бе отречена.  Но когато дойде свободата,  ще отворя широко вратата,  ще литне тя между хората,  ще ехти далеч от век на век.  Моята песен прокълната,  в нея разкрих си душата,  моята песен забравена,  колко мъка в теб е изпята!... На кръст голям, невидим,  здраво аз съм прикован,  на сърцето нямам белег,  защото цялото е в рани.  Срещу този свят на живота със алчност за власт, богатство,  аз ще се боря до последния си дъх,  не се отчайвам, бог е с мен.  Но моят зов за живот заглъхна,  от никого той не бе разбран,  отекна веч безмълвен, поруган,  навсякъде вони от простотия.  Борбата е жестока и коварна,  в мрака трябва ний да бдим и светъл лъч пред нас ще блесне,  красота, красота - щит непобедим! ", "date": "2019.09.20", "title": "Стихотворения от Тодор Габровски"}
{"url": "https://duma.bg/lyuben-dimanov-poet-na-ekspresiyata-n199971", "text": "Сътвореното от Любен Диманов е толкова мащабно, многопланово и многопосочно като поетикостилистични търсения и естетически пробиви в различни жанрови територии, че сигурно няма да ни стигнат няколко монографии, за да го изчерпим. И друг път сме си позволявали да разсъждаваме по повод конкретни негови изложби или серии от невероятни акварели, колажи или заредена с експлозивна мощ на внушенията живопис. Но нека в тази публикация се спрем малко по-конкретно върху магическото притегляне на този художник към рисунката. Неслучайно самият Светлин Русев посочва, че за Любен Диманов е характерна почти \"мистичната привързаност към рисунката - превърната от средство - в мисия на художника\". Любен Диманов е автор на хиляди, а може би и десетки хиляди рисунки, възхитителни офорти и впечатляващи серии от рисунки към редица библиофилски издания (предимно от световната класика). Нека тук привлечем вниманието на любознателните читатели към серията великолепни илюстрации по класическата творба на Омир \"Одисея\".  Художникът ни предлага проникновен пластически прочит на легендарната Омирова творба. Пред нас оживяват Одисей при феаките, съпреживяваме разказа пред Алкиной, освен текста и илюстрациите ни помагат да проследим премеждията при Еол и Лестригоните и Кирка, наслаждаваме се на пластическата транскрипция, поднесена ни от Любен Диманов на сирените, Сцила и Харибда, пристигането на Телемах при Евмей, странстванията на самия Телемах, както и Одисей при Пенелопа. Рисунките на Любен Диманов, от една страна, са издържани в класически стил като ритъм, насищане на пространството със сюжетни нишки, но в същото време емблематизират и неговата способност към многопластовост, полифоничност на изображението - като мотиви, подтекстови внушения, богати митологически и културни алюзии и реминисценции. Любен Диманов е не само талантлив пластически интерпретатор на класически литературни сюжети, но и търси модерните проекции и новия живот на литературните митове и легенди.  Неслучайно толкова съдбовен и ------- целеполагащ за Любен Диманов е непрестанният му стремеж да улови движението, дори скритата вътрешна динамика и поривност на персонажите, преди да ги отрази върху белия лист. Това е характерно не само за рисунките по класически литературни произведения, но и за стотици негови графики и акварели, създавани през последните тридесет-четиридесет години. Достатъчно е тук да споменем като красноречива илюстрация творбите: \"Фигури\" (1976), \"Семейство\" (1986), \"Празник\" (1987), \"Червеният кон\" (1997), \"Корида\" (1999). Особено впечатляваща е серията акварели (\"Буен танц\", \"Скачащо момиче\", \"Освободеният кон\", \"Пробуждане\"), които представляват истински вихър на страсти, виртуозна игра на формите и цветовете и тържество на поетикопластическите метафори, освободени от всякакви условности, времеви рамки и скованост на пластическата линия. Те всъщност са прелестни акварелнолирически въздишки и полети на цветовата фантазия в танца на фриволната импровизация.", "date": "2019.09.20", "title": "Любен Диманов - поет на експресията"}
{"url": "https://duma.bg/spirkata-narechena-zhivot-n199968", "text": "Две енергични жени, Лора и Мари, си дават трайна среща в новия роман на Детелина Барутчиева \"Купонът е тук, скъпи Питър\" - изд. \"Изток-Запад\", С., 2019 г. Те са журналистки и това е единствената допирна точка в съдбите им. Привидно, защото в развоя на сюжета, особено в зенита на неговия финал, съдбата ще реши друго. Но засега младата Мари съществува някъде в Европа. Осъществява се успешно в професията си, ала извън нея търси нещо друго. Любов, секс, духовни преживявания, надграждане на собственото си \"аз\" с нови и нови идеи. Напълно съответстващи с амплоато й на неспокойна, разкрепостена, търсеща среща с предизвикателствата личност. Тя е наша съвременница, разполагаща с много време в пясъчния часовник на съдбата, отреден и на всеки от нас. И самоанализът, на който често се подлага, е съвсем съзнателен акт, имащ за цел да увери самата нея, че е в крак с цивилизационните закони на века. Мари олицетворява възхода на новите интелектуални поколения в страните от Стария континент. Изучаващи на свой ред действителността - с отрицание на стария морал и с ясно изявен стремеж да вникнат в обществените механизми от позициите на забързания си поход към света в цялото му многообразие и енигматична същност. Т.е. да разгърнат страниците на живота, докато старостта е още далеч... А тя вече е дошла при столичанката Лора. Тогава - какво? Връщане назад в спомените? Опити да се отдели стойностното от маловажното през безвъзвратно отминалите години? Стремеж да не забелязваме как биологичните закони взимат своята дан уж малко по малко, но неумолимо? \"Дишаме, мразим, воюваме, обичаме, губим сили, лазим и умираме между отправния и финалния пункт на топлокръвната магистрала \"живот\". Звучи цинично и грубо. Предпочитаме по-меките тонове, слънчеви и розови, ах! Изработваме ювелирни и измамни представи за вечност и постоянство за себе си, за любимите ни лица и действия. И изведнъж - тряс! Тялото ни не е нито вечно младо, нито безсмъртно по смисъла на неюридическия факт на битието. Нататък кой както я подреди.\" Лора е несъмнено борбена личност, но и тя, както Валерия и другите български персонажи, е жертва на самотата. Загадъчното изчезване на Питър Едно от делника й в тийнейджърска възраст я обрича на битност, в която често реалното и виртуалното сменят местата си. Появяват се измислени интимни спътници и случки, целящи да докажат най-вече на нея, отколкото на околните, че всичко е наред. Че дните и сезоните се сменят без излишни трусове, драми и падения. Така е с много от хората, докато останат сами със себе си и оптимистичната маска вече не им е потребна. Лора е събирателен образ на всички люде в късната зрелост на ориста си. Когато любовта е отминало преживяване и отшумяла тръпка, но не и гладът за нежност и внимание. Когато обществото гледа в теб, но не те вижда и трябва непрестанно да напомняш на околните, че още те има и се нуждаеш от нечие приятелство. Когато телефонът мълчи, а най-близките те напускат с обяснението, че имат свои планове за бъдещето. И трябва със закъснение да преоткриваш нов смисъл за тленното си съществуване, за да отдалечиш преждевременната смърт. Тя, впрочем, чука и на вратата на Валерия - също събирателен образ за българската старост, но с още по-тежки последици, защото децата й са в чужбина. Явление, непрестанно срещано в България на ХХI в. - с неотслабващи темпове и без срок някога да свърши. Жестоко в същността си, защото благоденствието в чужбина е платено с трайна раздяла, апатия и бездушие. Материалното благоденствие не може по никакъв начин да отмие страданията на изоставените в глъхнещите жилища човеци. Чрез разсъжденията и постъпките на Лора и Валерия пред читателя се разкрива истината за страната ни днес - бедна, обезлюдявана, напразно очакваща връщането на най-близките, застаряваща. Авторката е направила точен, много верен анализ на случващото се у нас и ни го поднася картинно, без да спестява истини и негативни последици. Гамата на разказваното е минорна, цветовете се менят от яркостта на надеждата, че нещо позитивно може да се случи, до сивия полутон на гаснещото очакване... Не, очакването, макар и привидно лишено от смисъл, не винаги умира! Детелина е добър психолог и постепенно ни води към апогея на своя разказ - със завръщането на Питър Едно и неговата изповед и с разкритието, че чрез ин витро художникът Жерар и Мари са негови и на Лора деца. Финалът е твърде неочакван, хрумването - повече от странно, но по своему убедително. Изведнъж много въпроси, наслоили се по време на прочита, логично намират вярното си място. А независимо от различните географски точки, героите се сливат в едно семейство, съдбите им се обединяват в обща мозайка, подреждана търпеливо дълго време. И личното човешко щастие намира своя коловоз, за да продължи съществуването си далеч от самотата и чувството, че си някак непотребен за околните.", "date": "2019.09.20", "title": "Спирката, наречена \"Живот\"..."}
{"url": "https://duma.bg/datata-n199966", "text": "1878 - РАЖДА СЕ ЪПТОН СИНКЛЕР, АМЕРИКАНСКИ ПИСАТЕЛ (УМИРА 1968 Г.). Произведенията му отразяват неговите социалистически възгледи, за които през 1930 г. той заявява: \"Моята кауза е каузата на човек, който не е бил победен досега и чието съществуване има една-единствена, от Бога дадена, свещена цел\". Един от най-известните му романи е \"Джунглата\" - натуралистично описание на лошата хигиена и тежките условия на труд в месопреработвателните фабрики на Чикаго. С постъпленията от романа Синклер основава социалистическа комуна за писатели. Награден с \"Пулицър\" (1943). 1918 - НАЧАЛО НА ВОЙНИШКОТО ВЪСТАНИЕ. След поражението при Добро поле по време на Първата световна война недоволството сред войниците расте. На 24 и 25 септември се образуват първите въстанически отряди. Заражда се идеята за поход към София с цел сваляне на правителството и наказване на виновниците за войната. На 27 септември е обявено, че монархията е свалена, провъзгласена е т.нар. Радомирска република. За неин председател въстаниците избират Александър Стамболийски, а за главнокомандващ Райко Даскалов. Правителствените войски с подкрепата на германски части потушават въстанието на 2 октомври. Общият брой на жертвите сред бунтовниците е около 400 души. На 3 октомври Фердинанд абдикира. 1932 - В ОРЯХОВО СЕ РАЖДА МАРИН ВЪРБАНОВ, ХУДОЖНИК-ПРИЛОЖНИК (УМИРА 1989 Г.). Професор, наричан \"магьосникът в текстила\". Преподавал в Русия, Франция, Австралия, първият чужденец преподавател в Художествената академия в Пекин. Основава академия по текстил в Хайнджоу, която носи неговото име. Творбите му - стенни килими, скулптури от вълна и памук, фрески от гайтани, макар и с много български дух, са космополитни и извеждат на по-високо равнище световните тенденции. 1946 - ВЪЗРОДЕН Е МЕЖДУНАРОДНИЯТ ФИЛМОВ ФЕСТИВАЛ В КАН. Един от най-престижните кинофоруми се открива за пръв път на 1 септември 1939 г. с филма \"Гърбушкото от Нотр Дам\". Датата обаче се оказва съдбовна - избухва Втората световна война. Фестивалът е възроден през 1946 г. (от 20 септември до 5 октомври) под председателството на Луи Люмиер - един от изобретателите на кинематографа. След това се провежда всяка година през май с малки изключения. Най-престижната награда в Кан е \"Златната палма\" за най-добър филм. 1957 - УМИРА ЯН СИБЕЛИУС, ФИНЛАНДСКИ КОМПОЗИТОР (Р. 1865 Г.). Признат за най-видния, след Григ, от страните в Северна Европа. Работил плодотворно в почти всички музикални жанрове. За световната му слава допринася най-вече концертът за цигулка и оркестър в ре минор и музиката към драмата \"Куолема\" с най-популярната й част \"Тъжен валс\". В негова чест в Хелзинки има издигнат паметник, а единственият университет за изучаване на музика във Финландия е кръстен на него - Академия \"Сибелиус\".", "date": "2019.09.20", "title": "Датата"}
{"url": "https://duma.bg/novo-petolinie-n200034", "text": "  Както Бойко я подкара  всички тук сме Пунта Мара ... То не бяха  Искра, Цецо, Цецка, Дани и Кумецо ... Деси, Биков, че и Спас ,  Марков - в профил и анфас... С мазната коса и Менда  стана беквокал на бенда! Филип, Костов, Бакърджиев  питат пак: \"Къде сме ние?\" Христо Бисеров къде е? Веско няма ли да пее!? Даже Росен Синоптика  влезе в тая политика... С Александър Йорданов  влизаме  ли в преход нов!? И  Петното сред  лекета  и келеши даже свети... То не бяха Синя  каска,   ренегати в нови маски, Пунта Мара от шпиони -  вече в руски панталони!? Даже и за влака чух   как вървял \"тадух-тадух\"... То не беше клип след клип  с черния държавен джип ... Пунта Мара на квадрат  тук е всеки демократ,  доморасъл  дипломат, политик и депутат... В прехода  направо екшън  има тест: \"Конграчюлейшън\"... Сто процента Пунта  Мара  е у нас пожарникарят…", "date": "2019.09.20", "title": "Ново петолиние"}
{"url": "https://duma.bg/lavitsa-n199984", "text": "\"КНИГИТЕ, КОИТО ПОГЪЛНАХА БАЩА МИ\" от Афонсу Круш издава \"Прозорец\" в превод на Румяна Станева. Чиновникът Вивалдо Бонфим толкова обича да чете, че един ден влиза в книгата \"Островът на доктор Моро\" и... изчезва завинаги. Когато навършва 12 години, синът му Елиас предприема дълго пътешествие, за да го открие. Прескачайки от книга в книга, придружен от странно черно куче на име Аргос, той тръгва по следите на баща си и постепенно потъва в света на литературата. Там Елиас ще разбере, че всички имаме тъмна страна, че никой не е само добър или само лош, че често бъркаме миналото със спомените си за него. В книгата стилово и смислово се преплитат истории, образи, мисли и идеи.  \"НЕВЕРОЯТНИТЕ ПРИКЛЮЧЕНИЯ НА СЕСТРИТЕ ШЕРГИЛ\" от Бали Каур Джасвал издава \"Изток-Запад\". Родени във Великобритания, сестрите Шергил - Раджни, Джезмин и Ширина, никога не са били близки, а като вече зрели жени са се отчуждили още повече. Раджни е директор на училище и стожер на реда. 30-годишната Джезмин се опитва да се наложи като актриса. Най-малката Ширина е \"добрата\" дъщеря, която се е омъжила в богато семейство и води живот като по филмите. На смъртния си одър майка им споделя последното си желание - дъщерите й да отидат на поклонение в Златния храм в Амритсар и да разпръснат праха й в Индия. Пътешествието се оказва неизмеримо по-важно, отколкото са предполагали. \"ДЕТЕТО - ОРХИДЕЯ ИЛИ ГЛУХАРЧЕ\" от проф. д-р Томас Бойс издава \"Софтпрес\" в превод на Невена Рикова. Според автора децата реагират на заобикалящия ги свят по два начина. Глухарчетата оцеляват и се развиват добре във всяка среда, докато свръхчувствителните орхидеи се влияят дори от най-дребните предизвикателства и в зависимост от условията са обречени или на грандиозен успех, или на тежък провал. Научните анализи и лични истории в книгата помагат да си обясним защо сме такива, каквито сме, и мотивират родителите и учителите да осигурят условията, които ще помогнат на всяко дете да расте здраво и да разкрие пълния си потенциал. \"СЪБУДИ СИЯНИЕТО В ТЕБ\" от Дорийн Върчу издава \"Ентусиаст\" в превод на Венета Корнезова. Авторката е помогнала на хиляди хора, които не могат да се справят сами с драмата и негативизма в живота си. Важното е да открием до каква степен сме склонни да толерираме и поемаме стрес от заобикалящите ни хора и ситуации. Травмата може да бъде тълкувана широко и се отнася за всяка ситуация, в която се чувстваме ужасени, безпомощни или се боим за живота си. Моделите, изградени в резултат на травмите ни от миналото, са причина за драматизма в живота ни днес. Единственият начин да се отърсим от него е да се подложим на т.нар. драма детокс.", "date": "2019.09.20", "title": "Лавица"}
{"url": "https://duma.bg/shampionska-liga-i-krag-n200008", "text": "Шампионска лига I кръг  2:0 Ди Мария (14 и 33) 3:0 Мюние (90);   0:1 Кейн (26-д) 0:2 Моура (30) 1:2 Поденсе (44) 2:2 Валбуена (54);  1:0 Коман (34) 2:0 Левандовски (80) 3:0 Т. Мюлер (90).  1:0 Леовац (10) 4:0 М. Оршич (31, 42 и 68);   0:1 Марез (24) 0:2 Гюндоган (38) 0:3 Жезус (76).  0:1 Куадрадо (48) 0:2 Матюиди (65) 1:2 Савич (70) 2:2 Ерера (90);   0:1 Криховяк (16) 1:1 Хьоведес (25-авт) 1:2 Баринов (37).", "date": "2019.09.20", "title": "Шампионска лига, I кръг"}
{"url": "https://duma.bg/imalo-li-e-hram-na-herakal-v-herakleya-sintika-n199973", "text": "След последните две находки за сезон 2019 в античния град край с. Рупите, Петричко, това предположение става все по-вероятно. Освен новооткритите части от крак и кривак от статуя на Херакъл, която трябва да е била поне в човешки ръст, при предишни разкопки на обекта са намерени мраморна оброчна плочка и теракота, изобразяващи същия митичен персонаж. Защо ли тъкмо легендарният герой, извършил 12 подвига и приет като равен сред боговете на Олимп, е бил на такава почит в Хераклея Синтика?  Всичко се подрежда логично: Херакъл е митичният родоначалник на царете на древните македони и епоним на града - коментира доц. Людмил Вагалински (НАИМ-БАН), ръководител на разкопките. Догодина непременно ще проучим тази част, където предполагаме, че може да е бил издигнат храмът в негова чест, казва той. Парче от кривака на Херакъл, изработено от мрамор, откри екипът на доц. Вагалински в последния ден от разкопките на Хераклея Синтика за 2019 г. Фрагментът бе намерен близо до част от крак на голяма статуя - вероятно посветена на митичния герой, чието име носи древният град до с. Рупите.                   ", "date": "2019.09.20", "title": "Имало ли е храм на Херакъл в Хераклея Синтика? "}
{"url": "https://duma.bg/evrovoley-2019-(mazhe)-n200015", "text": "Евроволей (мъже) Последни мачове в групите :   (-21, 19, -18, -23),   (22, -22, 21, 22).  1.    Португалия 5. 6. Румъния 3.   довечера:       3 (-21, -21, -21);   (20, -15, -18, 23, 12).     5. Северна Македония 6 6. Беларус 2.  , довечера:      18.30:  21.30:  19.30:  , в неделя, 18.00: ", "date": "2019.09.20", "title": "Евроволей 2019 (мъже)"}
{"url": "https://duma.bg/taybe-yusein-pak-na-final-n200005", "text": "  В четвъртфиналната схватка световната и европейска шампионка за 2018 г. съкруши шведката Ханна Йохансон с 10:5. Тази победа осигури първа олимпийска квота за борците ни за Токио 2020.  В първата си схватка 28-годишната Тайбе записа категорична победа с технически туш (10:0 т.) срещу шампионката на Азия Ксяожуан Луо (Кит) само за 2:12 минути. В следващия кръг състезателката на Левски тушира румънката Криста Инце. В неолимпийската категория до 65 кг Юлияна Янева надигра в репешажите Аина Темиртасова (Казахстан) с 6:1 и по-късно вчера се бори за бронзовия медал срещу състезаващата се за Азербайджан българка Елис Манолова, европейска шампионка за 2018 г. Още на старта вчера отпаднаха София Георгиева (68) и първият ни борец в свободния стил Михаил Георгиев (65)  Георгиева бе прегазена с технически туш (0:10) от световната вицешампионка за 2018 г. Даниел Лапаг (Канада). Георгиев пък претърпя поражение с 0:9 от Жонг Чол Сон (КНДР).", "date": "2019.09.20", "title": "Тайбе Юсеин пак на финал"}
{"url": "https://duma.bg/-i-az-sam-ruski-shpionin-n199972", "text": "Тениска с такъв надпис мисля да си направя. Или значка. За да може лесно да ме разпознават. И да ми слагат белезниците, когато поискат.  Защото обичам руската литература. Както класическата, така и съвременната. Харесвам поезията на Пушкин, Лермонтов, Тютчев. Включително онези стихотворения, от които на съвременните властимащи им става лошо (\"Клеветникам России\", \"Умом Россию не понять\" и др.) Чета също Лев Толстой, Достоевски, Тургенев... Чета в оригинал, защото знам много добре руски.  Обичам също така да слушам руска музика и да гледам руски филми. Без превод и субтитри.  Харесвам руската култура. И, да, смятам, че руската култура е по-стойностна от американската.  Общувал съм с много руски поети и писатели. И с други творци. Хора със свободно мислене.  Подарих на дъщеря ми Чебурашка. Малка, плюшена. Ужас, в детската градина почти всички имаха Чебурашки, а децата си организираха Група на Чебурашките. Как са го проспали нашите спецслужби, не знам.  Децата ми израснаха и с руска анимация: \"Ну, погоди!\", \"Крокодила Гена\", а в по-нови времена - и \"Маша и Мечока\".  Вкъщи често ядем пелмени, борш, руска салата (как не са й сменили името) и руски шоколадови бонбони. Обичам аромата на руски хляб. Пия чай.  Празнувам Трети март. На 9 май задължително съм на Паметника на съветската армия. В знак на признателност. Защото знам, че Русия ни е освобождавала два пъти - от турско робство и от фашизма.  Аз съм православен, аз съм славянин, аз съм българин. Както и всички в моето семейство. Както и преобладаващата част от българския народ.  И нямаме американски гени.  И не приемам, че някой иска да промени моя генетичен код заради геополитически амбиции за световно господство.  Не крия, че обичам Русия. Защото това е братска страна с братски народ.  И не изпитвам симпатии към САЩ. Чужди са ми.  След като видях на живо бомбардировките на НАТО в Сърбия, съм убеден, че това е терористична организация за налагане на световно господство със заплахи и оръжие.  И да, смятам, че бъдещето на България е в близки приятелски отношения с Русия. Ако това означава промяна на геополитическа ориентация, аз съм за такава промяна.  Сега може да ме арестувате. Ако всичко това, което написах, не ви харесва.  Ще ме познаете по тениската \"# И аз съм руски шпионин\". Но аз съм сигурен, че и повечето българи са готови да облекат такива тениски.   Всички ни ли ще арестувате, а?", "date": "2019.09.20", "title": "# И аз съм руски шпионин"}
