{"url": "http://www.duma.bg/node/173767", "text": "Какво е храната? Тя е вкус, аромат, усещане. Докосва всичките ни сетива и позволява на цялото ни тяло да се наслади на всяка хапка, да усети всяка съставка. А за да бъде удоволствието пълно, имаме нужда само от приятна компания, звучна музика и чаша освежаващо питие. \nВ това се фокусира и Mood for Food Street Fest - кулинарен фестивал, който ще предложи храна за всички сетива. Фестивалът поставя храната в центъра, но същевременно следва вярването, че около храната трябва да има всичко за наслада на сетивата. За тази цел организаторите са предвидили богата програма с купища изненади на място, сред които ескейп рум, качествена музика, дегустации, уъркшопи и, разбира се, неустоимо вкусни изкушения. Тази година кулинарният фестивал ще се проведе за първи път и то не където и да е, а в слънчев Пловдив, неслучайно заслужил признанието за европейска столица на културата за 2019 г. \nНа централния площад от 14 до 16 септември Mood for Food предоставя на посетителите възможността да се запознаят с изкуството на мандала и тайните на овкусяването. Фестивалът ще даде достъп до полезни съвети за здравословно хранене от истински експерти в областта, както и редица хитринки от признати шеф-готвачи. Малките ще могат да се забавляват в специално обособен детски кът, пълен с изненади, а за настроението на възрастните ще се погрижат някои от най-любимите музикални изпълнители. \nВ програмата са предвидени и уроци по food photography, оригами, че дори и работилничка за месене на пресен домашен хляб. А сред кулинарните изкушения, на които ще се наслаждават посетителите, има всичко - от сочни бургери, през традиционна италианска пица до гофрети с белгийски шоколад. От здравословна храна до не чак толкова, фестивалът ще предложи по нещо за всеки вкус. Повече информация за фестивала, както и пълен списък с участниците ще откриете на      \n \t\n", "date": "2018.08.24", "title": " Храна за всички сетива в Пловдив  "}
{"url": "http://www.duma.bg/node/173796", "text": "Цената на хляба в страната ще върви нагоре. Причината е по-високата цена на пшеницата както и очакваната по-слаба и по-лоша зърнена реколта. Това стана ясно вчера от думите на министъра на земеделието и храните Румен Поржанов пред БТВ. Затова от Министерството на земеделието планират разговори с ръководствата на големите вериги магазини, за да минимизират предпоставките за увеличение на цената хляба, обясни Порожанов. По неговите думи над 60-70 от продажбите на хляб в страната минават през големите вериги.  \nПрибирането на реколтата започна при цена 300 лева за тон, сега е 350 лева, каза министърът. Цените на пшеницата от тази реколта ще са с по-висока стойност. Като цяло се очаква тя да е малко по-лоша от миналогодишната. Около 53% от нея ще е с добри хлебопекарни качества, при 83 на сто през миналата година, обясни министърът. Тя се е влошила през последния месец, но ще има достатъчно хлебна пшеница, каза той. \nСпоред него въпреки очакваната с около 10% по-слаба реколта ще има достатъчно суровина, за да се захрани българският пазар. Фактът, че пшеницата от новата реколта ще влиза в производството му постепенно, давал възможност да няма рязко поскъпване, смята земеделският министър. \nЦените на хляба вече тръгнаха нагоре. С около 8-10% е поскъпнал хлябът в Добричко от началото на август, предаде Дарик. Повишението при луксозните видове е още по-драстично - 20-25%. Цената на бройка обикновен бял хляб е скочила с 5-10 стотинки, а на някои специални хлябове - с до 25 стотинки. Причината за по-скъпия насъщен е в повишението на цената на брашното от средата на юли. Обикновеното брашно от 610-620 лева за тон вече се търгува по 740 лв. за тон. Брашното за закуски поскъпна от 800 до 930 лв. за тон, а по-качественото за баници - от 900 до 1050 лв. за тон, казва производителят Тошко Няголов. Всеки хлебопроизводител преценява с колко да вдигне продукцията си, добави той. \nЦените на двата вида пшеница - хлебна и фуражна, и ечемика се покачват. Това са забелязали от Министерството на земеделието, който в оперативния си анализ посочват, че към 15 август 2018 г. ръстът е от 1,7% до 5,2 процента. Което в числа за хлебната пшеница е 328 лв. за тон за предходната седмица (8 август) до 345 лв. за тон към 15 август.  \n Сравнявайки с аналогичния период на 2017 г., изкупните цени на пшеница (хлебна и фуражна) и ечемик нарастват с между 17,8% и 26,8%. Миналата година по това време цената на тон хлебна пшеница е била 272 лв. за тон. Царевицата и слънчогледът също поскъпват на годишна база, но много по-слабо - респективно с 3,1% и 0,5%.      \n \t\n", "date": "2018.08.24", "title": "Цената на хляба върви нагоре  "}
{"url": "http://www.duma.bg/node/173797", "text": "Към края на юли 2018 г. страната ни е получила малко над 1,5 млрд. евро от Европейския съюз по линия на Оперативните програми за програмния период 2014-2020 г., предаде investor.bg. Общият бюджет на всички програми, финансирани от Брюксел, е 7,52 млрд. евро, а заедно с националното доплащане сумата е 8,8 млрд. евро. Получените средства са 1,51 млрд. евро, а общо платените пари, заедно с националното финансиране, възлизат на малко над 2 млрд. евро. Обща сума на получените средства от ЕК като предварително финансиране към 31 юли е 479 млн. евро, а получените средства от комисията на основание изпратени заявления за плащане към края на юли са в размер на малко над 1 млрд. лв. Предвид наближаващия край на настоящия програмен период изпълнението продължава да напредва бавно, а търговете понякога се точат с години заради обжалвания.  \nПо една от най-големите оперативни програми - \"Транспорт и транспортна инфраструктура\" към края на седмия месец от годината са платени общо 454 млн. евро. От тази сума 386 млн. евро са от ЕК, а останалите 68 млн. лв. са по линия на национално финансиране. Срокът на програмата е до 2020 г., а общият бюджет е над 1,89 млрд. евро. Според данни на транспортното министерство вече са договорени 86,8% от средствата, или 1,540 млрд. евро. Получени средства от ЕК на основание изпратени заявления за плащане към 31 юли са 220 млн. евро. \nПреди дни стана ясно, че три ключови жп гари ще бъдат модернизирани със средства по програма \"Транспорт\". Вече е одобрен проектът за реконструкция на железопътните гари Подуяне, Искър и Казичене. Общата стойност на проекта е 7,4 млн. лева, от които безвъзмездната финансова помощ е в размер на 6,3 млн. лева. Въпреки сериозното раздвижване, сроковете за реализирането на програмата остават притеснителни, защото по много от търговете за изпълнител на отделните трасета текат обжалвания.  \nПлащанията по програма \"Околна среда\" също продължават да изостават. Към края на юли са платени малко над 143 млн. евро, от които 122 млн. евро са от Брюксел, а останалите 21,5 млн. евро са национално доплащане. Общият бюджет на програмата обаче надхвърля 1,77 млрд. евро. \nПолучени средства от ЕК на основание изпратени заявления за плащане към 31 юли 2018 г. са 75 млн. евро, а предварителното финансиране е 84 млн. евро, става ясно още от отчета на Министерството на финансите. \nНеведнъж сме писали, че трудностите с тази програма са породени от това, че проектите по нея са огромни, а процедурите по стартиране на обществени поръчки за изграждане на водни цикли и пречиствателни станции са изключително тромави. \nВ началото на месеца министърът на околната среда и водите Нено Димов подписа договор за изграждане на инсталации за преработка на отпадъци с общините Севлиево, Дряново и Сухиндол. Проектът включва две инсталации за компостиране на територията на Севлиево и Дряново и изграждане на площадка за компостиране на място за община Сухиндол. Съоръженията ще обслужват над 42 хил. жители. Общият размер на инвестицията е над 2,2 млн. лв. Подготвителната процедура само за тази пречиствателна станция отне повече от 3 години.  \nВ сектор \"Води\" е насочен най-големият ресурс на оперативната програма. Към момента по водното направление са подписани 24 договора за 946 млн. лв. 17 проекта са инфраструктурни на стойност 836 млн. лв., а безвъзмездната помощ по тях е 620 млн. лв. \nПо оперативна програма \"Региони в растеж\" до края на юли са платени общо 417 млн. евро, от които 355 млн. евро са от ЕК, а 63 млн. евро са национали доплащания. Получени средства от ЕК на основание изпратени заявления за плащане към 31 юли 2018 г. са 108 млн. евро, а предварителното финансиране е 74 млн. евро. Общият бюджет на програмата е 1,5 млрд. евро. Програмата е изключително важна, тъй като с нейната финансова подкрепа би трябвало да се преодолеят различията в развитието на регионите, както и да се овладеят негативните миграционни процеси към София и големите градове, водещи до обезлюдяване на големи части от България. Към момента има 7 актуални обяви за набиране на проектни предложения, а 13 са с изтекъл срок. \nПодобно и на другите програми, и при \"Региони в растеж\" основен проблем е бавенето на търговете. \"Наличието на забавяне при провеждане на процедурите за избор на изпълнители по реда на ЗОП и мобилизация на екипите - наличие на множество обжалвания на решенията на възложителите за избор на изпълнители по обществените поръчки, което води до сключването на договори извън първоначално предвидените графици за изпълнение на дейностите по индивидуалните проекти и съответно води до цялостна забава в реализацията на проектите\", се посочва в годишния анализ за изпълнението на програмата за 2017 г. В отчета се казва още, че промени в политическата среда в страната и необходимост от адаптация на нуждите и гъвкавост - настъпилите неколкократни промени в изпълнителната власт в годините от началото на програмния период води до нестабилност в изпълнението и понякога до забава в предприетите действия по изпълнение на програмата. \nПо програма \"Наука и образование за интелигентен растеж\" са изплатени 111 млн. евро. От тях 95 млн. евро са от ЕК, а близо 17 млн. евро са по линия на национално финансиране. Общият бюджет на програмата е 701 млн. евро, а получените средства от ЕК на основание изпратени заявления за плащане към 31 юли 2018 г. са 19,5 млн. евро. \nТепърва предстои в началото на 2019 г. ЕК да направи оценка на междинните резултати, постигнати по оперативните програми, които касаят напредъка на проектите и сертифицираните средства към края на 2018 г.    \n \t\n", "date": "2018.08.24", "title": " Само 1,5 млрд. евро е получила България по оперативните програми досега"}
{"url": "http://www.duma.bg/node/173793", "text": "Тарикат излъгал, че гледа пъдпъдъци и кандидатствал по подмярка 6.1 \"Стартова помощ за млади земеделски стопани\" от ПРСР. Всичко започнало през 2015 година, когато мъжът представил в Областната дирекция на Държавен фонд \"Земеделие\" данни, че е започнал отглеждането на животни в нает с договор обект в село Бунцево, община Якоруда, с цел производство на земеделска продукция. Освен това в бизнес плана в таблица за налични животни обвиняемият посочил 894 броя пъдпъдъци. След проверка станало ясно, че това не е вярно - нямало нито един пъдпъдък на посоченото място, пише struma.bg, цитирайки съда в Благоевград. Срещу измамника веднага било образувано дело. \nСъдът е одобрил споразумение, сключено между Окръжната прокуратура-Благоевград и защитата на тариката. Той е получил наказание \"пробация\" заради опита си да получи евросредства. Наказанието включва задължителна регистрация по настоящ адрес и срещи с пробационен служител с периодичност два пъти седмично, както и безвъзмезден труд в полза на обществото - сто часа в рамките на следващите осем месеца.     \n \t\n", "date": "2018.08.24", "title": "Тарикат опитал да вземе европари с виртуални пъдпъдъци"}
{"url": "http://www.duma.bg/node/173798", "text": "Има риск за увеличение на природния газ от 1 октомври. Това зависи от цената на суровия петрол на световните пазари. Това каза председателят на Комисията за енергийно и водно регулиране (КЕВР) Иван Иванов. Иванов поясни, че на 10 септември очаква да получи окончателното заявление за цени от страна на \"Булгаргаз\". В момента държавната газова компания прогнозира увеличение на цените на природния газ за последното тримесечие на тази година с около 15 на сто. Иванов поясни, че КЕВР ще се съобрази с направеното заявление, но то ще бъде щателно анализирано и проверено от страна на експертите и до края на септември комисията ще се произнесе каква ще бъде цената на природния газ за последното тримесечие. \nАко КЕВР одобри искането на \"Булгаргаз\" това ще е четвърто поредно тримесечие с повишение на цената на едро на природния газ. От 1 юли цената му беше повишена с 10,81%, а на парното - средно със 7,33%. През април регулаторът вдигна цената на газа с 2,6%, а през януари - с 2,82%, но и в двата случая не пипна цената на парното. Ако сега бъде одобрено искането за 15% поскъпване на газа с натрупването от началото на годината цената на синьото гориво реално ще отчете повишение с над 30 на сто. 15% поскъпване на газа ще напомпа и цените на парното, които се променят при над 5 на сто повишение на синьото гориво. \nПредседателят на КЕВР обяви вчера, че със сигурност ще има повишение на цената на природния газ, но не пожела да коментира точно с колко. \"Възможностите на комисията са силно ограничени, преди всичко трябва да проверим начина, методиката на изчисленията и да намерим дали предложената цена е в съответствие с договора, който има между \"Газпром-Експорт\" и \"Булгаргаз\" за доставка на природния газ\", добави Иван Иванов и допълни, че движението на цените на суровия петрол и на курса на долара са в неблагоприятна посока. \nИван Иванов посочи, че ако се наложи увеличение на парното, то ще стане в началото на отоплителния сезон. Той изтъкна, че КЕВР има много повече инструменти за въздействие върху цената на тока, но не и върху цената на природния газ, която от своя страна оказва влияние върху цената на топлинната енергия. Председателят на КЕВР изтъкна, че ако има значително увеличение на цената на природния газ, това автоматично ще повлияе и на цената топлинната енергия. Иванов не пожела да прогнозира точно в какви граници ще бъде увеличението на цените на парното. В КЕВР вчера бе обсъдено предложението на \"Булгартрансгаз\" за увеличение на разходната компонента за балансиране. Данаил Диков от \"Булгартрансгаз\" обясни, че увеличението на разходната компонента се дължи основно на разликата на прогнозираните дисбаланси. Той посочи, че това няма да предизвика шоково увеличение, но ако има такова, то операторът ще предложи освобождаване на сметката за неутралност на етапи. Според него разходната компонента е само механизъм за изчистване на сметката на неутралност чрез цената за балансиране. Ако сметката за неутралност бъде предложено да бъде изчиствана чрез цените за пренос, то тогава няма да има нужда от разходна компонента и \"Булгартрансгаз\" може да предложи дори подобен вариант, добави Диков. По време на общественото обсъждане повечето от индустриалните ползватели на газопреносните мрежи възразиха срещу предлаганото увеличение. Поради тази причина председателят на КЕВР Иван Иванов призова всички да изложат аргументите си писмено, за да може експертите на комисията да се съобразят с тях. Решението на КЕВР ще бъде прието на закрито заседание на 14 септември.   \n \t\n", "date": "2018.08.24", "title": "Ще има поскъпване на газа и парното от октомври  "}
{"url": "http://www.duma.bg/node/173795", "text": "Оградата, която нашите власти изграждат по сухоземната граница в Румания като превенция заради африканската чума по свинете, е поскъпнала, защото е взето решение да се сложи допълнителна мрежа. Това обяви вчера пред БТВ министърът на земеделието и храните Румен Поржанов. По неговите думи сумата се е увеличила допълнително, реално сумата е станала повече от два пъти по-скъпа. Първоначалните разчети бяха, че оградата, която трябваше да е готова до 21 август, ще струва 1,1 млн. лв., сега цената й ще набъбне до около 3 млн. лв. Така оградата все още не е завършена. Порожанов очаква това да стане през следващата седмица. Оскъпяването става заради т.нар. допълнително приспособление \"Бруно\", което трябва да спира набезите на диви свине от Румъния. \"Последното огнище на чумата в Румъния беше обявено през миналата седмица и то се намира е на 15 км от Силистра\", припомни  Порожанов.     \n \t\n", "date": "2018.08.24", "title": " Оградата заради африканската чума поскъпнала близо двойно"}
{"url": "http://www.duma.bg/node/173794", "text": "Първите 1000 декара с маслодаен слънчоглед вече са прибрани в Шуменско, съобщиха от Областната дирекция \"Земеделие\" (ОДЗ). Жътвата започна първо в община Каспичан, където са засети 36 780 декара с културата. От ожънатите първи площи с маслодаен слънчоглед земеделските производители получиха 214 кг от декар, като според експертите на областната дирекция, цитирани от shum.bg, добивите са добри. \n Най-много площи със слънчоглед са засети в община Шумен - 94 230 декара, следва Каолиново - 53 000 декара, и Хитрино - 40 500 декара. Най-малко са площите в община Върбица - 17 500 декара. Общата засята площ в областта за тази реколта е 345 307 декара. На доста места в страната има пропаднали площи заради градушките и дъждовете, но в Шуменско експертите не са отчели подобно нещо при царевицата и слънчогледа. Каспичан е и първата община, в която се откри есенната сеитба. Първите 500 декара със зимна маслодайна рапица вече са засети. \n  \n    \n \t\n", "date": "2018.08.24", "title": "Жътвата на слънчоглед започна в Шуменско"}
{"url": "http://www.duma.bg/node/173792", "text": "Недостигът на средства по задължителната полица \"Гражданска отговорност\" ще бъде в диапазона между 800 млн. лв. и 1,3 млрд. лв. Това изчисляват от  Асоциацията на българските застрахователи (АБЗ), цитирани от investor.bg.  Обезщетенията надминават приходите, които застрахователите имат по тази застраховка, коментира в ефира на Нова телевизия главният секретар на АБЗ Нина Колчакова.  Този по-голям недостиг се очертава заради решение на Върховния касационен съд (ВКС), разширило кръга на хора, които могат да търсят обезщетение при загинал на пътя. \"Досега се плащаше на най-близкия кръг роднини - съпрузи и деца, а сега обезщетение може да търсят братя и сестри, баби и дядовци, внуци и всеки, който може да докаже емоционална връзка със загиналия човек. Досега се плащаше на до 2,5 лица, а сега мисля, че ще станат между 2,5 до 4,5 лица. Дупката ще стане между 800 млн. и 1,3 млрд. лева\", изчисли Колчакова. \n Данните за сегашния недостиг на средства са описани и в доклада на Комисията за финансов надзор (КФН), като там се посочва, че има \"дупка\" от 60 млн. лв. към края на миналата година. \"Парите за изплащането на тези обезщетения са от други застраховки, които са по-печеливши\", обясни Колчакова. Според нея, ако има такъв недостиг, пътищата са два - увеличаване на цената на \"Гражданската отговорност\" или ограничаване на сумите на обезщетения, които се изплащат. Стойност от 800 лв. на задължителната полица обаче е непостижимо, уточни експертът. По думите й през последните 5 години има 3 хил. души, загинали по пътищата у нас. \nОтносно цитираните данни от премиера Бойко Борисов, че 42% от катастрофите в Румъния (настъпили застрахователни събития), са с коли с български табели, Колчакова обясни, че действително в северната ни съседка циркулират много автомобили с българска регистрация, които са собственост на румънци. \"Те задържат българските табели на автомобилите, които купуват от нас, заради по-ниската цена на \"Гражданската отговорност\", но и заради различни екологични такси. Карат така не само в Румъния, но и в Италия. Изключително много са щетите по \"Гражданска отговорност\" от случаи в Италия, извършени от румънци с коли с български регистрационни табели\", обясни експертът.   \n \t\n", "date": "2018.08.24", "title": "Недостигът на средства по ГО може да достигне над 1 млрд. лв."}
{"url": "http://www.duma.bg/node/173762", "text": "Професор Брендън Уокър, който е инженер и дизайнер на увеселителни влакчета, сподели пред TheSun, че стрък джинджифил е най-доброто лекарство срещу гадене от люлки. \nКристализираният вариант пък е подходящ за децата, понеже се смуче като бонбон. Ако ви се повдига по време на возене на някое от съоръженията в увеселителни паркове, джинджифилът ще облекчи симптомите, твърди експертът. И добавя: \"След това ще сте способни да се качите и на най-страшните люлки - такива с висока скорост, както и онези, които ви обръщат с главата надолу или издигат прекалено високо. Професорът казва още, че трябва да се дава малко време за почивка на организма, а не след един атракцион веднага да се качвате на следващ.   \n \t\n", "date": "2018.08.24", "title": " Джинджифилът помагал срещу гадене от люлки"}
{"url": "http://www.duma.bg/node/173764", "text": "Джордж Клуни оглави класацията на най-високоплатените актьори на годината, съставена от американското списание \"Форбс\", предаде ТАСС. Само за 12 месеца 57-годишният Клуни е спечелил 239 млн. долара. Освен хонорарите от киното, актьорът е получил значителни доходи от продажбата за $1 млрд. на основаната от него компания за производство на алкохол \"Касамигос текила\". \nВтори в списъка на най-богатите в киното е бившият кечист Дуейн Джонсън-Скалата със 124 млн. долара. Той се озова на тази позиция благодарение на участията си в успешната филмова продукция \"Джуманджи: Добре дошли в джунглата\". \nРобърт Дауни-младши е трети в листата с 81 млн. долара. По-голяма част от приходите му са били осигурени от снимките в \"Отмъстителите\". \nВ класацията на \"Форбс\" са още Крис Хемсуърт с $64,5 млн., Джеки Чан с $45,5 млн., Уил Смит с $42 млн., индийската звезда Акшай Кумар с $40,5 млн., комикът Адам Сандлър с $39,5 млн., индиецът Салман Хан с $38,5 млн. и Крис Еванс с $34 млн.   \n \t\n", "date": "2018.08.24", "title": "Джордж Клуни оглави списъка с най-високоплатените актьори"}
{"url": "http://www.duma.bg/node/173763", "text": "Един ден с музика извън матрицата предлагат организаторите на минифестивала, който на 15 септември ще завладее \"Маймунарника\" в Борисовата градина. Събитието ще стане факт по идея на Георги Линев - композитор, продуцент, мулти инструменталист, роден в България и базиран в Ел Ей, известен с артистичния си псевдоним Kan Wakan. \nOutlier Fest е специалното събитие за премиерата на съвсем новия, втори албум на проекта. Phantasmagoria Vol.1 излиза глобално на 31 август, част е от трилогия и отново включва страхотни колаборации и гости, както и оркестъра на Софийската филхармония. \nСпециални гости на проявата ще бъдат артисти като George Cosby (UK), Alexander Vincent (CAN) и Rachel Fannan (US). Част от фестивала ще станат и някои от най-оригиналните действащи лица от българската алтърнатив сцена - Иво Димчев, Les Animaux Savages и Dead ManСs Hatа. \nВратите на клуба отварят в 15,30 ч., а началото ще е половин час по-късно. Билети за фестивала вече са в продажба в мрежата на Eventim и онлайн на цени 20 лв. В деня и на място ще струват 25 лв. Деца до 10 години влизат безплатно.   \n \t\n", "date": "2018.08.24", "title": "Музика извън матрицата в Борисовата градина"}
{"url": "http://www.duma.bg/node/173765", "text": "Поп певецът Орлин Павлов ще зарадва своите фенове с национално турне през есента. Началото ще бъде поставено на 1 октомври с първия му голям самостоятелен концерт в зала 1 на НДК. Обиколката продължава в Пловдив на 5 октомври в комплекс \"Сила\", следва Бургас на 13 октомври в Държавната опера и Варна на 15 октомври във Фестивален и конгресен център. Последната фиксирана дата е 20 октомври, когато Орлин Павлов ще излезе на сцената на ДКС \"Васил Левски\" във Велико Търново. \nИзпълнителят ще представи пред публиката най-емблематичните си хитове и обичани от всички песни, както и новия си албум, който съвсем скоро ще бъде факт. Турнето и тавата носят заглавието  на едноименното парче \"Още малко...\". \nЗа да е пълна емоцията, на сцената заедно с Орлин ще излязат едни от най-добрите български музиканти, с които изпълнителят вече подготвя безкомпромисно музикално преживяване. \n\"Поп концерт с приятели, щипка джаз и капка \"Каффе\". Това е магията, която ме носи вече 15 години и която ще претворя на сцената\", сподели Орлин.   \n \t\n", "date": "2018.08.24", "title": "Орлин Павлов тръгва на турне"}
{"url": "http://www.duma.bg/node/173766", "text": "19 млн. долара плати НАСА на Русия за космическа тоалетна. Санитарният възел бил поръчан през 2017 г. за модула \"Транкуилити\", тъй като дълго време нито една американска компания не можа да разработи свой аналог. \nПодготвящият се за трета мисия на МКС японски астронавт Соичи Ногучи написа в туитър, че най-важното нещо в космоса е тоалетната и правилното й използване, съобщи сайтът РИА \"Новости\". \nНа МКС са разположени две тоалетни. Първоначално санитарният възел действал само в руския отсек \"Заря\". \n\"Едно от най-необходимите умения в орбита е правилното използване на WC-то!\", твърди Ногучи. Към своето съобщение японският астронавт пусна и илюстрация. На снимката той се намира редом до космическата тоалетна. Ногучи вече два пъти е участвал в мисии на Международната космическа станция. През 2006 г. той е летял със совалката \"Колумбия\", а три години по-късно с руския кораб \"Союз\". Поредният си полет ще осъществи в края на 2019 г.\n   \n \t\n", "date": "2018.08.24", "title": "Космическа тоалетна струва 19 млн. долара"}
{"url": "http://www.duma.bg/node/173769", "text": "Испанската фламенко певица Естрея Моренте изнесе концерт в първата нощ на фламенко фестивала в Памплона, Северна Испания, който продължава до 26 август   \n \t\n", "date": "2018.08.24", "title": "Фламенко фестивала в Памплона"}
{"url": "http://www.duma.bg/node/173770", "text": "В последната събота на август \"зелената пътека\" от Столичната библиотека ще ни отведе в парка \"Заимов\". На 25 август от 10 до 14 ч. в \"Зелената библиотека\" ще бъдат известните поети Мирела Иванова и Бойко Ламбовски, които ще четат свои стихове и ще раздават книги с автографи. Популярният поет и композитор Боби Мирчев ще забавлява децата с емблематичните си детски песни. Актрисата Таня Гигова от сдружение \"ГлухАРТчета\" ще изненада малките посетители с арт ателие, в което ще се прави \"сладолед на клечка\" и други любопитни неща от подръчни материали. Очакват ни много музика, стихове и занимателни игри. Продължава и инициативата \"Споделени книги\" - \"Вземи, прочети, върни\".   \n \t\n", "date": "2018.08.24", "title": " Музика, стихове и атракции за деца в парка \"Заимов\""}
{"url": "http://www.duma.bg/node/173768", "text": "Любовен триъгълник във ветеринарна клиника, странни персонажи и много животни има в новия руски сериал \"Любимци\". Премиерните за България епизоди започват днес, 24 август, и ще се излъчват всеки делничен ден от 23 ч. по БиТиВи комеди. Младият, но много талантлив обещаващ анестезиолог Михаил Новиков е несправедливо лишен от дипломата си за доктор и от смисъла на живота си. Миша е изоставен от съпругата и любимата си дъщеря, което предизвиква нервна криза. Един ден бившата му жена го навестява с претенцията за изплащане на издръжка, но и с една добра новина - той ще бъде назначен в частна ветеринарна клиника. Още в първия си работен ден д-р Новиков разбира къде е попадал, но вече е късно... Михаил Новиков (в ролята Михаил Башкатов) не обича животните и не е подготвен да общува с тях. Много скоро той се потопява в света на ценителите на животни и разбира, че ветеринарите са хора със здрави нерви, чувство за хумор и умение да излизат от всяка ситуация. Разбира и друго - че с пернати, люспести и пълзящи пациенти може да се случи всичко.   \n \t\n", "date": "2018.08.24", "title": "Любовен триъгълник и много животни в руския сериал \"Любимци\""}
{"url": "http://www.duma.bg/node/173771", "text": "Осмото издание на Световния шампионат по фолклор \"World Folk 2018\", което ще се проведе между 24 август и 1 септември в пет града по българското Черноморие, ще излъчи Neterra.TV. Първата българска онлайн телевизия е ексклузивен тв партньор на най-голямото събитие в света на автентичния фолклор. \n    Онлайн платформата ще излъчи на живо всичките 7 състезателни концерта, а на запис ще предостави на зрителите възможността да гледат дефилетата на 26 и 31 август. \"Ние от Neterra.TV сме изключително благодарни, че бяхме избрани да си партнираме в толкова мащабно събитие. Въпреки различията на всеки регион, фолклорът е доказал, че обединява хората от целия свят\", казва Емил Стойновски, продуктов мениджър на Neterra.TV. \nВ шампионата участват повече от 100 групи с над 2000 членове от над 40 държави. Те ще се надпреварват в 9 категории и в две възрастови групи в рамките на 7 състезателни концерта в Свети Влас, Поморие, Несебър, Бургас и Обзор. Най-добрите състави ще получат златни, сребърни и бронзови медали. Организаторите ще връчат и наградата \"Златен Орфей\" за абсолютен световен шампион по фолклор. Победителят ще получи и парична премия от 1000 евро. \n    \"В днешния динамичен свят е изключително важно за младите хора да имат възможност да съхранят ценностната система на предците си. Фолклорът е концентрираната енергия и мъдрост на миналите поколения, събрала в себе си хиляди години на лишения, любов и отдаденост, с единствената надежда за хармония и просперитет\", заявява Калоян Николов, председателят на Европейската асоциация на фолклорните фестивали (ЕАФФ). \n    С излъчването на Световния шампионат по фолклор Neterra.TV затвърждава тенденцията да предоставя ексклузивно качествено съдържание след онлайн дебюта на филма \"Възвишение\" през май т.г. Neterra.TV e ексклузивен телевизионен партньор за събитието на организаторите от ЕАФФ, която обхваща над 450 фестивала из целия континент. Световният шампионат по фолклор е част от шампионатната система на ЕАФФ, която има консултативен съвет към ЮНЕСКО в частта за опазването на нематериалното културно наследство.     \n \t\n", "date": "2018.08.24", "title": "Световния шампионат по фолклор излъчва Neterra.TV "}
{"url": "http://www.duma.bg/node/173772", "text": "Столичната библиотека участва за трета поредна година с кампанията си \"Библиотека в планината\" в традиционните национални чествания на Българския туристически съюз по повод организираното от Алеко Константинов масово изкачване на Черни връх и създаване на организирано туристическо движение в България. \nВсички посетители ще могат да разгледат изложба на 26 август от 10 до 14 ч. на поляната пред  хижа \"Алеко\", в която основният акцент са записките на чуждестранни пътешественици от XVI до XVIII век, които описват планината Витоша. Най-старият пътепис е от 1550 г. на Катарин Цен. Голяма част от пътешествениците, които може да наречем \"първите туристи и планинари\", по професия са дипломати, офицери, геолози. \nИзложбата представя и пътните бележки на османския пътешественик Евлия Челеби (XVII в.),  на Ами Буе - 1836 г. и на Константин Иречек през  1888 г. Показани са още творбите на Алеко Константинов в детския периодичен печат 1878-1944 г., моменти от създаването на туристическото движение, инициирано от Алеко Константинов с първия му излет до Черни връх през август 1894 г., и още много интересни факти от редки издания, съхранявани във фондовете на Столичната библиотека. \nТуристите ще могат да се насладят и на  планински четения с поетите Оля Стоянова и Лъчезар Лозанов, както и да станат читател с безплатна едногодишна карта, осигуряваща достъп до богатите книжни и електронни ресурси на библиотеката. \n    \n \t\n", "date": "2018.08.24", "title": "Столичната библиотека представя пътеписи за Витоша на хижа \"Алеко\" "}
{"url": "http://www.duma.bg/node/173788", "text": "Пекин отвръща на удара \nПравителството на Китай въведе 25-процентни мита върху вноса на американски стоки на обща стойност от 16 млрд. долара в отговор на огледални действия от страна на Вашингтон. По-рано Министерството на търговията в Пекин изрази протест във връзка с въвеждането на втория американски пакет мита и увери, че Китай ще отговори с необходимите ответни мерки. Расте недоволството в Прищина \nВъв вечерните часове на сряда в косовската столица Прищина бе проведен протест, на който граждани поискаха оставката на министър-председателя Рамуш Харадинай. Участниците в демонстрацията изразили недоволство и от работата на съдебната система, като поискали оставката на главния прокурор Александър Люмежия. \nГерманците не са готови да помагат на Турция \nРезултатите от проведена анкета в Германия показват, че над 71% от населението е против оказването на финансова помощ на Турция. Само 22% са подкрепили идеята за подобна помощ, а останалите 7 на сто са без мнение по въпроса. Критично е нивото на Дунав \nКритично ниско е нивото на Дунав. В германския и унгарския участък има блокирани пасажерски кораби, които не могат да продължат по маршрутите си. Причина за всичко това са високите температури и липсата на валежи през последните дни. \n     \n \t\n", "date": "2018.08.24", "title": "Кратки новини"}
{"url": "http://www.duma.bg/node/173785", "text": "Държавният глава на Германия Франк-Валтер Щайнмайер посрещна в сряда вечер в президентския дворец група свои съседи, повечето от турски произход. Срещата се състоя на фона на водените от месеци дебати за проявите на расизма. \nЩайнмайер определи като позор отношението на подозрителност към имигрантите и призна правото на всеки да не се отрича от корените си. \nИзказването му идва скоро след оттеглянето на футболиста Месут Йозил от германския национален отбор. Йозил се оплака от расистко отношение и дискриминация, след като позира на снимка с турския президент Реджеп Тайип Ердоган. \nСпоред ДПА приемът на Щайнмайер може да се тълкува като сигнал в разразилата се дискусия. \n    \n \t\n", "date": "2018.08.24", "title": "Щайнмайер покани на гости съседи от турски произход"}
{"url": "http://www.duma.bg/node/173773", "text": "Международният кинофестивал \"Любовта е лудост\" ще се открие днес, 24 август, във Варна.  По време на събитието ще бъдат представени над 110 пълнометражни игрални филма, както и документални, и късометражни заглавия.  \nНаграденият за режисура със \"Златна палма\" в Кан 2018 филм \"Студена война\" на полския режисьор Павел Павликовски ще бъде прожектиран след церемонията по официалното откриване. На сцената на зала 1 във Фестивалния и конгресен център актьорът Ицхак Финци ще получи наградата за цялостен принос към българското кино.  \nНа тържествената церемония на червената пътека водещ ще бъде актьорът Стефан А. Щерев, познат още като продуцент, тв водещ и съосновател на Номадската танцова академия, Международния фестивал за съвременен танц и пърформанс \"Антистатик\" и Нощта на театрите.  \nКонкурсните филми в основната програма са 12, а председателка на журито е Клаудия Ландсбергер, Холандия, съоснователка и първи президент на European Film Promotion, служи много години на селекционния комитет на конкурсната програма на \"Берлинале\" и на \"Хамбург филм фунд\". Член е на Европейската филмова академия. В журито са още драматургът от Германия Хелмут Шьодел, Катерина Шпица от Русия - актриса, Луис Диого от Португалия - режисьор, и Калин Станкулеску - филмов критик от Румъния. За втора поредна година фестивалът \"Любовта е лудост\" има своето младежко жури, което ще избира най-добрия от представените десет филма в младежката надпревара.  \nВ киноафиша на \"Любовта е лудост\", освен конкурсна програма и младежка конкурсна програма, са включени и панорамите Българска класика, Новото българско кино, По глобуса, Фестивали и награди, Светове и граници, Дни на Русия, Фокус Румъния, Фокус Иран, Фокус Франция, Фокус Испания, Фокус Унгария, Комедиите на Рихард Бланк, Жан-Пол Белмондо на 85 години и късометражна програма. Повечето от филмите са премиерни заглавия - като \"Безкрайната градина\" на Галин Стоев, руските \"Собибор\" и \"Решение за ликвидиране\", \"Син на друга майка\" с участието на варненеца Юлиан Костов.   \n \t\n", "date": "2018.08.24", "title": "Над 110 филма показват на \"Любовта е лудост\"  "}
{"url": "http://www.duma.bg/node/173791", "text": "Гръцкият премиер Алексис Ципрас се надява да посети Русия през ноември, както е било планирано първоначално, а също да се възстановят гръцко-руските отношения след дипломатическия конфликт по-рано това лято. \nТова съобщиха за РИА \"Новости\" два източника от правителствените кръгове на Гърция. Така например високопоставен правителствен източник изрази пред журналисти убедеността, че посещението на премиера ще се състои, макар то да се оказа под въпрос заради конфликта.  \nВ началото на юли Атина обяви, че изгонва двама руски дипломати и забранява влизането в страната на двама руски граждани. На 6 август Русия обяви ответни мерки. Атина окачестви отговора на Москва като \"произвол и отмъщение\". Според гръцките наблюдатели отговорът на гръцкото Външно министерство показал, че \"тонът в отношенията между двете страни не се понижава\". Отменено обаче бе посещението на руския външен министър Сергей Лавров в Атина, а то целеше да подготви визитата на Алексис Ципрас в Москва.  \n\"Ципрас смята, че станалото трябва да бъде оставено в миналото, заяви високопоставеният източник. Трябва да се възстановят отношенията с Русия, случаят да се остави в миналото и да се върви напред в нашите отношения. Премиерът на Гърция ще посети Москва до края на годината. Сега в администрацията на Ципрас се проработва телефонен разговор на премиера с президента Путин. Възможно е той да се проведе следващите 10 дни\", посочи източникът. По думите му в правителството са убедени, че визитата на Ципрас ще може да се състои тази година, води се подготовката му. Източникът добави, че се предприемат усилия за  възстановяване на отношенията след историята с изгонването на дипломатите. \nПосещението на Ципрас може да се състои през ноември, заяви за агенцията вторият източник. \"Визитата се обсъжда, тя ще се състои по-скоро през ноември, както бе планирано\", изтъкна събеседникът.  \nТой отбеляза, че значително мнозинство от гръцката общественост се обявява за подобряване на отношенията с Русия и тя е недоволна, че в тях се е случила криза. \"Гърците смятат за ненормална създалата се ситуация. Нас ни свързват много неща и трябва да се възстановят отношенията\", каза той. Политиците трябва да осъзнаят, че лошите отношения не са в интерес на двата народа, добави събеседникът на агенцията. \nЛавров може да дойде в Атина през есента, смятат и двамата събеседници.  \nМосква се надява на нормализиране на сегашната ненормална ситуация и остава обвързана с линията на всестранно сътрудничество с Гърция, заяви наскоро говорителката на руската дипломация Мария Захарова. Тя подчерта, че Москва е готова да проявява търпение и отговорност за възстановяване на пълноформатното взаимодействие.   \n \t\n", "date": "2018.08.24", "title": "Ципрас се подготвя за визита в Москва  "}
{"url": "http://www.duma.bg/node/173783", "text": "Канцлерът Ангела Меркел иска германец да е следващият председател на Европейската комисия от догодина, дори ако трябва да се откаже от претенциите на Германия за ръководния пост на Европейската централна банка (ЕЦБ), пише икономическия в. \"Ханделсблат\", цитиран от Франс прес. \"Водещият приоритет за Меркел вече не е ЕЦБ, а комисията\", е казал за вестника пожелал анонимност близък до правителството източник. \nСпоред изданието канцлерът смята, че ръководният пост на ЕЦБ е преди всичко протоколен, докато председателството на ЕК е с по-голямо политическо значение. \nОсвен това вероятният кандидат на Германия за ЕЦБ, сегашният шеф на Бундесбанк Йенс Вайдман, не е с най-добри позиции за спечелване на тази надпревара заради множеството си критики към политиката на шефа на ЕЦБ Марио Драги за стимулиране на икономиката на страните от еврозоната, която според него е в ущърб на германците. \nЗа нов председател на Европейската комисия вече се споменава името на французина Мишел Барние, който сега е главен преговарящ на ЕС за \"Брекзит\"-а. \nОт германска страна в Берлин се спрягат няколко имена - на министрите на икономиката Петер Алтмайер и на отбраната Урсула фон дер Лайен, както и на Манфред Вебер, председател на групата на Европейската народна партия в Европейския парламент.     \n \t\n", "date": "2018.08.24", "title": "Меркел иска германец да оглави Еврокомисията"}
{"url": "http://www.duma.bg/node/173784", "text": "Кубинските железници, които са основният наземен транспорт на острова, вече ще могат да се експлоатират от чуждестранни компании според указ, който бе публикуван в сряда и е част от икономическите реформи в страната. В документа, цитиран от АФП, се посочва, че железопътните линии могат да се експлоатират напълно или частично от един или няколко оператора и може да става дума за един човек или за юридическо лице, кубинско или чуждестранно. \n    \n \t\n", "date": "2018.08.24", "title": " Куба отваря железниците си за чуждестранни компании"}
{"url": "http://www.duma.bg/node/173802", "text": "В сряда са преведени юнските възнаграждения на персонала в МБАЛ \"Христо Ботев\" във Враца. Въпреки това в болницата се готвят за протест. Информацията потвърди изпълнителният директор Евгени Любенов, който оправда закъснението с многото запори на сметките на заведението. Той обаче не пожела да коментира опитите в понеделник да се свика протест пред болницата. Един от синдикатите обяви, че не подкрепя протеста, тъй като е свикан в работно време -  понеделник от 13 ч., и не е спазен срокът за 7-дневно уведомление към ръководството на болницата. В крайна сметка планираният за миналия понеделник протест пропадна. \n    \n \t\n", "date": "2018.08.24", "title": "Платиха заплатите във врачанската болница, но пак ще има протести"}
{"url": "http://www.duma.bg/node/173803", "text": "Най-много клинични изпитвания у нас се правят на лекарства за рак. Това става ясно от доклада на Изпълнителната агенция по лекарствата (ИАЛ) за 2017 г. След онкологията (24 препарата) са лекарствата за неврологични заболявания (18), в областта на психиатрията (17), на кардиологията (15) и на имунологията, хематологията и ендокринологията (по 12). През годината ИАЛ са постъпили 212 заявления за разрешаване на клинични изпитвания и 894 заявления за одобрение на съществена промяна. От агенцията отбелязват, че се увеличават процедурите за генерични лекарства. Приходите от такси от клинични изпитвания от 757 999 лв. през 2014 г. нарастват на 1 050 667 лв. през м.г. \nУвеличава се съобщителната активност по отношение на нежеланите странични действия на лекарствата, става ясно от доклада. От 799 през 2016 г. броят на първичните съобщения са 850, а последващите - 350. Нарастват  сигналите от медицински специалисти - от 679 през 2016 г. стигат до 745 през м.г. За сметка на това сигналите от пациенти са намалели. \nЗа нежелани реакции по отношение на ваксини са постъпили 84 (7% от всички съобщения) сигнала, като половината от тях са от пациенти. От агенцията поясняват, че през годините относителният дял на пациентските съобщения за нежелани лекарствени реакции след ваксинация нараства. През 2013 г. например те са били около 10%. \nНай-масово установяваните през годината нарушения е продажба (отпускане) на лекарство \"по лекарско предписание\" от помощник-фармацевт и продажба на такива медикаменти, без да бъде представена рецепта. Друго нарушение, установено от контролните органи, е шеф на аптека да работи като наемен работник в друга аптека. \nСред констатираните нарушения с по-голяма степен на обществена опасност е отпускане на лекарствени продукти от неправоспособни лица без фармацевтично образование.     \n \t\n", "date": "2018.08.24", "title": " Най-много клинични проучвания се правят на онколекарства  "}
{"url": "http://www.duma.bg/node/173805", "text": "Общинският съветник от Несебър Пейко Янков е обвинен и за изнудване, съобщи вчера адвокатът му Росен Кожухаров. Янков е заподозрян, че е член на организираната престъпна група на несебърския мафиотски бос Димитър Желязков - Митьо Очите, за рекет, побои и разпространение на наркотици и други престъпления от 2010 г. насам. Янков вече има обвинение за участие в организирана престъпна група и палеж на казино в Слънчев бряг. \nПрипомняме, че Янков беше с издадена Европейската заповед за арест, след като в началото на август по Южното Черноморие започнаха масови арести. Седмица по-късно той се предаде в полицията. Според прокуратурата Янков е \"редови член\" на групата на Митьо Очите. Останалите петима задържани, които са с обвинения за участие в престъпната група на Желязков, са Иван Пишиев, Радослав Николов, Иван Найденов, Венцислав Христов и Йордан Въчев. \nДимитър Желязков пък бе арестуван при международна спецакция в Истанбул и още се намира в турски арест. Заедно с него бяха задържани и бизнесменът Бенчо Бенчев, и бившият депутат от ДПС Несрин Узун, които веднага бяха предадени на българските власти. Бенчев и Узун бяха разпитани и освободени. Няколко дни по-късно от прокуратурата обвиниха Бенчев, че в Гърция и Турция е помагал на Митьо Очите да се укрие от властите. Наложена му е мярка \"парична гаранция\" от 50 000 лв.   \n \t\n", "date": "2018.08.24", "title": "Общинският съветник Пейко Янков вече е обвинен и в изнудване"}
{"url": "http://www.duma.bg/node/173806", "text": "Окръжната прокуратура в Шумен възложи разследването на инцидента с катастрофиралия малък самолет край Шумен на следовател. Вчера започна и оглед на местопроизшествието с участието на експерти от Дирекцията за разследване на произшествия във въздушния, водния и жп транспорт към Министерството на транспорта. Разследването на причините и обстоятелствата, довели до тежкия инцидент, е възложено на следовател от Окръжния следствен отдел към Окръжната прокуратура в Шумен. \nНа 22 август вечерта при заход за кацане на летище Шумен 4-местен частен самолет \"Пайпер\" с двама души на борда претърпя инцидент. При опит да кацне самолетът се е ударил в дърво в овощна градина. При катастрофата са пострадали пилотът - 62-годишният Валери Д., и синът му - 27-годишният Александър. Двамата мъже са настанени в болница.  \n    \n \t\n", "date": "2018.08.24", "title": "Разследват инцидента с падналия самолет край Шумен "}
{"url": "http://www.duma.bg/node/173807", "text": "Съюзът на българските журналисти ще посрещне участниците в т.нар. Международен славянски ход днес. Както ДУМА вече писа, инициативата започна от Мурманск на 17 август. Маршрутът до Балканите е 12 хил. км, а Ходът е посветен на 140-годишнината от Освобождението на България от турско робство. По план участниците трябва да се върнат в Мурманск на 7 септември. \nСимвол на тазгодишния Славянски ход е Самарското знаме. От СБЖ припомнят, че копие на флага, изработено от учениците на 46-то училище, беше носено по време на първия Ход през 1997 година. В сегашното издание символ е ново копие, изработено от художниците на Мурманския областен Дворец на културата \"С. М. Киров\". \nВ клуб \"Журналист\" на СБЖ тази вечер ще бъде  показан и документален филм, посветен на Славянския ход. \nОт София походът ще продължи за Шипка, Велико Търново, Полски Тръмбеш, Ловеч и Варна, уточняват от СБЖ. От България пътешествениците продължават към Черна гора, Босна и Херцеговина, Полша, Беларус и Мурманск. По пътя си участниците в експедицията ще посетят паметни места, свързани с руската история. Ще почетат събития, които обединяват славянските народи. Сред българските точки са Шипка, паметникът \"Альоша\" в Пловдив, паметникът на руските воини в София и известни православни манастири. \n    \n \t\n", "date": "2018.08.24", "title": "СБЖ посреща участниците в Славянския ход 2018"}
{"url": "http://www.duma.bg/node/173804", "text": "Ново лятно вълнение тресе журналистическата гилдия тези дни. Противно на здравата логика, то въобще не е свързано с безпрецедентния срив на Търговския регистър, например. База данни, която иначе е сред най-силните оръжия на разследващата журналистика. \"Ако имаме късмет\" да заработи, разбира се, както си пожела преди ден премиерът Бойко Борисов. \nВ страната, която е на последно място в ЕС по свобода на словото (и е най-зле класирана дори на Балканите, с изключение на Турция), обаче тревогите на гилдията са съвсем други. \nТук политически журналисти събират подписка до министър-председателя с молба да възстанови на работа уволнен от самия него служител на Правителствената информационна служба (ПИС). Това начинание акумулира обществена енергия до такава степен, че за по-малко от денонощие събира в обща фейсбук група над 360 души! \nВсички те са обединени от една обща цел - да убедят Борисов, че редовият му пиар Любомир Методиев е \"сготвен\" и \"нареден\", защото не е удрял умишлено с микрофон по ръката Елена Крумова, кореспондентка на традиционно изпълняващия всевъзможни поръчки на властта в. \"Монитор\". Някаква вътрешноведомствена драма, ще кажете и вероятно ще сте прави. \nПроблемът в случая е, че въпросният кадрови водевил започна да проявява белезите на повечето подобни скандали с участието на управляващата ГЕРБ. С тази разлика, че поне досега в тях бяха замесени лица, заемащи някакви обществени постове - кметове, директори, министри, депутати. \nКаква е фактологията дотук По време на посещението на Борисов на могилата \"Малтепе\" край пловдивското с. Маноле в събота Крумова влиза в някакъв неясен конфликт с Методиев. Той явно иска да накара журналистите да се ориентират към тръгване, а репортерката явно се противи. \nСтига се до шеговит опит на журналистката да си направи селфи с пиара Методиев, който той отблъсква с ръка. В този момент настъпва и физическото съприкосновение на държания от него микрофон с ръката?. Тя се разплаква и си тръгва. Следва тишина и мълчание в ефира. \nДо вторник, когато правителствената пресслужба изненадващо излиза със съобщение, че по разпореждане на Борисов Методиев е уволнен заради някакъв инцидент, с който службата не можела да си позволи да има общо. Инцидентът не е описан. Вината на служителя - също. \nНяколко часа по-късно се налага премиерът отново да вземе нещата в своите еднички две ръце и да въздаде справедливост и яснота едновременно. По ирония на съдбата това се случва в кулоарите на парламента преди извънредното заседание на депутатите заради срива в Търговския регистър и отнетия лиценз на кипърския застраховател \"Олимпик\", ужилил около 200 000 българи с невалидни полици. \n\"Такова нещо да е направил, аз не вярвам, той е кротък човек. Но след като го вдигат на такова ниво, че едва ли не моят пресцентър ходи да бие журналисти, нямам избор. Говорете си в гилдията\", обръща се Борисов към репортерите, които очевидно в този момент са по-загрижени за съдбата на Методиев, отколкото за фирмения регистър, директно засягащ целия икономически оборот в страната. \n\"Напишете ми някакво писмо в защита, да имам, да пратя на европейските... Той страда момчето...\", добавя министър-председателят, визирайки публикуваната по-рано позиция на Асоциацията на европейските журналисти в България, която призова именно за уволнението на правителствения пиар служител. \nЧас-два по-късно заседанието на депутатите е приключило, а подписката за връщането на Методиев в ПИС вече е готова и е в ръцете на премиера: \"Дай да видим подписката. Да не се карат началниците... Все някой ще ви издаде, от толкова камери. Да оставим Любо на работа? Карах го да се извини, той отиде да посети това момиче, което е пострадало. Ще се опитам да се съобразя с вас, но всичко минава и през нейното изявление да приеме извинението.\" Включва се партийният апарат Междувременно в цялото упражнение по обръщане на общественото настроение в полза на уволнения Методиев (нищо, че целокупното население хал хабер си нямаше кой е той, докато медиите не съобщиха за драматичното му уволнение) се включва и партийната мощ на ГЕРБ. \nНяколко служители и привърженици на управляващата партия създават страница в негова защита във фейсбук. За часове в нея са събрани няколкостотин души, наред със самата шефка на ПИС Севделина Арнаудова, която лично агитира възмутените от оплакването на Крумова да се подпишат в подписката до Борисов. \nВключва се и бившият депутат от ГЕРБ Антон Тодоров, който се раздели със статута си на народен представител след \"невинното\" предупреждение към тв водещия Виктор Николаев, че въпросите ще му \"изядат хляба\". \n\"Сигурни сме, че ако въобще е имало съприкосновение - \"удар\", спрямо въпросната журналистка - Елена Крумова, която има слава с нейният импулсивен, провокативен и често избухлив нрав (пълна противоположност на Любомир Методиев), е било напълно случайно, несъзнателно и без никаква умисъл\", пишат администраторите на страницата, очевидно оправдавайки Методиев дори в хипотезата, че евентуално е измлатил репортерката. \nНа страницата се трупат множество мнения, че уволненият е изключителен професионалист и човек, че \"на мравката път прави\", както и че \"муха не би убил\", като същевременно се игнорират всички данни в полза на версията на Крумова. \nСтава въпрос за снимка на насинената ръка на репортерката, както и за скрийншот от съобщението, което пиарът й е изпратил: \"Колега, искам да ви се извиня за моята реакция, която със сигурност не беше най-правилната. За най-голямо съжаление в ръката, с която се опитах да отблъсна вашия опит за снимка (прегръдка), държах метален микрофон и това причини тежест на моя замах. Преди всичко съжалявам, но и двете страни не реагирахме професионално.\" А можеше да не знаете всичко това В една паралелна реалност нищо от това нямаше да е станало публично достояние, тъй като въпросният банален инцидент щеше да е разрешен с елементарно извинение още на място или поне чрез комуникация, ограничаваща се до ниво редакция - правителствена служба. \nТук обаче се изисква личната и обнародвана намеса на министър-председателя, както и последващото широко обществено одобрение, с което първоначалното му решение да бъде завъртяно на 180 градуса. \nВсичко това е гарнирано с взаимни обвинения сред журналистическата гилдия, че са били нарушени професионалните стандарти, като не е била потърсена другата страна в случая, че е описана фактология, твърдяна само от потърпевшата и т.н. Все стандарти, които отдавна са отстъпили място на раздухването на измислени скандали и партийни схеми, взаимно изгодни и за властта, и за повечето медии. \nПовече от показателен в тази ситуация се оказва коментарът на самата шефка на Правителствената информационна служба, отправен към неин познат, изразяващ съмнения към версията на уволнения пиар: \"Иванов, моля те! Аз се извиних, не съм свидетел и ти не си! Но не вярвам да е умишлено. Уважавам те, ако обичаш, не така с мен! Не го заслужавам. Не съм обидила никой. Аз да ревна ли от всички камери, които съм отнесла? От всички обиди, доста от които твърде груби? Но, професията е такава... Ние сме такива - блъскаме се, обиждаме се, не се чуваме даже! Всяко следствие има причина! И казах ясно - не приемам насилието, но мяра отдавна никой няма! И да - жалки сме всички! Четири дни мълчахме, и ти мълча, и аз мълчах! Признай си и ти! Всичко отдавна е само поредната блъсканица...\" \nВ една паралелна реалност гилдията може би щеше да е обединена от, меко казано, спорното отстраняване на последния журналист от Обществения съвет към Фонда за лечение на деца в чужбина. Или от светкавичното пенсиониране на легендарна водеща в БНР, с което бе преодоляно съдебното решение срещу незаконното й уволнение месеци по-рано. Или поне от неясната съдба на апетитните имоти, отдавани под наем от иначе изключително пасивния Съюз на българските журналисти. \nНо в тази реалност ние сме на 111-о място по свобода на словото и се вълнуваме от \"поредната блъсканица\"... \n   \n \t\n", "date": "2018.08.24", "title": "Колеги, спокойно, всички сме жалки!*  "}
{"url": "http://www.duma.bg/node/173808", "text": "Жители на общините Чепеларе и Мадан ще затворят от 11 до 13 ч. днес главния път Пловдив-Смолян в знак на протест срещу решението на Висшия съдебен съвет за закриване на районните им прокуратури. Както ДУМА вече писа, от 1 януари на тяхно място ще бъдат разкрити териториални отделения към Районната прокуратура в Смолян. \nАдвокат Тонка Динчева обясни, че още на 25 юли, след като местните научили от медиите изненадващото решение на ВСС да закрие прокуратурата в Чепеларе, обществеността решила да сформира инициативен комитет за защита на човешките, гражданските и съюзните права на жителите на община Чепеларе. Тя предупреди, че протести в защита на прокуратурите ще има и в София, а ако се наложи - и в Брюксел. В писмо до медиите Инициативният комитет на Чепеларе определя решението на ВСС като немотивирано и несъобразено с редица значими фактори - географски, демографски, икономически, социални и др. Гражданите негодуват, че то не е обсъдено и съгласувано с тях, въпреки че са пряко засегнати. Комитетът определя решението като непрозрачно и накърняващо човешките, гражданските и съюзни права на хората от района. Освен това то е в противоречие и с препоръките на ЕК и би могло да се стигне до стартиране на наказателна процедура срещу България, предупреждават те в писмото си. \nНаскоро на извънредно заседание Общинският съвет на Мадан прие протестна декларация срещу закриването на Районната прокуратура. Те също определят решението на ВСС като неправилно и недопустимо. \"Предлага се решение, което не се обосновава на обективните реалности - икономически, географски и демографски, както и пълно непознаване на обстановката в Родопа планина и специфичните особености на района\", гласи декларацията. \nПрипомняме, че от ВСС решиха, че трябва да оптимизират съдебната карта и се мотивираха с препоръки на ЕС. На 19 юли Пленумът на ВСС окончателно реши от 1 януари догодина да закрие 11 районни прокуратури - в Белоградчик, Кула, Дряново, Трявна, Тервел, Ардино, Брезник, Трън, Мадан, Чепеларе и Тополовград. Ардино, Чепеларе и Мадан изразиха писмени възражения срещу решението на ВСС, което принуди прокурорската колегия допълнително да разяснява реформата. \nВСС и прокуратурата разпратиха писма до местните власти на 11-те общини, в които уверяват, че в новите териториални отделения щели да продължат да работят прокурори и съдебни служители, които ще дават дежурства, ще приемат граждани, ще участват в съдебни заседания на местния съд и ще вършат същия обем работа.   \n \t\n", "date": "2018.08.24", "title": "Чепеларе и Мадан протестират в защита на прокуратурите си "}
{"url": "http://www.duma.bg/node/173818", "text": "На фона на всевъзможните пиар акции и смешните чупки на властта - и на Бойко Борисов, и на цялата му разпасана гарнитура, на която впрочем никой вече няма доверие в нашата родина, върви онзи втори план от битието ни, който е самата действителност. И няма съмнение, че да живееш в България, не е лесно. Почти всеки си скубе косите стигне ли се до плащането на екзистенциални сметки и катадневно се пита възможно ли е оцеляването в тая държава без напълно да се побъркаш. \nЗадава се пореден ценови шок. Насъщният вече поскъпва. Агроминистърът, понеже нямал право да коментира цените, само споделя, че подопечното му ведомство започвало разговори с търговските вериги за \"минимизиране на предпоставките за увеличение\". Законови механизми за това няма, а и да имаше, знаем колко си могат нашите управници. Единственото \"позитивно\" в думите му е статистиката, че през последните години българинът намалил с 20% консумацията на хляб. Тъжна ирония. Какво ще последва на всички ни е ясно. \nСлед хиляди алабализми, явно подтикван от страха да не падне от върха на КЕВР, и след пространни обяснения как регулаторният орган се грижи за интересите на потребителите, Иван Иванов вчера си призна, че ще разреши поредно четвърто за тази година поскъпване на газа. \nС колко не казва. Доставчикът прогнозира 15% заради, грубо казано, международното положение с горивата. И ако това се случи, с натрупването от началото на годината хубавецът Иванов ще одобри реално над 30% поскъпване на синьото гориво. А ние вече си знаем, че първото, което ще удари газа, е цената на парното. Това обаче ще завлече след себе си всички цени - и на стоки, и на услуги. \nСамо в последния месец след прословутия доклад на КФН задължителната застраховка \"Гражданска отговорност\" поскъпна. А от бранша споделиха, че имали тегоби и че трябвало още. Още, още, колко да е още? Ами около 100% до края на година, смотолевиха. Скандално! \nНа всеки от нас, потребителите на т.нар. малка потребителска кошница, щото такива сме повечето, с една груба сметка, след като излезе от бакалията, му иде да псува. НСИ пък си позволи немислимото - да отчете \"огромна\" инфлация, невиждана от години, от цели 3,5%. Тия верват ли си? Обедняването ни всъщност е много по-голямо и от това, дето си мислим. Защото не е тайна, че да напазаруваш например от кварталния магазин в Германия, където са сред лидерите по доходи, е много по-евтино. \nКаквито и цифри да изкарате, каквито и обяснения глобални да дадете за поредния ценови шок, който се задава, за да се измъкнете от отговорност, дами и господа управляващи, никой, ама никой вече не ви вярва. Егати държавата! \n    \n \t\n", "date": "2018.08.24", "title": "Егати държавата"}
{"url": "http://www.duma.bg/node/173819", "text": "-  - И цената на парното ще се вдигне - Хлябът вече поскъпва -      \n \t\n", "date": "2018.08.24", "title": "Задава се нов ценови шок"}
{"url": "http://www.duma.bg/node/173809", "text": "\"Оставки от мен надолу няма да има. Ако има претенции към работата на министерството и на БАБХ, това е отделно политическо решение\", заинати се Румен Порожанов на пресконференция, свикана в МЗХ след брифинга на БСП. Ако си подам оставката, ще излезе, че не съм си свършил работата, притесни се директорът на Българската агенция за безопасност на храните (БАБХ) Дамян Илиев. По-рано в телевизионно интервю Порожанов отново прехвърли топката за скандалa в Странджанско на Илиев. Министърът обяви, че евентуалната оставка на изпълнителния директор на БАБХ ще бъде изговорена с премиера. \n \"Вторите проби са взети от целия 10-километров участък, където имаше чума по дребните преживни животни. Те трябваше да покажат дали има разпространение на заразата. Доволен съм, че са отрицателни, защото това показва, че чумата не се разпространява. Не мога да отговоря колко точно животни са починали от чумата. Не искам да подвеждам с неточни данни. По тази тема трябва да питате БАБХ\", призна в ефира на БТВ земеделският министър. По-късно, седейки до Илиев, Порожанов се оплака, че темата с чумата се политизирала от самото начало. Той обвини БСП, че не са разбрали правилно констатациите за пробите. Порожанов обяви, че от сряда е започнало изследване на повторните 8000 проби, взети по-рано. Очаква се резултатът да бъде готов до седмица. След като станат ясни резултатите, ако пробите са отрицателни, търговията с месо и мляко ще бъде разрешена и в останалите райони на страната, обеща Илиев. Трябва да спасим бизнеса и имиджа на България, независимо от сълзливите репортажи, заинати се Порожанов. \nБрифингът на БСП отново доведе до дежурната ответна пресконференция от ГЕРБ. Тома Бикова за пореден път видя провокация към националната сигурност. Според него държавните институции са реагирали адекватно и \"ситуацията\" е била предотвратена. Депутатът Александър Ненков пък определи твърденията на БСП като наглост и безочие. В социалните мрежи Цветан Цветанов видя в обвиненията на Нинова \"завистта й от посещението в България на председателя на Групата на ЕНП в ЕП Манфред Вебер\". \n    \n \t\n", "date": "2018.08.24", "title": "Земеделският министър се заинати"}
{"url": "http://www.duma.bg/node/173811", "text": "Окръжната прокуратура в Пловдив внесе обвинителен акт срещу кмета на Перущица Ради Минчев в Специализирания наказателен съд. Според държавното обвинение Минчев е нанесъл вреди на общината за 222 хил. лева. Той е заподозрян за длъжностни престъпления, извършени от 2014 г. до 2016 г. Сред тях са присвояване на чужди средства, документни престъпления и сключване на неизгодни за общината сделки. \nПомагачи на 46-годишния Минчев са 36-годишната Илияна Павлова и 35-годишният Павлин Статев. През лятото на 2016 г. Минчев с помощта на Павлова присвоил чужди пари в размер на 87 хил. лева. С това той сключил неизгодна сделка, нанасяйки вреда за 80 хиляди лева на общината, пише в обвинителния акт. В машинацията като помагач е бил замесен и Павлин Статев. \nРади Минчев бе арестуван през септември 2016 г. с обвинения за подкуп и длъжностни престъпления. На 21 септември съдът го пусна с парична гаранция и го възстанови на кметския пост. Това е второ обвинение срещу кмета на Перущица за щети на общината.     \n \t\n", "date": "2018.08.24", "title": "Изправят кмета на Перущица пред спецсъда"}
{"url": "http://www.duma.bg/node/173812", "text": "Разнобоят в коалицията на \"Обединени патриоти\" продължи и вчера. От партията на Валери Симеонов НФСБ разпространиха позиция, в която се разграничават от назначението на Габриела Козарева за шеф на Агенцията по вписвания. \"Кандидатурата на Габриела Козарева не е обсъждана на Политически съвет на управляващата коалиция ГEPБ и \"Обединени патриоти\", не е обсъждана и предлагана и на Коалиционния съвет на \"Обединени патриоти\" - НФСБ, ВМРО и \"Атака\", както изисква коалиционното споразумение. За това назначение е отговорна единствено партия \"Атака. НФСБ категорично възразява срещу лансиране на кадри \"през задния вход\" и то от името на коалиция \"Обединени патриоти\". Подобно поведение е недопустимо, защото руши доверието в управляващата коалиция и не е полезно за държавата\", оплакаха се от НФСБ. \nЛидерът на \"Атака\" Волен Сидеров пък пусна своя позиция \"във връзка с интригите покрай назначаването на Козарева\". Той заяви, че я подкрепя, защото е доказан специалист, а не е партиен активист. Назначението й било съгласувано с Бойко Борисов. Според него Симеонов се страхувал, че Агенцията по вписванията ще изкара данни за негово участие във фирми и конфликт на интереси. \nПрипомняме, че във вторник Борисов заяви, че не познава Козарева, била му предложена от \"Обединените патриоти\". \"Това ми беше подадено, аз не мога сам да ги назначавам, не е и редно\", оправда се премиерът с коалиционните партньори. Козарева пое поста на Зорница Даскалова след скандала около срива на Търговския регистър.   \n \t\n", "date": "2018.08.24", "title": "За НФСБ Габриела Козарева е назначена от \"през задния вход\""}
{"url": "http://www.duma.bg/node/173813", "text": "Обсъждането на проекта \"Визия за България\" продължи и вчера, когато ръководството на Българската земеделска партия и депутатите от \"БСП за България\" Драгомир Стойнев, проф. Светла Бъчварова, Станислав Владимиров и Николай Бошкилов обсъдиха аграрния сектор. \"При изготвянето на визията сме я обсъждали с експерти, включително от БАН и неправителствени организации. Убедени сме, че всеки може да даде становище по него, независимо от коя политическа сила е. Важното е този визионерски документ да обединява българите\", заяви зам.-председателят на парламентарната група на социалистите Драгомир Стойнев. \nПредседателят на БЗП д-р Пейчо Касъров смята, че е необходимо да бъде прекратено разединението на земеделците. Той изрази тревога от непрозрачното разпределение на европейските средства в сектора. Според него има проблем с кадрите в земеделието, включително и на управленско ниво. Като следващ проблем Касъов изтъкна липсващото желание у младите българи да се върнат по селата и да обработват земеделски земи, затова той настоя за силна държавна политика в тази насока. Като проблем бяха изтъкнати и множеството бюрократични пречки, които спъват бизнеса в сектора, нелоялната конкуренция и дъмпинговия внос на стоки. \n\"Няма прозрачност в управлението на земеделието. Има много субективизъм и корупция. Във \"Визия за България\" сме наблегнали на политика върху малките и средните стопанства и за младите фермери\", обясни проф. Бъчварова. Тя добави, че социалистите подготвят стратегическа рамка за следващия програмен период, в който приоритет да са малките и средните стопанства, както и младите фермери.   \n \t\n", "date": "2018.08.24", "title": " БСП представи и визията си за земеделието"}
{"url": "http://www.duma.bg/node/173814", "text": "Поредна порция остри критики към управляващите отправи вчера президентът Румен Радев. \"Въпросът и с \"Олимпик\", и с Търговския регистър има много по-дълбоко измерение, отколкото ни се представя. Тук не става въпрос за технически отказ, за немарливост и некомпетентност на няколко държавни служители. Тук вече става въпрос за липса на прозрачност и отчетност, без които няма как да имаме ефективна администрация\", заяви държавният глава. Според него става въпрос за абдикация от отговорност. \nПрезидентът отбеляза, че в момента, в който правителство поема писмени ангажименти пред европейските ни партньори и институции за подготовка по приемане във валутно-курсовия механизъм, включващи засилен контрол на застрахователния и пенсионноосигурителния сектор, засилени мерки за прозрачност и борба с корупцията, за ефективно управление на държавните предприятия, Търговският регистър се срива и всява хаос в бизнеса, а в застраховането избухва скандал, което показва, че на практика няма надзор. Той добави, че в същото време по абсолютно непрозрачен начин се увеличава капиталът на Държавната консолидационна компания с 500 млн. лева за ремонт на язовири. \"В тази ситуация как да искаме да има доверие в институциите вътре, как да искаме да има доверие и отвън? Неслучайно се измислят всякакви нови критерии и механизми за непрекъснат контрол и проверка на България - и за Шенген, и за еврозоната. Трябва да се работи за доверие. Това означава много\", коментира държавният глава. \nРадев добави, че пред Военновъздушните сили продължават да стоят познатите рискови фактори - недостатъчно изправна техника и ресурси за подготовка, откъдето идва изключително ниското количество летателни часове, което повишава риска от потенциални авиационни произшествия до неприемливо високи нива.      \n \t\n", "date": "2018.08.24", "title": "Радев за властта: Това вече е абдикация от отговорност"}
{"url": "http://www.duma.bg/node/173815", "text": "Симеон Сакскобургготски и сестра му Мария Луиза-Хробок загубиха делото срещу държавата за двореца \"Врана\", парка край него и целия комплекс от сгради. Решението е на съдия Петя Алексиева от Софийския градски съд и е със сходни мотиви като тези по другите дела. Според съда дворцовият комплекс \"Врана\" не е бил лична собственост на монарсите, а на Интендантството на Цивилната листа на Царя, която е била държавна институция.  \nКомплексът бе върнат на Симеон Сакскобургготски и сестра му преди 17 години от тогавашния столичен кмет Стефан Софиянски. След това Симеон II дари част от парка към двореца на Столичната община с някои условия. Едно от тях бе паркът да бъде отворен за посещения само събота и неделя. Сега Симеон и Столичната община трябва да върнат собствеността на държавата. Решението може да се обжалва пред Софийския апелативен съд.  \nСамо преди месец Сакскобургготски загуби окончателно делото и за стопанството на \"Врана\", което е отделен имот. Досега съдът е признал окончателно собствеността на държавата върху дворците \"Кричим\", \"Саръгьол\" и \"Ситняково\". Държавата печели делата \"Царска Бистрица\" и двореца \"Врана\", но решенията не са окончателни. Съдът не се е произнесъл само за делото за 16 500 дка гори в Рила. \nВ края на миналата година Сакскобургготски предложи на държавата извънсъдебно споразумение заради делото в Страсбург. Едно от делата, което бе спряно временно, за да се обсъди предложението, бе това за двореца \"Врана\". Тогава се заговори за приемане на специален закон за царските имоти и дори за компенсиране на царската фамилия, но инициативата бе пресечена преди началото на българското председателство на Съвета на ЕС. \nВъпреки победите в съда, България може да бъде накарана да плаща значителни обезщетения на Сакскобургготски и Мария-Луиза Хробок заради наложения през 2009 г. мораториум върху комерсиалната употреба на \"царските имоти\". Мораториумът трябваше да е временен до приемането на закон, който да уреди въпроса с тези имоти. Целта на забраната бе да се обезпечат съдебните дела. Мораториумът обаче не е отменен вече близо девет години, а закон няма. \nСъдът в Страсбург ще прецени дали България е допуснала нарушение на защитата на собствеността, правото на справедлив процес и правото на справедливо обезщетение. Ще се разгледат решенията на българските съдилища, които признават държавата като собственик на дворците \"Саръгьол\" и \"Ситняково\". За разлика от резиденцията \"Кричим\" те вече бяха върнати от държавата на Сакскобургготски, а после му бяха отнети след решението на съда. \n    \n \t\n", "date": "2018.08.24", "title": "Симеон Сакскобургготски изгуби и двореца \"Врана\"  "}
{"url": "http://www.duma.bg/node/173799", "text": "Учени от Националния природонаучен музей в БАН, Природонаучния музей в Словения и Зоологическия институт \"Александър Кьонинг\" в Германия са открили в Странджа неизвестен за науката досега вид бозайник - къртицата Talpa martinorum. Това е съобщено от международния екип учени, сред които д-р Недялко Недялков, в статия за сп. \"Bonn zoological Bulletin\". \nНауката изучава бозайниците на Европа повече от 300 г. и те се смятат за едни от най-добре проучените. Но всяка година зоолозите откриват в Южна Америка и Югоизточна Азия по някой нов вид бозайник, предимно дребни животни от трудно достъпни и слабо проучени места. Изненадата в случая е, че неизвестната досега къртица е открита в Европа. \nДосега се смяташе, че в България се срeщат два вида къртици - обикновена (Talpa europaea) и черноморска сляпа къртица (Talpa levantis), обясняват учените от БАН. Според съобщението им, първият вид е широко разпространен и се среща из цялата страна, а вторият е известен само от района на Странджа. Черноморската къртица е установена сравнително неотдавна за нашата страна (1991). Двата вида външно много си приличат и са трудно различими дори за специалист без апаратура. Черноморската къртица е малко по-дребна и клепачите при нея са сраснали, за разлика от европейската, разказват от екипа. \nСлед проучвания и сравнения с всички къртици, срещащи се в Европа и региона, бе установено, че слепите къртици от нашето Черноморие не принадлежат към нито един от известните видове, поради което беше описан нов вид, наименуван Talpa martinorum, обясняват откритието от екипа. Към момента е установено, че новият вид се среща само в югоизточната част на Балканския полуостров, като следва плътно очертанията на Странджа планина - у нас и в Турция. За биологията на новия вид все още не се знае почти нищо, тя ще е предмет на бъдещи проучвания. \n    \n \t\n", "date": "2018.08.24", "title": "Неизвестен за науката бозайник откриха учени в България"}
{"url": "http://www.duma.bg/node/173810", "text": "За незабавните оставки на земеделския и вътрешния министри Румен Порожанов и Валентин Радев настояват от БСП. Според Корнелия Нинова двамата трябва да понесат отговорност за убитите в Странджанско животни, ощетените фермери и съсипания бизнес. Лидерът на БСП припомни, че при избухването на скандала с евентуалната чума по дребните животни в Странджа различни хора я обвиняваха, че разнася заразата. Тогава тя обеща да поеме отговорност, ако се докаже, че има чума. Чума няма, сега кой ще поеме отговорността и кой ще си ходи, попита тя, след като вчера бяха оповестени резултатите от последните контролни проби. \nНинова се възмути, че Порожанов опитва да прехвърли вината върху директора на БАБХ Дамян Илиев. \"Ако ще има правила и ред в държавата, а ние искаме и ще ги наложим, просто трябва да се спре с този цирк! За Търговския регистър отговорността пое бушонът - председателят на регистъра, г-жа Цачева си седи - не знае нищо. За фалита на \"Олимпик\" отговорността пое Ралица Агайн, председателят на Комисията не знаела, а Владислав Горанов със самочувствие обяснява, че няма проблем. Сега всички отговорности и стрели се насочват към г-н Илиев от Агенцията по храните. Стига вече!\", ядоса се лидерът на БСП. \nНинова припомни, че на 3 парламентарни заседания, два извънредни председателски съвета и едно изслушване Порожанов и Радев са убеждавали народните представители, че има чума и единствените мерки, които трябва да се предприемат, е да се избива всичко наред. От БСП обаче продължават да смятат, че не бива да се убива без доказателства, а животните трябва да се изолират под карантина и да се изчакат вторите проби. \nСпоред Нинова и премиерът трябва да понесе отговорност за случилото се. Тя го цитира как й завижда, че \"гали козички по главички\". \"Нашият премиер са го галили папи и патриарси по главата. Надявам се някой ден някой прокурор да го погали по главата\", атакува тя. Нинова припомни и думите на Цветан Цветанов, че целта й била да свали ГЕРБ с преврат. \"Превратът стигна до официалната информация на френската лаборатория, че в изследваните зони няма чума. Два месеца след началото на проблема няма умряло животно от чума. Единствените умрели са убитите животни от режима Борисов\", обобщи тя. \nПрипомнен бе сигналът на БСП до главния прокурор, в който се настояваше за отмяна на заповедите по избиването на животни. В него се искаше и проверка за престъпления от длъжностни лица. Прокуратурата отказа да отмени заповедите, но не каза има ли престъпления. В сряда БСП е обжалвала отговора и продължава да очаква информация има ли извършени престъпления и от кого - за разрушаване на собственост, влизане с взлом в домовете на хората, причинени материални и емоционални щети. \n В близките дни представители на БСП ще посетят ощетените стопани в Ямболско и Странджа. \"Ще се срещнем с хората, ще организираме и подпомогнем желаещите да подадат искове в тяхно лично качество за претърпените щети в български и европейски институции. Трябва да се знае, че който извършва престъпление, трябва да си носи отговорност\", обяви Корнелия Нинова. \nЛидерът на БСП изтъкна, че партията ще използва всички законови начини да се провери дали с действията си замесените институции не са искали да прикрият получени субсидии от фиктивни земеделски стопани за фиктивни животни.  \nПроф. Светла Бъчварова отбеляза, че макар чума да няма, санкции за стопаните на животните има. Собствениците на стада в границите на 20-километровата зона около огнищата са подложени на определени рестрикции. Те не могат да предлагат на пазара продукцията си, нито да извеждат добитъка извън селскостопанските дворове. Според Бъчварова, ако стопаните не получат компенсации за пропуснатите ползи, те ще фалират, тъй като всеки ден имат разходи по поддръжка на животните, а втори месец не могат да реализират приходи. \"Настояваме изплащането на компенсациите да стане в много кратък оперативен срок и най-накрая да се каже кой е щамът на тази чума. Искаме и да знаем кога ще паднат ограниченията и забраните за стопаните в региона\", настоя проф. Бъчварова. \n Подозрения за източване на средства от държавните и европейските бюджети покрай мерките за борба с чумата по животните изразиха вчера от БСП. Според секретаря на ПГ \"БСП за България\" Кристиан Вигенин \"съвпаденията\" с умъртвените стада са твърде много. Той настоя за цялостна проверка на Българската агенция по безопасност на храните и на обществените поръчки, правени през предишни години. \nВигенин обясни, че на 6 юни министър Порожанов променя заповед, с която акредитира Националния диагностичен научноизследователски ветеринарномедицински институт да извършва диагностика на болестта чума при дребни преживни животни. \"Само 2 седмици по-късно институтът вече излиза с първите проби, с които е \"открито\" това заболяване в село Воден, и започва цялата сага с избиването на животни. Г-н Порожанов трябва да разясни кое е наложило тази промяна на 6 юни и как така се оказва, че наистина малко след това заболяване е вече открито\", попита депутатът. Вигенин добави, че до БСП са подадени сигнали, че и в предишни години е имало подобни \"съвпадения\" с променени в последния момент заповеди и почти веднага открити заболявания. \nОт БСП подозират, че вероятно се цели и усвояване на европейски средства. Вигенин припомни, че м.г. Организацията на ООН по прехрана и земеделие и Световната организация за здравеопазване на животните обявиха елиминирането на чумата по животните като цел до 2030 г., което бе обвързано с финансови ангажименти. \"Струва ми се, че това заболяване, което беше открито на територията на ЕС, логично ще доведе и до повече средства, които да бъдат отделени в борба с него\", заяви Вигенин, като разясни, че се очакват значително по-големи средства за службите и институциите в България, които ще водят тази борба. Подозренията на социалистите за прицелването в евросредствата са подклаждани и от обществената поръчка за диагностика на болестта, спечелена от младеж с компютърна фирма.  \n\"Това не е просто повод за политическа отговорност, струва ми се, че тук има и сиво кардинален елемент, който трябва да бъде внимателно проверен и виновните да получат възмездие за това, което сториха\", заключи Кристиан Вигенин.  \nНа 6 и 7 септември Вигенин ще бъде на организирана от ЕК среща в Брюксел. На нея ще бъде поискана и информация, за да може въпросът да бъде изчистен. \n    \n \t\n", "date": "2018.08.24", "title": "Корнелия Нинова пита кога прокурор ще \"погали\" Борисов"}
{"url": "http://www.duma.bg/node/173786", "text": "Множество бежанци и мигранти, преминали от Босна и Херцеговина в Хърватия, се оплакват, че хърватските полицаи са ги били, преди да ги върнат обратно. Някои от мигрантите показват раните и контузиите си, съобщава Ройтерс, като посочва, че Босна и Херцеговина става все по-популярна транзитна страна за нелегалните мигранти след затварянето на границите по стария балкански маршрут. \nХърватия, най-новата членка на Европейския съюз, отхвърля обвиненията, че граничната й полиция е била груба към хората, бягащи от войните и бедността в Азия и Северна Африка. Официален Загреб не приема жалбите за полицейско насилие и твърди, че граничните служби действат според международното законодателство. \nМного от петте хиляди мигранти, струпани по границата, обаче разказват съвсем различни истории. \n\"Хърватия е голям проблем\", твърдят група афганистанци от палатков лагер край границата и показват повредените си телефони, твърдейки, че са били счупени от хърватските полицаи. \n\"Вижте какво става, щом хърватските полицаи видят арабин\", казва 40-годишният Мохамед от Газа, сочейки синините по гърба, ръцете и коленете си. \nБосна и Херцеговина бе залята от неочаквана вълна от мигранти. От началото на годината в страната са регистрирани 11 хиляди мигранти от Азия и Северна Африка, пристигащи от Сърбия и Гърция през Албания и Черна гора. \nНеотдавна пък мигрантите се оплакаха от насилие от страна на полицията и в Унгария и дори заявиха, че местните власти не им давали храна.     \n \t\n", "date": "2018.08.24", "title": "Мигранти се оплакват от полицията в Хърватия"}
{"url": "http://www.duma.bg/node/173787", "text": "Бившият шеф на предизборния щаб на президента на САЩ Доналд Тръмп Пол Манафорт не бе признат за виновен по всички 18 пункта на обвинението, защото един от съдебните заседатели не е гласувал положително. \nЖурито признава Манафорт за виновен по 8 пункта на обвинението, но по другите 10 съдебните заседатели не са постигнали единодушие. \nОбсъждането на присъдата между съдебните заседатели е продължило четири дни. Имената на съдебните заседатели не са разкрити официално, а като правило журито се състои от 12 души, но понякога има изключения. В случай, че журито по време на обсъждането не може да стигне до единодушие за присъдата, процесът се признава за протекъл с нарушения. След това може да се възобнови. \nВъв вторник журито в съда на град Александрия (Вирджиния) издаде присъда по делото Манафорт, като го призна за виновен по осем от 18-те пункта. Става дума за пет пункта, свързани с нарушения на данъчното законодателство, два пункта, свързани с нарушения на банковото законодателство и укриването на чуждестранни банкови сметки. Според СиЕнЕн, максималното наказание, което заплашва Манафорт по всички тези осем пункта на обвинението, може да достигне 80 години затвор. \nПрезидентът Доналд Тръмп каза в интервю за телевизионния канал \"Фокс Нюз\", че ще разгледа въпроса за помилването на Пол Манафорт. Това съобщи журналистката Ашли Ерхарт, която разговаря с американския лидер. \nРазказвайки в ефира на \"Фокс Нюз\" за интервюто си с Тръмп, което се очакваше да бъде излъчено в четвъртък, тя каза: \"Той (Тръмп) спомена за помилване на Манафорт.\" По думите на журналистката, американският лидер \"казал, че ще обмисли това.\" В интервюто Тръмп казва и че Манафорт е подложен на преследване за дейност, която е естествена за политическите консултанти и лобисти във Вашингтон. \nВ същото време Доналд Тръмп оттегли подкрепата си към Майкъл Коен, след като той обвини президента във финансови нарушения спрямо кампанията му. От своя страна, Тръмп заяви, че Коен си съчинява истории, за да постигне сделка с прокурорите. \nМайкъл Коен, който беше дългогодишен адвокат на Тръмп, му нанесе свиреп политически удар, като се призна за виновен за създаването на незаконни кампанийни сделки, като посочи президента за свой партньор в престъпленията. \nПървата реакция на американския лидер при новината за обвиненията на Коен бяха серия от туитове, в които Тръмп обяснява, че финансовите нарушения на кампанията му „не са престъпление”. \n„Майкъл Коен пледира виновен в две дела за нарушения във финансирането на кампании, които не са престъпление”, написа в туит и добави „Президентът Обама също имаше нарушения във финансирането на кампанията си, но всичко беше бързо решено.” \nОсвен това Коен заяви, че би бил \"повече от щастлив\" да свидетелства по руската афера. \nАдвокатът на Коен - Лени Дейвис, обясни, че поведението на президента Доналд Тръмп по време на срещата му с руския президент Владимир Путин в Хелзинки през миналия месец се е оказало повратната точка за решението на клиента му да свидетелства. Спорно е доколко срещата в Хелзинки е предизвикала действителен прелом в отношението на Коен, но е ясно, че с дългогодишната му лоялност към Тръмп е приключено, обобщава \"Business Insider\".     \n \t\n", "date": "2018.08.24", "title": "Осъдиха шефа на кампанията на Тръмп "}
{"url": "http://www.duma.bg/node/173789", "text": "НАТО и Русия си размениха обвинения, след като президентът на Руската Федерация Владимир Путин обвини алианса за това, че придвижва военни единици все по-близо до руската граница, съобщи Би Би Си. \nПутин заяви, че Русия трябва да засили собствените си способности в отговор. \nАлиансът от своя страна защити действията си като \"отбранителни и пропорционални\" и \"в съответствие с нашите международни ангажименти\". Говорител заяви пред Ройтерс: \"НАТО е разположил 4000 военнослужещи в източната част от Алианса, за да възпре всяка възможна агресия\". \n\"Тези военни няма как да се сравняват с дивизиите, разположени от Русия. За контраст Русия има войници в Украйна, Грузия и Молдова, въпреки желанието на правителствата в тези страни\", заяви още говорителят.   \n \t\n", "date": "2018.08.24", "title": "Русия и НАТО спорят заради военнослужещи"}
{"url": "http://www.duma.bg/node/173790", "text": "Мъж, въоръжен с нож, уби един човек и сериозно рани други двама вчера сутринта в град на около 30 км южно от Париж, заявиха от полицията. Мъжът е бил \"неутрализиран\" от полицията в Трапес, след като се е опитал да се скрие в сграда. От силите на реда са застреляли нападателя. \nТелевизионният канал BFM TV предаде, че той е крещал \"Аллах Акбар\". \"Ислямска държава\" пое отговорността за нападението в Трапс чрез един от каналите си за пропаганда. \"Човекът, който извърши атаката в Трапс, южно от Париж, беше боец на \"Ислямска държава\". Той извърши атаката в отговор на призива да се атакуват субекти в страните от коалицията\", написаха от терористичната организация. \nМалко по-късно бе съобщено, че единият от нападнатите е починал от раните си, с което жертвите станаха двама. АФП предаде, че жертвите са роднини на нападателя, като двамата загинали са майка му и сестра му. Силите на реда работят върху версията, че нападението е по-скоро от битов характер. \nТрапес е с население около 30 000 човека и е територията с най-голям брой мюсюлмани. Освен това властите подозират, че около 50 местни жители са напуснали страната, за да се сражават на страната на \"Ислямска Държава\" в Сирия и Ирак. \n    \n \t\n", "date": "2018.08.24", "title": " Нападение край Париж"}
{"url": "http://www.duma.bg/node/173801", "text": "Софийският университет \"Св. Климент Охридски\" обяви допълнителен прием за студенти. Причината е, че и след последното трето класиране стотици места останаха празни. Още около 850 младежи очаква Алма матер в специалности във Философския факултет, Историческия, Педагогически, Физическия, Химическия, Биологическия, Геолого-географския и в много филологически специалности.  \nНай-много празни места има в специалността религията в Европа - 44, следват тези в история и славянска филология. Незаети бройки има дори в право. Свободните места са и по държавна поръчка, и в платено обучение. За тях могат да кандидатстват неприетите досега във вуза младежи, както и кандидати, които не са участвали в кампанията. Срокът за регистрирането на желаещите е от 10 до 14 септември. \nПредвижда се допълнително провеждане на устен изпит по теология за кандидатите за специалността. Той е насрочен на 15 септември от 9 ч. в Богословския факултет. Класирането ще се обяви на 18 септември, а приетите ще се записват от 19 до 21 септември. \nКакто ДУМА вече писа, университети в цялата страна обявиха свободни бройки за първокурсници. В същото време вчера организация, която се занимава с консултиране на младежи за обучение в чужбина, съобщи, че има наплив на българи в британските университети. С 200 повече са студентите, които заминават тази година. Българските младежи ще се обучават в повече от 100 университета там. Най-желаните специалности са компютърните науки, следвани от бизнес и икономика и инженерни науки.     \n \t\n", "date": "2018.08.24", "title": " И СУ търси още студенти"}
{"url": "http://www.duma.bg/node/173800", "text": "Ръководството на НЗОК има визия както за премахване на Постоянно действащ експертен съвет, така и за улесняване на режима за издаване на протоколи за лекарства за домашно лечение на здравноосигурените. Това заяви управителят на НЗОК д-р Дечо Дечев по време на срещата си с представители на сдружение \"Асоциация на пациентите с ревматоиден артрит\" (АПРА).  \nДУМА припомня, че от АПРА не са съгласни с въведените от НЗОК през май изисквания всеки новооткрит пациент с ревматоиден артрит и с псориазис, както и пациент, на когото се сменя терапията, да преминава през съвет в София. Съветите бяха въведени от НЗОК заради скъпите иновативни лекарства за лечение на псориазис и ревматоиден артрит. Дотогава назначаването на лечение или смяната му се правеше от специалисти в региона, където е пациентът. Новият ред изискваше около 12 хил. пациенти, в това число и деца, да пътуват до София, за да имат достъп до лечение със съвременни препарати.   \n \t\n", "date": "2018.08.24", "title": "Касата маха постоянния експертен съвет "}
