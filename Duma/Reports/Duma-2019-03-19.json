{"url": "https://duma.bg/zlatniyat-krag-za-shouto-na-menouar-u-nas-e-razprodaden-n187771", "text": "Билетите от \"Златния кръг\" (Golden Circle) за концерта на \"Меноуър\" (Manowar) в столичната зала \"Арена Армеец\" са изцяло разпродадени. Все още има пропуски от останалите категории, които са в продажба в мрежата на www.eventim.bg, уточниха организаторите на събитието у нас. Шоуто на 16 юни безспорно е сред най-очакваните събития за почитателите на тежката музика в България. Миналата седмица Joey DeMaio поздрави в специално видео обръщение легионите родни фенове на \"Меноуър\" и им обеща незабравимо изживяване в София. Final Battle World Tour 2019 на бандата започна на 25 февруари с дата в Тел Авив и сетлист с най-любимите парчета на феновете. За най-големите почитатели, включително в София, са пуснати в продажба ограничен брой пропуски Ultimate Fan Experience Upgrades.", "date": "2019.03.19", "title": "\"Златният кръг\" за шоуто на \"Меноуър\" у нас е разпродаден"}
{"url": "https://duma.bg/sreshta-s-yanik-enel-v-zala-slaveykov-n187777", "text": "В чест на Международния ден на Франкофонията Френският институт в България и издателство \"Парадокс\" организират среща с Яник Енел, автор на романа \"Дръж здраво венеца си\" и носител на първата награда \"Гонкур в България\". Събитието ще се състои на 20 март от 18.30 ч. в зала \"Славейков\". Литературната вечер ще бъде модерирана от Андрей Захариев, журналист в БНТ, а преводачът на книгата Тома Георгиев ще бъде специален гост. Инициативата на Френския институт в България е подкрепена от Академия Гонкур и цели да популяризира съвременната френска литература, език, култура и писането на френски. Жури са ученици, изучаващи езика, и студенти по френска филология. Те прочитат четири заглавия, достигнали до третия кръг на селекцията на Академия Гонкур и платформата Culturetheque на Френския институт, дебатират и избират книгата, която получава титлата \"Изборът на Гонкур в България\". През 2018 г. Яник Енел грабна сърцата на българските ученици и безусловно спечели. Сега авторът пристига, за да представи книгата си у нас и да ръководи избора за втория \"Гонкур в България\".", "date": "2019.03.19", "title": "Среща с Яник Енел в зала \"Славейков\""}
{"url": "https://duma.bg/detskiyat-radiohor-s-proleten-kontsert-n187778", "text": "Детският радиохор ще изнесе пролетен концерт на 20 март. Събитието ще се състои в столичната зала \"България\" от 19 ч. и е по повод 59-ата годишнина от създаването на прочутата формация. Главен диригент e Венеция Караманова, диригент Теодора Димитрова. Гост-солист ще бъде Жана Костова - сопран. Ще бъдат представени творби от Христо Недялков, Парашкев Хаджиев, Чайковски, Моцарт, Едвард Григ, Гаетано Доницети, Клод Дебюси, Анри Бети, Рютаро Киношита и др. ", "date": "2019.03.19", "title": "Детският радиохор с пролетен концерт "}
{"url": "https://duma.bg/taseva-s-palen-komplekt-v-kiev-n187765", "text": "Катрин Тасева спечели златен медал във финала на лента на турнира Гран при по художествена гимнастика в украинската столица Киев. Грацията ни направи страхотно състезание и завърши с пълен комплект медали, след като взе сребро в многобоя и бронз във финала на обръч. Българската гимнастичка игра последна съчетанието си на лента във финала и след силно изпълнение получи най-високата оценка от 18,250 т. След родената в Самоков гимнастичка  останаха представителките на домакините Ева Мелешчук с 18,200 и Влада Николченко със 17,700 точки. На обръч Тасева завърши трета с 19,850 т. Златния медал заслужи Николченко с 20,900 т., а сребърното отличие взе рускинята Екатерина Селезньова с 20,750. На топка Тасева направи две изпускания и със 17,700 т. остана на седмо място, а на бухалки допусна по-малка грешка и завърши пета с 19,300 т. Шампионка на топка стана Екатерина Селезньова с най-високата оценка в турнира 21,050 т., а на бухалки златото взе Саломе Пажава (Грузия) с 19,700 т. Така равносметката за България на двата турнира в Киев е 8 медала - пълен комплект за Катрин Тасева в Гран при и 5 бронзови отличия на съпътстващия турнир \"Дерюгина къп\" за девойки, жени и ансамбъл девойки. Трето място зае Вая Драганова на бухалки при жените, две трети места на Ева Брезалиева в многобоя при девойките и на финала на лента, трето място отборно девойки и трето място на ансамбъла девойки на финала с 5 обръча. „Мисля, че всички български гимнастички сме много конкурентоспособни и то не само на рускините, а на абсолютно всички“, заяви при завръщането си у нас Катрин Тасева.", "date": "2019.03.19", "title": "Тасева с пълен  комплект в Киев"}
{"url": "https://duma.bg/boksorite-ni-vtori-po-medali-v-evropa-n187767", "text": "Мъжкият ни национален отбор по бокс зае второ място в класирането по медали на европейското първенство до 22 години във Владикавказ. Бойците ни, водени от кубинеца Жоел Арате, спечелиха 1 златен и 1 сребърен медал. Шеста европейска титла спечели Даниел Асенов-Тайсъна (52 кг), след като на финала съкруши с 5:0 гласа Киърън Макдоналд (Анг). При 56-килограмовите пък по-малкият му брат Боян загуби на финала с 0:5 от  Сергей Ярулин (Рус). Домакините от \"Сборная\" са лидер по медали със 7 златни отличия. Общо 23 страни спечелиха отличия на еврошампионата, в който бяха раздадени общо 20 комплекта медали.  В общото класиране България заема пето място с по 1 златен, сребърен и бронзов медал (на Еми-Мари Тодорова (48 кг). В него доминацията на руснаците е още по-впечатляваща - 12 златни, 2 сребърни и 1 бронзов медали.", "date": "2019.03.19", "title": " Боксьорите ни втори по медали в Европа   "}
{"url": "https://duma.bg/ako-ne-davash-za-vhoda-shte-plashtash-v-obshtinata-n187793", "text": "Огромна подкрепа намира сред хората идеята таксите за управление и поддръжка на входа, които са дължими и неплатени към етажната собственост, да се подават към общината, която да ги събира впоследствие заедно с местните данъци и такси. Това е сред предложенията за промяна на Закона за етажната собственост, публикувани за обсъждане от МРРБ. Според Гергана Благиева, директор на дирекция \"Жилищна политика\" в МРРБ, всички получени предложения ще бъдат подложени на дискусия.  \"В момента собствениците на имоти имат повече права, отколкото задължения, и е много трудно налагането на санкция към собственик, който не изпълнява решенията на общото събрание в етажната собственост и който не плаща дължимите такси за управление и поддръжка на общите части в сградата и гласуваните такси за фонд \"Ремонт и обновяване\", казва Благиева, цитирана от МРРБ. Затова се предлага завишаване на задълженията на собствениците и увеличаване правата на общото събрание за санкции към неизрядните собственици. Ефектът, който търсим, е изпълнението и контролът за изпълнение на правилата за управление и поддръжка на общите части в сградата да се повиши, както и да се повиши ангажираността към собствеността.  До 15 април събираме предложения, които ще бъдат обсъждани за включване към новите текстове на закона, коментира Благиева. Активността на гражданите е много голяма, всеки ден се получават по 10-15 предложения по темата. Голяма част от тях са свързани със санкции за неизрядните собственици и регистрацията на етажната собственост в общинските администрации. Има предложения да отпаднат таксите за асансьор за живеещите на първи и втори етаж, но това не е добро решение, обясни Благиева. По тази логика, живеещите на първия етаж трябва да бъдат изключени от поддръжката на покрива, но той е обща част и средствата за него се дължат от всички живущи. Затова ще търсим механизъм за по-справедливо разпределение на таксите в зависимост от етажа и дела в общата собственост, каза тя.", "date": "2019.03.19", "title": "Ако не даваш за входа, ще плащаш в общината"}
{"url": "https://duma.bg/holandiya-pochita-pametta-na-zhertvite-ot-utreht-n187819", "text": "Знамената на всички държавни институции в Холандия ще бъдат спуснати наполовина днес в памет на жертвите от Утрехт. Трима души загинаха, а петима бяха ранени вчера при стрелба в трамвай в холандския град. Все още не е ясно дали нападението е тероритичен акт или е свързано с конфликт между роднини. Снощи полицията арестува стрелеца - 38-годишен турчин. По-късно бе съобщено за задържани и двама заподозрени. Според министъра на вътрешните работи на Холандия Ферд Граперхаус, още е рано да се каже дали заподозреният е имал терористичен мотив и апелира да се изчакат резултатите от независимото разследване на уликите. Холандският премиер Марк Рюте заяви пред журналисти, че по случая все още остават много въпроси, но изрази увереност, че случилото се няма да засегне провеждането на изборите за съвети на провинциите, планирани за 20 март.", "date": "2019.03.19", "title": "Холандия почита паметта на жертвите от Утрехт"}
{"url": "https://duma.bg/bili-sme-s-edni-gardi-pred-sarbiya-za-zavoda-na-folksvagen-n187792", "text": "Решение къде да построи новия завод за автомобили в Източна Европа германският автомобилен концерн \"Фолксваген\" (VW) ще вземе в края на май. В момента проучването на най-подходящи за целта страни е в етап, в който кандидатите са ограничени до четири. В следващия две страни ще отпаднат и накрая ще се избере по-добрата от тях. Четирите държави са България, Сърбия, Румъния и Турция, като в момента лек превес има България, съобщава \"24 часа\". Инвестицията е за 1,4 милиарда евро и отваря 5000 работни места. Първите автомобили ще излязат от новия завод през 2023 година. Най-вероятно това ще са модели на шкода и сеат. Основните критерии при подбора са три: цена и квалификация на работната ръка, цена на енергията и инфраструктура. Унгария и Полша са отпаднали още при предишните проучвания. Причината е, че там работната ръка е по-скъпа. Подобен проблем има и Румъния. Тя е членка на ЕС, има опит в автомобилостроенето, но няма подходяща инфраструктура. В страната липсват магистрали. Турция не е член на ЕС, а все по-опънатите отношения между ЕС и Анкара са охладили доста интереса на германците. Основният недостатък на Сърбия е, че не е член на ЕС, и това усложнява малко повече износа на коли. От друга страна, фактът, че не е член, й дава друго предимство - държавата може да подсигури инвестицията с финансови гаранции, за които няма таван. Сърбия е по-близо до Германия от България и има опит в автомобилостроенето. Предимствата на България са перфектното място за завод на мястото на \"Кремиковци\", който е точно до летището. Магистралите и ниските работни заплати са друг плюс. Също и фактът, че като член на ЕС страната е част от общия пазар и няма никакви пречки пред производство, внос и износ с другите страни членки. България има и много тесни търговски връзки с Германия, немският език е популярен и се говори от немалко българи, в София се стичат квалифицираните кадри от цялата страна. Освен Кремиковци кандидат за завод е и преживяващият икономически бум Пловдив.", "date": "2019.03.19", "title": "Били сме с eдни гърди пред Сърбия за завода на \"Фолксваген\""}
{"url": "https://duma.bg/ah-kolko-kachestveno-raboti-parlamentat!-n187782", "text": "Цветан Цветанов в прав текст обяви, че за ГЕРБ е много изгодно да си работи в парламента без БСП. Истина казва човекът. През изминалата седмица в парламента депутатите от ГЕРБ отново се извъртяха на 180 градуса. След Изборния кодекс те се отметнаха и за промените в Закона за вероизповеданията. Цветанов обясни как между първо и второ четене ГЕРБ ще предложи да отпадне данъчната амнистия и да се разсрочи плащането на 8 млн. лв. дълг на мюфтийството към държавата. А с оспорването на амнистията, законът, видите ли, придобил политически оттенък. Нито един журналист не попита председателя на ПГ на ГЕРБ защо от стенограмата на заседанието на комисията от декември 2018 г. Красимир Велчев изрично посочва, че текстът в заключителните разпоредби е \"политическо решение\"... След като приеха скандалните текстове, Цветанов се изцепи, че те не били противоконституционни, понеже по Конституция парламентът има право да взема решения за амнистия. Само че, в чл. 84, т.13 на Конституцията не става дум за данъчна амнистия. Само президентът може да опрощава несъбираеми вземания (чл. 98), като се подпомага от експерти, комисии и от заинтересованите страни. В приетото от мнозинството депутати изменение на Закона за вероизповеданията липсва подробна обосновка, както и какви, за какво и колко са точно задълженията на Главното мюфтийство. Не е допуснато предварително обществено обсъждане, липсва оценка на въздействието. А Цветанов маже очи публично, че \"Всеки един въпрос, свързан с вероизповеданията, е свързан и с националната сигурност\"... Е, като заменят амнистията с разсрочване, как ще пазим националната сигурност? Председателят на БСП Корнелия Нинова го заяви категорично: \"Новото предложение е завоалирано старо. Едно разсрочено за 50 години задължение например е опрощаване\".  Парламентът прие нови промени и в Закона за концесиите, в тях коалицията ГЕРБ, ДПС, ОП откровено лобира в полза на концесионера, като обрича държавата и нас, данъкоплатците, на огромни неустойки в случай, че следващо правителство отмени дадена концесия. Има ли общо това с националните интереси? В четвъртък от НС изскочи още една новина - че \"Воля\" също напуска парламента. След излизането на БСП Марешки крепеше кворума, понеже ДПС държеше кворума да осигурява мнозинството, а депутатите от движението да участват в заседанията, само ако го им кворума от 121 депутати. Оттук нататък заседания няма да може да се провеждат без ДПС. Марешки заяви, че ролята на партията му била да осветява манипулациите и да сваля маските на политиците. Не му повярваха както Валери Симеонов, така и Цветанов, който щял да \"разговаря\" с него... Е, вечерта в четвъртък Марешки обясни, че няма да напуска парламента, щели да ходят на работа, но да не участват в дебати по дребнотемия. Невчесаните мисли на аптекаря-политик продължиха да пълнят сутрешните блокове и в петък, от които се разбра единствено, че \"Воля\" и целият български народ изхвърлили от правителството Валери Симеонов. На въпрос какво ще искат от правителството Марешки рече: полицай във всяко село, заплати за учители, лекари и полицаи. Управлението на ГЕРБ \"и Ко\" получи оглушителен шамар и от Вашингтон. В годишния доклад на Държавния департамент на САЩ за правата на човека се констатира неефективна съдебна система и корупция в България. Съдът и прокуратурата работят под натиска на управляващото мнозинство, натиск има и върху свободата на словото. Дават се примери с позорното показно задържане на кмета на столичния район \"Младост\" Десислава Иванчева. Споменават се протестите на майките на деца с увреждания, както и безхаберието на охранителните органи към сигнали за насилие срещу граждани от малцинствените групи (турци и роми). В доклада се сочи, че \"Обединените патриоти\", част от управляващата гарнитура, с риториката си насаждат омраза в обществото.  В петък първият опит за кворум в 9.08 минути завърши с регистрация на 119 народни представители. Депутатите от ГЕРБ поглеждаха към задните редове на залата - там бе само един представител на \"Воля\", от ДПС също не влязоха. Втора регистрация бе обявена от Цвета Караянчева за след десет минути. Тогава уж напусналата \"Воля\" се появи и кворумът бе спасен. Ето така се прави политика. И всичко си дойде на мястото - мнозинството прие промените в Изборния кодекс, остави непроменен текстът, че избирателните комисии вземат решение с обикновено мнозинство, а не с две трети от гласовете. Остава да се види дали омбудсманът Мая Манолова или президентът ще сезират Конституционния съд. А имитацията на парламент ще продължи.   ", "date": "2019.03.19", "title": "Ах, колко \"качествено\" работи парламентът! "}
{"url": "https://duma.bg/geopolitikata-na-moni-pasi-n187783", "text": "  контраадмирал о.з. В Черно море бяха обстреляни и арестувани два военни катера и един буксир на Украйна, нарушили териториалните води на Русия в района на Керченския пролив. Още същия ден ЕС и НАТО обявиха Русия за агресор. Никакви доказателства не бяха нужни, достатъчно бе, че Порошенко заплака и трябваше да бъде утешен с бой по вечния виновник Русия. С всичко това вече свикнахме. Свикнахме при подобни кризисни моменти и с прозренията на геополитика Соломон Паси. Преди седмица кресчендото на Паси стигна до миролюбивия вопъл САЩ да разположат у нас ядрено оръжие. За повече НАТО в Черно море и повече бази на САЩ у нас той отдавна мечтае. \"Като човек на точните науки\" отечественият геополитик преди време бе открил математическа зависимост на последователността на руските \"актове на агресия\": от конфликта с Грузия до конфликта в Керченския пролив те били през 8, 4, 2 години. Чиста прогресия, която позволява на Паси да предвиди следващата стъпка на руската \"агресия\" утре, най-късно в други ден. За тази цел Русия притежава флот в Черно море, многократно надвишаващ флотите на останалите черноморски държави. Това положение е нетърпимо и като истински геополитик Паси, наричан Мони, прецапа Черно море със зелените си маратонки от Керч до натовските брегове на България и посочи изхода: спешно разгръщане на военноморски бази на НАТО в Черно море и задължително в районите на Бургас и Варна. \"Защото с Русия трябва да се говори с уважение и сила\", така каза стратегът Паси. Не му и минава мисълта, че \"със сила\" са опитвали да говорят с Русия още тевтонците от времето на Александър Невски, френският император Наполеон, Хитлерова Германия, и че резултатите от прилагането на тази сила са печални. Не това е пътят да се решават проблемите.  Защо ли на видният атлантик не му иде на ум, че политиката на нарастване на напрежението и враждебността срещу Русия има друг подтекст - тя подхранва военнопромишления комплекс на САЩ с все нови и нови оръжейни поръчки, които осигуряват задокеанско благополучие, плащано от нас. Да не би Соломон Паси да е нещо като дистрибутор за военния пазар на САЩ в България? Паси направи и друго важно откритие: санкциите, които САЩ и ЕС налагат на Русия, са контрапродуктивни и само я принуждават да усъвършенства своите технологии, правят я независима от европейската и американската икономика. В крайна сметка я правят по-силна. А нали сами разбирате, че ние - НАТО и ЕС - искаме Русия да е по-слаба. Тук Паси е абсолютно прав, но с едно уточнение: той плагиатства от Путин, понеже същото руският президент повтаря години наред. Отбележете само развитието на аграрния сектор в Русия, на високотехнологични производства като самолетостроенето, ракетостроенето, ядрените технологии. За успехите на Русия у нас се мълчи, то е \"фалшива новина\", нали разбирате.  Какво ще ни каже Соломон Паси до болка е ясно, още преди да си е отворил устата. Днес да обвиняваш Русия за каквото ти дойде на ум, е лесна работа. Та нали това иска \"големият брат\", то е не просто позволено, то е път към просперитет. Липсата на каквито и да било доказателства за обвинения срещу Русия превръща приказките на апологети като Паси в нещо като махленска разговорка. Българската външна политика се гради на внушения от външни сили, на приемане на чужди решения в ущърб на България, на сляпа русофобия. Този слугинаж обаче превръща България в марионетка на САЩ и в мишена за ответни удари. А това вече е недопустимо.  ", "date": "2019.03.19", "title": "Геополитиката на Мони Паси"}
{"url": "https://duma.bg/btr-s-13-izyavi-na-stariya-kontinent-n187769", "text": "\"Б.Т.Р.\" започва европейската си обиколка на 21 март, като по време на турнето групата ще представи новия си албум \"Невидими стени\" с 13 концерта в Германия, Чехия, Франция, Италия и Испания. През март музикантите ще забият на 21-ви в Прага, на 22-ри в Хановер, на 23-ти в Хамбург, на 24-ти в Бремен, на 29-и в Мюнстер, на 30-и в Кьолн, на 31-ви в Щутгард. През април ще свирят на 5-и в Милано, на 6-и в Лион, на 7-и в Барселона, на 10-и в Памплона, на 12-и в Мадрид, на 13-и във Валенсия. В момента от \"Б.Т.Р.\" са в активна подготовка на нов клип, но пазят в тайна на коя песен е. Това, което са готови да споделят, е само датата на премиерата му - 19 април, в City stage София, когато ще е финалният концерт от европейския тур на групата, на който ще бъде представено и най-актуалното видео. \"Невидими стени\" е 12-и студиен албум на групата и е доста популярен. Първото му издание се изчерпва за по-малко от три месеца и сега е с нов тираж. Но продажбите не са единственият индикатор. За успеха на \"Б.Т.Р.\" говорят безброй съобщения във фейсбук страницата на групата, като хората благодарят и споделят своите впечатления от песните. Най-харесвани от феновете засега се оказват \"Моята сила\" и акустичната балада \"Ела\". Самите музиканти също си имат фаворити от тавата: Наско предпочита \"Никога преди\", Славчо - \"Легенда\", Илиян - \"Подемните реки\", а Иван - \"Тези дни\". Провокирани от интереса и симпатиите на феновете, от \"Б.Т.Р.\" са решили да направят клипове на всяка от песните в \"Невидими стени\". Досега са факт видеата на две от тях - \"Моята сила\" с режисьор Асен Блатечки и \"Никога преди\" на Петър Петров. https://www.youtube.com/watch?v=iSyvAqvbylY https://www.youtube.com/watch?v=4rcD2TnXEBw https://www.facebook.com/btr.bg/", "date": "2019.03.19", "title": " \"Б.Т.Р.\" с 13 изяви на Стария континент "}
{"url": "https://duma.bg/gigantska-ruska-valenka-vleze-v-knigata-na-gines-n187770", "text": "Гигантска валенка, изработена от близо 500 кг овча вълна, влезе в Книгата с рекордите на Гинес. Специфичната руска обувка - нещо средно между вълнен чорап и ботуш, повече от две години се бори да получи признание от световната институция, регистрираща необичайни постижения. Обаче снимка на руския президент Владимир Путин, обут с валенки, изиграва ключова роля в тази битка. Кадърът бе изпратен до централата на \"Гинес\" и най-сетне рекордът бе признат. Арт валенката е дело на младата художничка Валерия Лошак от Санкт Петербург. За първи път е била показана на хепънинг в туристическо селище близо до града. По ирония на съдбата, точно тогава е завалял дъжд, но валенката е останала суха, а авторката е получила първите си аплодисменти от публиката. \"Вътре могат да влязат пет човека! В гигантската валенка можеш да погледнеш небето, да поразсъждаваш върху живота!\", споделя вълненията си Валерия.", "date": "2019.03.19", "title": " Гигантска руска валенка влезе в Книгата на Гинес"}
{"url": "https://duma.bg/antani-ivanov-e-sred-nay-barzite-10-studenti-v-sasht-n187745", "text": "Антъни Иванов е с деветото най-бързо време на 200 ярда бътерфлай в студентското състезание на САЩ - NCCA. Търновецът подобри рекорда на университета си \"Вирджиния Тех\" в дисциплината 200 ярда бътерфлай и за него предстои участие на шампионата на NCCA с норматив А в Остин, Тексас (27-30 март). В Грийнсбъро 19-годишният талант записа време от 1:41,28 минута и завоюва бронзовия медал. След приключването на състезанията във всички студентски конференции, резултатите сочат, че този на българина е деветият най-добър в САЩ. Резултатът на 200 ярда на Антъни му позволява да участва и на 100 ярда бътерфлай.", "date": "2019.03.19", "title": "Антъни Иванов е сред най-бързите 10 студенти в САЩ"}
{"url": "https://duma.bg/grisho-shte-igrae-v-mayami-n187748", "text": "Григор Димитров ще участва на \"Мастърс\"-а в Маями, който започва в сряда. Първата ракета на България вече е 29-и в световната ранглиста. Той бе изместен от французина Жил Симон (№27). Хасковлията остана с 1300 т., след като не е играл в турнири от два месеца след отпадането си на  1/8-финал на Откритото на Австралия. Гришо е с контузия в дясното рамо, заради която пропусна надпреварите в Ротердам, Акапулко и \"Мастърс\"-а в Индиън Уелс, където дори участва в жребия. Така той отложи завръщането си на корта за Маями и от седмица вече тренира на кортовете във Флорида. Димитър Кузманов запазва 325-о място с 86 т., Александър Лазов се изкачва с 4 позиции до №477 с 28, а Александър Лазаров също прогресира с 2 места до №486 с 21 т. Убедително води Новак Джокович (Сър) 10 990, пред Рафаел Надал (Исп) 8725, Александър Зверев (Гер) 6630, а шампионът от Индиън Уелс Доминик Тийм (Ав) прогресира с 4 места и вече е №4 с 4755 т. Пети остана финалистът Роджър Федерер (Швейц) с 4600 т. След като спечели своя 100-тен турнир, ЛМаестрото загуби втори пореден финал в Калифорния. Този път той допусна обрат с 6:3, 3:6, 5:7. За 25-годишния Тийм \"Мастърс\" титлата е първа в кариерата. Той е първият австриец след Томас Мустер, който през 1997 г. спечели турнир \"Мастърс 1000\". Тийм е и седмият различен тенисист, който печели първа \"Мастърс\" титла от последните 15 турнира от най-високата категория след Александър Зверев, Григор Димитров, Джак Сок, Хуан Мартин Дел Потро, Джон Иснър и Карен Хачанов. Общо 19-те турнира през годината от календара на АТП имат 19 различни победители.", "date": "2019.03.19", "title": "Гришо ще играе в Маями"}
{"url": "https://duma.bg/shifrin-s-rekord-po-prihodi-ot-nagradni-fondove-n187746", "text": "Микаела Шифрин е спечелила рекордните 886 хиляди швейцарски франка (885 хиляди долара) от наградни фондове по време на Световната купа по ски. Американката записа безпрецедентните до сезона в история 17 успеха в една кампания. На второ място е Петра Влъхова (Слвк) с 428 000. При мъжете лидер по спечелени пари е Марсел Хиршер (Ав), който заслужи осми пореден Голям кристален глобус. Австриецът ще получи 565 000 швейцарски франка. Алберт Попов прибира 12 773, което се равнява на около 22 000 лв.", "date": "2019.03.19", "title": "Шифрин с рекорд по приходи от наградни фондове"}
{"url": "https://duma.bg/levski-izgoni-martin-polachek-n187750", "text": "Левски изгони вратаря Мартин Полачек. Договорът на словака беше скъсан по взаимно съгласие. Двете страни преговаряха от началото на януари, защото Полачек не искаше да си тръгва от \"Герена\". По всяка вероятност той се е съгласил на неустойка. Той се оказа ненужен в Левски, който вече разчита на Николай Михайлов и Николай Кръстев за резерва. Наскоро със \"сините\" разтрогна и Божидар Митрев.", "date": "2019.03.19", "title": "Левски изгони Мартин Полачек"}
{"url": "https://duma.bg/kobrata-hvali-tezhka-kategoriya-v-boksa-n187744", "text": "Кубрат Пулев похвали тежката категория в професионалния бокс. Българинът смята, че тя вече е вълнуваща заради наличието на няколко силни състезатели. \"Сега е по-интересно, защото има много добри боксьори, а не като преди, когато (Владимир) Кличко държеше всички титли\", каза в интервю на английски пред NBC Пулев. В събота в Коста Меса, Калифорния, той излиза срещу Богдан Дину (Рум), като смята срещата за подготовка за мач срещу световния шампион Антъни Джошуа (Вбр). Българинът отново се самоопредели като по-бърз, по-техничен и по-умен от Джошуа. \"Имам нужда от добра подготовка, от добър спаринг партньор и след това мога да го направя (да победи световния шампион). Виждам грешките му, защото всеки човек греши - някои повече, някои по-малко\", допълни Пулев.", "date": "2019.03.19", "title": "Кобрата хвали тежка категория в бокса"}
{"url": "https://duma.bg/bozhidar-kraev-mozhe-da-se-varne-na-gerena-n187751", "text": "Левски може да си върне юношата Божидар Краев. Нападателят вече не попада в плановете на датския шампион Мидтиланд, който през лятото ще гледа да се раздели с българина. Заради статута на резерва врачанинът вече не получава повиквателни за националния отбор. 21-годишният офанзивен футболист беше привлечен от Левски срещу 3 млн. крони (402 000 евро) през лятото на 2017 г., но така и не успя да се утвърди в състава. Краев може да бъде преотстъпен под наем на \"сините\".", "date": "2019.03.19", "title": "Божидар Краев може да се върне на \"Герена\""}
{"url": "https://duma.bg/britanskata-grupa-entar-shikari-priklyuchva-turneto-si-v-8-ruski-grada-n187774", "text": "Москва Cлед успешните си гастроли в Москва и Санкт Петербург през 2017 г. британската алтърнатив/пост-хардкор/електро рок банда \"Ентър шикари\" отново посети Русия. Този път - за да направи най-дългото си турне, започнало на 7 март от Москва, последваха Санкт Петербург, Нижни Новгород, Краснодар, Екатеринбург, Ростов на Дон, Красноярск и Иркутск, където ще завърши на 20 март. Групата е създадена през 2003 г. в Сейнт Олбанс, Хардфордшър, Източна Англия. В нея са Руу Рейнолдс - ръководител на групата, вокал и китара, Крис Батън - бас китара, Рори Клулоу - китара, Роб Ролф - барбани. Дебютният им албум \"Take to the Skies\" излиза през 2007 г. и заема четвърто място в \"Official UK Album chart\". Същата година те правят първото си турне из Северна Америка. През 2009 г. приключват работата си за втория албум \"Cjmmon Dreads\" и тръгват на гастроли в Англия и Европа. Третият албум \"A Flash Flood of Colour\" се появява през 2012 г. През януари 2015-а групата обявява излизането на четвъртия си диск \"The Mindsweep\". През 2017 г. анонсира своя нов албум - студийния \"The Spark\". Той донася на бандата наградата \"Kerrang! Awards 2018\" в категорията \"Най-добър албум\". Още с появата си на концертните сцени музикантите нарушиха общоприетите представи за музикалните жанрове, стилове и направления, обединявайки ги в хардкор, пост-хардкор и металкор. Групата е ярък пример за това как можеш да станеш световноизвестен, без да се подчиняваш на изискванията на музикалната индустрия, оставайки верен на себе си. Те са независими и успешни. Тяхната музика отдавна е завладяла сърцата на стотици хиляди почитатели по света. Всичките албуми на групата веднага след излизането им влизат в топ 5 в британския хит парад. Цялата група пристигна на пресконференция в ТАСС преди турнето. Момчетата споделиха впечатления от предишните си концерти в Русия и признаха, че с нетърпение очакват срещите си с руските меломани. За тазгодишния гастрол музикантите от \"Ентър шикари\" са подготвили съвсем ново шоу.", "date": "2019.03.19", "title": "Британската група \"Ентър шикари\" приключва турнето си в 8 руски града"}
{"url": "https://duma.bg/cherna-gora-idva-bez-dve-ot-zvezdite-si-n187752", "text": "Черна гора ще играе без две от големите си звезди в квалификацията за Евро 2020 срещу България. Двубоят е в петък от 19.00 часа на стадион \"Васил Левски\". При събирането на черногорските национали стана ясно, че асовете Стефан Йоветич и Стеван Савич са контузени и са били освободени от лагера. Нападателят на Монако и защитникът на Атлетико Мадрид отпадат от сметките на селекционера Любиша Тумбакович не само за срещата с България, но и за мача с Англия, който ще се играе в понеделник в Подгорица. Преди дни специалистът обяви група от 28 футболисти за двете срещи, но Савич и Йоветич отпадат от списъка. \"Трудно може да се опише колко важни са за нашия отбор Савич и Йоветич като опит и като качества. Те допринасят много за атмосферата в състава, за позитивната енергия. Отсъствието им ще бъде голям удар за нас. За съжаление още от световните квалификации и след това в Лигата на нациите страдахме от контузии и отсъстващи играчи, но не сме търсили извинение или алиби. Няма да го правим и този път. Стартираме европейските квалификации с големи амбиции, мотивация и желание. Такава е нашата настройка. Очакваме много трудни мачове срещу България и Англия, но нашата цел е да постигнем положителни резултати и в двете срещи\", каза Тумбакович.", "date": "2019.03.19", "title": "Черна гора идва без две от звездите си "}
{"url": "https://duma.bg/levski-s-nad-30-mln-lv-dalgove-n187753", "text": "Изпълнителният директор на Левски Павел Колев коментира думите на Венцеслав Стефанов, който наскоро заяви, че \"сините\" дължат точно 39 825 000 лева. Според шефа на клуба от \"Герена\" обаче цифрите, изнесени от собственика на Славия, не са верни. \"Не бих искал да коментирам думите на Стефанов. Цифрата, казана от него, не отговаря на истината. Реалната цифра на дълговете е доста по-ниска. Сумата е над 30 милиона лева, но в никакъв случай цифрата не е тази, която цитира Стефанов. Аз нямам представа той откъде има тази информация\", заяви пред \"Блиц\" Колев. \"Едва ли някой се съмнява, че когато холдинг от мащаба на \"Нове\" застане зад клуб като Левски, то отборът може да има проблеми с бюджета. От тази гледна точка \"черните дни\" за Левски и финансовата криза официално са приключили, въпреки че все още има да се чистят доста задължения. Идването на Васил Божков и ангажирането му с Левски подсказва, че нещата в Левски ще се променят положително. Компаниите на г-н Божков от гледна точка на бизнес законите са перфектни и са показали, че са ефективни. Целта е да направим това и в Левски. Разбира се, има футболни специфики, които отличават футболния бизнес от бизнеса въобще, но принципите са едни и същи. До края на този сезон и докато има теоретични шансове, Левски ще се бори да стане първи. Следващият сезон ще започнем с идеята да се борим за титлата. Със сигурност. Но искам да подчертая, че целите, които градим са на здрава основа, а за клуб като Левски да не се бори за титлата би било несериозно. Аз съм сигурен, че през следващия сезон Левски ще стои много по-добре не само на терена, но и извън него и ще има всички аргументи да оспорва титлата на другите отбори в България\", допълни Колев.", "date": "2019.03.19", "title": "Левски с над 30 млн. лв. дългове"}
{"url": "https://duma.bg/nova-shkola-v-natfiz-n187775", "text": "Първото издание на школата \"Правилен изговор за осем урока\" към НАТФИЗ завърши успешно през декември 2018 г. Тя се провежда веднъж седмично, с времетраене два учебни часа, под ръководството на доц. д-р Катерина Илкова. Максимален брой курсисти - 6. Методът отчита индивидуалните особености в говора на всеки курсист и предлага нови решения за преодоляване на неточно учленяване на звуковете. Досега той е прилаган успешно при хора, в чиито професии комуникацията е решаваща за успешна реализация. Със съответни промени методът е използван успешно и при работа с деца от различни възрасти. Записвания - на билетната каса на НАТФИЗ.", "date": "2019.03.19", "title": "Нова школа в НАТФИЗ"}
{"url": "https://duma.bg/retsital-posveten-na-svetovniya-den-na-poeziyata-n187776", "text": "СНБП ще участва с поетично-музикален рецитал, посветен на Световния ден на поезията, на 21 март от 17.30 ч. в Мраморното фоайе на Столичната библиотека. БАНИ, СБП и СНБП организират дискусионен разговор на тема \"Проблеми на съвременната българска литература\" на 25 март, понеделник, от 14 ч. в салона на Славянското дружество в София, ул. \"Славянска\" 6.", "date": "2019.03.19", "title": "Рецитал, посветен на Световния ден на поезията"}
{"url": "https://duma.bg/datata-n187781", "text": "СВЕТОВЕН ДЕН НА СОЦИАЛНИТЕ РАБОТНИЦИ. Отбелязва се от 2007 г. през третия вторник на март по инициатива на Международната федерация на социалните работници в знак на признателност към приноса им за благото на световната общност. Мотото на деня за 2019 г. е \"Насърчаване на човешките отношения\". 1809 - РАЖДА СЕ НИКОЛАЙ ВАСИЛИЕВИЧ ГОГОЛ, РУСКИ ПИСАТЕЛ И КОМЕДИОГРАФ (УМИРА 1852 Г.). Признат класик на руската литература. Най-известната му творба е романът \"Мъртви души\", разглеждан от мнозина като първия модерен руски роман. Последните му думи са \"Ще се смея през сълзи\".   1813 - РАЖДА СЕ ДЕЙВИД ЛИВИНГСТЪН, АНГЛИЙСКИ МИСИОНЕР И ПЪТЕШЕСТВЕНИК (УМИРА 1873 Г.). Посвещава живота си на Африка, изминавайки предимно пеша над 50 000 км. Открива водопада Виктория, висок 120 м. Като лекар описва редица тропически болести - тропическа язва, скорбут и малария. 1926 - РАЖДА СЕ ТОШКО КОЗАРЕВ, АКТЬОР И ЦИРКОВ КЛОУН (УМИРА 2003 Г.). Участва в създаването на първия български тематичен цирков спектакъл. Героят му много прилича на Хитър Петър - с китка зад ухото, хармоника и магаре, и го превръща в символ на българския клоун за няколко поколения. Тошко умира на 77 години, забравен от хората, въпреки че е носител на най-високото отличие за циркова клоунада - \"Сребърната маска на Грок\". 1958 - В СТРАСБУРГ СЕ ОТКРИВА ПЪРВОТО ЗАСЕДАНИЕ НА ЕВРОПЕЙСКИЯ ПАРЛАМЕНТ. ЕП е единствената пряко избирана институция, която представлява гражданите на Европейския съюз. Заедно със Съвета на ЕС той осъществява законодателната власт на ЕС. 1982 - НАЧАЛО НА ФОЛКЛАНДСКАТА ВОЙНА. Конфликтът е между Аржентина и Великобритания във връзка със спора им за Фолкландските острови (наричани от Аржентина Малвински) и Южна Джорджия и Южни Сандвичеви острови. На тази дата 50 аржентински войници слизат на о. Южна Джорджия и издигат аржентинското знаме. Макар и изненадани, англичаните реагират веднага. След сблъсъци, довели до 255 убити британци и 649 аржентинци, британците си връщат островите. 1987 - УМИРА ЛУИ ДЬО БРОЙЛ, ФРЕНСКИ ФИЗИК (Р. 1892 Г.). Нобелов лауреат за физика за 1929 г. и пожизнен секретар на Френската академия на науките. Има принос към теорията на светлината - според него светлината е вид лъчиста енергия с електромагнитен характер. 2003 - НАЧАЛО НА ВОЙНА В ИРАК. Малко след 22 ч. американско време Джордж У. Буш се обръща към американската нация и обявява началото на въздушни удари срещу цели в Ирак. Войната започва на 20 март 2003 г., когато САЩ и Великобритания атакуват по въздух, суша и море, подкрепени от Австралия, Дания, Полша и Испания. Освен САЩ, в Ирак жертви дават още над 20 държави, сред които и България - 13 убити.", "date": "2019.03.19", "title": "Датата"}
{"url": "https://duma.bg/prokuraturata-poiska-dozhivoten-zatvor-za-ubietsa-na-viktoriya-marinova-n187822", "text": "Доживотен затвор пледира прокуратурата по делото срещу Северин Красимиров, обвинен в убийството на журналистката Виктория Маринова в Русе. 21-годишният подсъдим получи три обвинения - за блудство, изнасилване и умишлено убийство. Припомняме, че Виктория Маринова бе открита брутално убита в парк в Русе през октомври миналата година. Полицията залови Красимиров няколко дни след това в Германия, той направи самопризнания, но с твърдението, че е употребил наркотични вещества и алкохол и не е знаел какво върши. Днес държавното обвинение внесе в Окръжния съд в Русе обвинителния акт срещу него.", "date": "2019.03.19", "title": "Прокуратурата поиска доживотен затвор за убиеца на Виктория Маринова"}
{"url": "https://duma.bg/vlastta-speshno-se-zagrizhi-za-oshtetenite-pensioneri-n187820", "text": "Над 30% от хората, които ще се пенсионират тази година, ще бъдат сериозно ощетени заради новата формула, по която се изчисляват пенсиите. Заради отпадането на трите най-добри години при изчисляването на коефициента, близо 12 000 души ще получат буквално в пъти по-ниски пенсии. Признанието направи още вчера социалният министър Бисер Петков, цифрата потвърдиха по-късно и от НОИ. Въпреки че реформата бе приета още при второто правителство на Бойко Борисов, властта чак сега осъзна, че огромна част от новите пенсионери ще бъдат сериозно ощетени. Спешно премиерът Борисов привика при себе си социалния министър Бисер Петков, синдикатите и ръководителя на НОИ Ивайло Иванов. Според изчисленията на Осигурителния институт новата формула ще спести на бюджета 9 млн. лева за година. Освен това близо 57% от новите пенсионери ще имат увеличение на пенсиите по новата формула, а за 12 на сто няма да има промяна. Експерти обаче са на мнение, че новата формула ощетява много хора, а  отпадането на трите години с най-добър осигурителен доход при изчислението на пенсиите не е въведено с ясни аргументи. Премиерът разпоредил на експертите да няма намалени пенсии, се разбра след разговора на \"Дондуков\" 1. На него присъствал и вицепремиерът Томислав Дончев. По-късно той съобщи пред медиите, че нито един \"нов пенсионер\" няма да бъде ощетен, нещо повече - предвижда се да бъдат отпуснати 53 млн. лв. за великденски надбавки на пенсионерите. Шефът на НОИ Ивайло Иванов пък обясни пред медиите, че, за да няма ощетени, всяка нова пенсия ще се смята и по старата, и по новата формула и ще се прилага тази, която е по-благоприятна.", "date": "2019.03.19", "title": "Властта спешно се загрижи за ощетените пенсионери"}
{"url": "https://duma.bg/slantse-i-dazhd-se-reduvat-dnes-n187818", "text": "Слънчево време преди обяд, облаци и дъжд следобед. Това ни очаква днес, като температурите леко ще се понижат.  Валежи се очакват предимно в Южна България. В северната част от страната ще е по-ветровито. Максималните температури ще са между 18 и 23 градуса.  През следващите дни се очакват захлаждане и валежи от дъжд.  В сряда температурите все още ще са между 15 и 20 градуса, но в четвъртък и петък ще се понижат още и максималните ще са между 11 и 16 градуса. През уикенда валежите ще спрат и температурите отново ще тръгнат нагоре.", "date": "2019.03.19", "title": "Слънце и дъжд се редуват днес"}
{"url": "https://duma.bg/osadiha-bivsh-zam-ministar-za-iztochvane-na-bdzh-n187817", "text": "Бившият зам.-министър на транспорта Антон Гинев отива за 11 месеца в затвора. Софийският градски съд обяви късно вчера присъдата си. Гинев, който бе част от второто правителство на Бойко Борисов, е признат за виновен за умишлена безстопанственост. Според магистратите, с действията си той нанесъл щети за над 4 млн. лева на Националната компания \"Железопътна инфраструктура\" и на Държавното предприятие \"Транспортно строителство и възстановяване\". По същото дело ефективна присъда получи и бившият директор на железопътна секция в град Русе Огнян Георгиев. Той бе осъден на 2 и половина години затвор при първоначален общ режим. 2-годишна условна присъда с 5 години изпитателен срок получи бившият депутат от ДПС Илия Илиев. Антон Гинев подаде оставка от кабинета на Бойко Борисов през юни 2016 година, след като бе привлечен като обвиняем. Според прокуратурата в качеството си на директор на НКЖИ през 2007 и 2008 година, Гинев е сключил договори за Възстановяване на отводнителните съоръжение в междугарието Моруница - Бяла с предварително определени дружества в нарушение на Закона за обществените поръчки и на основание на документи с невярно съдържание им е изплатил 4,2 млн. лева, въпреки че дейностите по договор не са били изпълнени. Адвокатите на Гинев и останалите двама подсъдими обявиха, че ще обжалват присъдата пред апелативния съд.", "date": "2019.03.19", "title": "Осъдиха бивш зам.-министър за източване на БДЖ"}
{"url": "https://duma.bg/prezidentat-nasrochi-evroizborite-za-26-may-n187821", "text": "Президентът Румен Радев подписа указ, с който насрочва за 26 май 2019 година изборите за членове на Европейски парламент, съобщиха от пресцентъра на държавния глава.  Така, българите ще гласуват за членове на Европейския парламемнт в последния ден от тридневната почивка около Деня на славянската писменост и култура. Денят на вота по традиция се пада в неделя. Страната ни трябва да излъчи 17 евродепутати. Предизборната кампания в страната официално ще започне месец преди изборите. Кандидатските листи пък трябва да бъдат регистрирани в Централната избирателна комисия (ЦИК) 40 дни преди вота.", "date": "2019.03.19", "title": "Президентът насрочи евроизборите за 26 май"}
{"url": "https://duma.bg/martin-lukov-loko-pd-iska-kupata-n187736", "text": "Миналият през школите на Славия и Левски страж смята, че е трудно да опонираме на Англия за първото място в квалификационната ни група за Евро 2020, но имаме сили да се борим с Чехия за втората позиция. \"Защо българските вратари имат проблеми, когато топката се центрира в \"мъртвата зона\" между малкото наказателно поле и дузпата? И аз имам такива наблюдения. Нямам обяснение, но е факт. Вратарската позиция играе огромна роля. Един вратар може да ти спаси цял мач, ако има ден, трябва да си подготвен във всеки един момент\", допълни бившият вратар на Дунав. Той обясни и за куриозния гол от центъра, който му вкара Тодор Неделев в последното пловдивско дерби, спечелено от Ботев с 2:0 на \"Лаута\". \"Грешен избор на позиция може би. Опитах се да предугадя ситуацията, очаквах пас от дълбочина. Но Тошко е футболист, който обича да стреля от всяка позиция, има тежък удар. Това е единствената ситуация, която \"проспах\" и не очаквах, че и оттам може да стреля. Той е сред най-неудобните футболисти, срещу които съм играл. Предпочитам да спечелим дербито на Пловдив, отколкото да бием Лудогорец в Разград. Светът обаче не свършва със загубата в дербито, просто трябва да си извадиш поуките\", завърши Мартин Луков.", "date": "2019.03.19", "title": "Мартин Луков:  Локо Пд иска купата"}
{"url": "https://duma.bg/taseva-s-palen-komplekt-medali-v-kiev-n187735", "text": "Българската гимнастичка игра последна съчетанието си на лента във финала и след силно изпълнение получи най-високата оценка от 18,250 т. След родената в Самоков гимнастичка  останаха представителките на домакините Ева Мелешчук с 18,200 и Влада Николченко със 17,700 точки. На обръч Тасева завърши трета с 19,850 т. Златния медал заслужи Николченко с 20,900 т., а сребърното отличие взе рускинята Екатерина Селезньова с 20,750. На топка Тасева направи две изпускания и със 17,700 точки остана на седмо място, а на бухалки допусна по-малка грешка и завърши пета с 19,300 точки. Шампионка на топка стана Екатерина Селезньова с най-високата оценка в турнира 21,050 т., а на бухалки златото взе Саломе Пажава (Грузия) с 19,700 т. Така равносметката за България на двата турнира в Киев е 8 медала - пълен комплект за Катрин Тасева в Гран при и 5 бронзови отличия на съпътстващия турнир \"Дерюгина къп\" за девойки, жени и ансамбъл девойки. Трето място за Вая Драганова на бухалки при жените, две трети места на Ева Брезалиева в многобоя при девойките и на финала на лента, място отборно девойки и трето място на ансамбъла девойки на финала с 5 обръча. „Мисля, че всички български гимнастички сме много конкурентоспособни и то не само на рускините, а на абсолютно всички“, заяви при завръщането си у нас Катрин Тасева. „Това беше първото по-важно състезание за сезона. Имаше малко напрежение, вълнение. Рускините бяха с добри състезателки, украинките бяха с най-доброто, с което разполагат. Имаше доста конкуренция. Сверихме си часовниците, за да разберем кой докъде е стигнал. Много е важна играта без грешка. Оценката за изпълнение е много решаваща. Всеки е натрупал адски много трудност в съчетанията си. Играем супер трудни композиции. Вижда се, че тези съчетания трябва да се изиграят без грешка и който го изиграе без грешка, той ще спечели“, допълни Тасева. „Много силно се представи Катрин. За пореден път доказа, че умее да се състезава. Имаме страшно много работа. Тя не успя спокойно да направи абсолютно всички елементи, които са заложени в композициите. Въпрос на време е да ги отработи и да се почувства по-сигурна. Надявам се на следващото състезание вече да бъде съвсем във форма. В момента се играе много сложна гимнастика. Всички момичета са заложили на много сложни композиции. Това дава възможност в хода на едно състезание да се случат неочаквани обрати. Случват се грешки и при най-силните. Това прави гимнастиката в момента много интересна“, сподели главният мениджър на националния отбор - индивидуално, Бранимира Маркова, която коментира и представянето на Вая Драганова и Йоана Николова в съпътстващите турнири „Дерюгина къп“. „Аз съм много доволна от младите ни гимнастички. Вая Драганова стъпка по стъпка след всяко състезание напредва страшно много. Харесват я. Смятам, че това е много голям успех – на такъв турнир да вземе медал за съчетанието си с бухалки. Йоана беше контузена и започна късно подготовката си. Тя също много се харесва. Смятам, че имаме много талантливи млади гимнастички“, завърши Маркова.", "date": "2019.03.19", "title": "Тасева с пълен комплект медали в Киев"}
{"url": "https://duma.bg/erdogan-sipe-zakani-sled-terora-v-nova-zelandiya-n187831", "text": "Турският президент Реджеп Ердоган използва терористичната атака в Нова Зеландия, за да изпрати закани към християните по света, които водят \"религиозна война\".  Ще си платиш за това. Ако Нова Зеландия не го направи, по един или друг начин ще те накараме да платиш, обяви Ердоган, цитиран от турските медии. Припомняме, че касапницата в новозеландския град Крайстчърч отне живота на 50 души. Крайнодесен австралиец откри стрелба в две джамии в града, а по-късно се разбра, че мъжът е публикувал свой манифест във Фейсбук с изключително остри нападки към мигрантите мюсюлмани. По оръжието на стрелеца пък бяха открити надписи от битки срещу армията на Османската империя през Средновековието.  Ердоган направи много остро изказване по темата още вчера като заплаши да \"връща в ковчези\" всички християни, които нападнат Турция. Според турския лидер нападението в джамиите е организирано, въпреки че според властите в Нова Зеландия смятат, че Брентън Тарант е действал сам. Ердоган определи стрелбата като част от по-широка атака срещу Турция. Атака, според него, била доказателство за глобални настроения срещу мюсюлманите.  На предизборни митинги през уикенда Ердоган е показал видеокадри от стрелбите, които стрелецът излъчи във \"Фейсбук\", което беше остро разкритикувано от външния министър на Нова Зеландия, който подчерта, че това може да застраши новозеландците в чужбина. Ердоган също така е показал и откъси от \"манифеста\", публикуван онлайн от терориста и по-късно свален от мрежата. По думите на турския президент, стрелецът е заплашил Турция и самия него и искал да изгони турците от северозападната европейска част на страната. Най-големият турски град Истанбул е разделен между азиатската част на изток от Босфора и европейската част на запад от протока. Ние сме тук от 1000 години и ще бъдем тук до апокалипсиса, по Божията воля, настоял Ердоган по време на митинг по повод годишнината от Галиполската операция през 1915 година, когато османските войски разгромиха ръководени от Великобритания сили, включително австралийски и новозеландски войници, опитващи се да завладеят Галиполския полуостров, който е врата към Истанбул.", "date": "2019.03.19", "title": "Ердоган сипе закани след терора в Нова Зеландия"}
{"url": "https://duma.bg/es-shte-globyava-partii-za-zloupotreba-s-lichni-danni-n187824", "text": "Глоби за европейски партии, които злоупотребяват с лични данни по време на изборите за ЕП въвежда Европейският съюз. Решението е взето от Съвета на Европа и е с днешна дата. До 5 процента от годишния бюджет на партията и отказ от европейско финансиране за следващата година ще е санкцията за европейска политическа партия или фондация. Глобата е се налага, ако бъдат установени злоупотреби с лични данни при провеждането на избори за Европейски парламент.  Мярката става възможна с приетите изменения на регламента, с който се уреждат статутът и финансирането на европейските политически партии и фондации. Така ще могат да се налагат финансови санкции на тези от тях, които умишлено влияят или се опитват да влияят на резултатите от изборите, като извличат ползи от нарушаването на правилата за защита на данните, уточнява БНР. Според процедурата, тези случаи ще се установяват от национален надзорен орган и след това ще се отнасят до комитета от независими изтъкнати личности, също създаден от въпросния регламент. Санкциите се налагат от Органа за европейските политически партии и фондации, след  становище от комитета.", "date": "2019.03.19", "title": "ЕС ще глобява партии за злоупотреба с лични данни"}
{"url": "https://duma.bg/es-mozhe-da-otlozhi-reshenieto-za-otlagane-na-brekzit-n187825", "text": "Срещата на европейските лидери в четвъртък може да не даде ясен резултат по кризата с Брекзит. Според източници от Брюксел, цитирани от Ройтерс, евролидерите най-вероятно ще отложат вземането на общо решение за отлагане на Брекзит. Дипломатите уточнили, че по-нататъшното развитие по темата ще зависи от това какво ще поиска от тях британския премиер Тереза Мей. Всяко отлагане трябва да бъде одобрено от 27-те членки.  В същото време все още парламентът на Великобритания не е одобрил споразумението с ЕС, предложено от Мей. На два пъти депутатите отхвърлиха сделката, а премиерът обеща нови преговори с евролидерите. Председателят на Камарата на общините обяви по-рано днес, че споразумението няма да бъде гласувано трети път, ако в него няма корекции.  Депутатите гласуваха също, че Брекзит може да бъде отложен, но неясно с колко и при какви условия. ", "date": "2019.03.19", "title": "ЕС може да отложи решението за отлагане на Брекзит"}
{"url": "https://duma.bg/mey-iska-otlagane-na-brekzit-v-pismo-do-donald-tusk-n187830", "text": "Премиерът на Великобритания Тереза Мей ще изпрати писмо до председателя на Европейския съвет Доналд Туск, с окето ще поиска отлагане на Брекзит. Това съобщава британският в. \"Гардиън\" и уточнява, че новината е потвърдена от говорителя на Мей.  Припомняме, че още миналата седмица Тереза Мей обяви, че ще поиска от Брюксел кратко отлагане на \"развода\". Европейските лидери коментираха тогава, че подобно решение ще зависи единствено и само от британския парламент, който все пак трябва да одобри сделката за Брекзит.  В четвъртък предстои среща на върха на ЕС, на която се очаква лидерите да вземат поредното си решение за отношенията с Лондон. По-рано днес обаче се появи информация, че е много вероятно на тази среща окончателно решение за отлагане на Брекзит да не бъде взето.  Пречка пред общо решение на 27-е е и намерението на председателя на Камарата на общините Джон Бъркоу да не подлага споразумението на трето гласуване, ако то не бъде променено. Задега обаче Мей няма успех с лидерите от Брюксел за поредна промяна в текста на договора.  Междувременно \"Файненшъл таймс\" пише, че ЕС очаква да получи писмо от Мей още днес за отлагане на Брекзит до 30 юни.", "date": "2019.03.19", "title": "Мей иска отлагане на Брекзит в писмо до Доналд Туск"}
{"url": "https://duma.bg/tsvetan-tsvetanov-se-sdobi-s-luksozno-no-evtino-zhilishte-n187828", "text": "Цветан Цветанов, известен вече с шестте апартамента, които притежава, се е сдобил с ново жилище. Става въпрос за огромен луксозен нов апартамент, заемащ цял етаж от най-луксозните сгради в София, съобщава \"Свободна Европа\"-  Към жилището има ВИП асансьор, който отвежда политика и семейството му от личния им гараж в сградата директно в дома им. Не е ясно как и защо лидерът на парламентарната група на ГЕРБ е купил имота доста изгодно и цени в пъти по-ниски от пазарните.  От информацията по сделката става ясно, че Цветанов го е купил на данъчна оценка в размер на 386 654 лева. Това прави около 627 евро на кв.м, при положение, че цените в района започват от 2600 евро на квадрат, по данни на \"Свободна Европа\".  Апартаментът се намира в столичния квартал \"Изток\", на ул. \"Латинка\". Новата кооперация е построена от фирма \"Артекс\" и носи името \"Летера\". Сградата е отличена като \"Сграда на годината\" през 2017 година.  За да се сдобие с апартамента, Цветанов разменя с \"Артекс\" две от старите си жилища на улица \"Елемаг\" в кв. \"Изгрев\". Той като приписва на фирмата 190 кв. м. жилищна площ и две паркоместа. Те са оценени на 286 654 лв. Плюс това бившият вътрешен министър доплаща 100 000 лева на \"Артекс\". \"Свободна Европа\" е потърсила за коментар представител на отдел \"Продажби\" в \"Артекс\". Той е обяснил, че цените в последните години бележат ръст и сумата за квадрат може да достигне до 3500 евро. Той посочил като пример сградите им в \"Лозенец\", \"Изток\" и \"Изгрев\". Ако от \"Артекс\" са предоставили реалната картина, то апартаментът на Цветанов би трябвало да струва 831 600 евро.", "date": "2019.03.19", "title": "Цветан Цветанов се сдоби с луксозно, но евтино жилище"}
{"url": "https://duma.bg/ninova-stanahme-premiersko-voleva-republika-n187826", "text": "За пореден път по волята на премиера се променят закони и се поправят \"грешки\" на депутатите. Станахме премиерско-волева република, а не демокрация с парламентарна република. С тези думи лидерът на БСП Корнелия Нинова коментира последното развитие около пенсионната реформа и разпореждането на премиера Бойко Борисов \"да няма ощетени\".  На два пъти обаче волята на премиера бе да има ощетени, продължи тя. Нинова припомни фактите - още през 2015 година при второто правителство на Борисов е приета пенсионната реформа на тогавашния социален министър Ивайло Калфин. Тогава ГЕРБ и АБВ бяха управляваща коалиция. С гласовете на двете партии е гласувано да отпаднат трите най-добри години от коефициента за осигурителен доход и това да започне да важи за пенсиониращите се от 2019 година. Още тогава БСП е против идеята и гласува против. Предупреждава, че реформата е несправедлива. По-късно, при третото правителство на Борисов, в коалиция с \"Обединени патриоти\" се приема поредната промяна, която ощетява още повече българи - при изчислението на новите пенсии да се взима предвид осигурителния доход от 1999 година насам. И тогава БСП е против, а в парламента води бурни дебати по темата.  Правителството на Борисов с различни партньори провежда целенасочена и последователна политика, с която ощетява пенсионерите и бъдещите пенсионери, категорична бе Нинова. Това е посегателство върху най-слабата и уязвима група - пенсионерите, които живеят на прага на бедността, предупредиха за пореден път от левицата.  Нинова припомни, че БСП е предложила алтернативна пенсионна реформа, както и промени в Кодекса за социално подпомагане. Нищо от това не бе прието, всичко бе отхвърлено и през 2015 и 2018 година, подчерта лидерът на БСП.  Социалистите са категорични, че се налагат промени в Кодекса за социално осигуряване. Защото в момента в държавата цари пълен хаос по отношение на социалните права на гражданите.  Има хаос и с касовите апарати, хаос с електронните регистри - къде е управлението на стабилността, попита риторично Нинова. ", "date": "2019.03.19", "title": "Нинова: Станахме премиерско-волева република"}
{"url": "https://duma.bg/manolova-shte-seriza-prokuraturata-za-natisk-varhu-protestirashti-meditsi-n187823", "text": "Омбудсманът Мая Манолова ще изпрати в прокуратурата сигнали за натиск върху медицински сестри заради намерението им да участват в протести. Манолова излезе с официална позиция по казуса и отбеляза, че е получила записи с директни заплахи за уволнение и други прояви на натиск. Още преди няколко дни медицински сестри сигнализираха медии, че върху тях е оказван натиск да не се включат в предстоящия протест на 21 март. Специалистите по здравни грижи излизат с искания за по-добро заплащане и по-добри условия на труд. Първият национален протест на медицинските сестри, акушерките и лаборантките бе на 1 март.  Спрете натиска върху медицинските специалисти, призова в позицията си Мая Манолова. Тя подчерта, че исканията на протестиращите са напълно справедливи. Омбудсманът настоява да бъде намерен механизъм за гарантиране на техните трудови възнаграждения, осигуряването на нормални условия на труд, както и за разглеждане на останалите искания. Намирам за абсолютно недопустимо оказването на натиск под каквато и да е форма срещу хора, протестиращи в защита на своите права и професионални интереси, се казва в позицията на Манолова. Омбудсманът подчертава, че няма никакво значение дали административните ръководители споделят или не исканията на протестиращите, тъй като според Конституцията всеки има право на свобода на словото и на протест. По тази причина ще поиска от прокуратурата да извърши проверка по случая. Омбудсманът призовава и министъра на здравеопазването Кирил Ананиев да излезе с официална позиция, в която да осъди посегателството върху гражданските права на протестиращите медицински специалисти, като по този начин разсее съмненията, че стои зад тях.", "date": "2019.03.19", "title": "Манолова ще сериза прокуратурата за натиск върху протестиращи медици"}
{"url": "https://duma.bg/bsp-ochakvat-sdelka-tsvetanov-mareshki-v-parlamenta-n187827", "text": "Хаосът в държавата си има цена и тази цена ще я видим може би още утре в парламента. След договорките между ГЕРБ и ДПС очакваме договорка между ГЕРБ и Воля, обяви зам.-председателят на групата на БСП Драгомир Стойнев. Той се обърна към репортерите, отрязаващи Народното събрание, с призива да следят какво ще се случи утре в кулоарите и как ще бъде \"платен\" кворума този път. Българският народ заслужава да знае параметрите на тази сделка, категоричен бе народният представител. Припомняме, че миналата седмица лидерът на Воля Веселин Марешки обяви, че групата му напуска парламента. Това обаче така и не се случи до края на парламентарната седмица, а за тази сряда Марешки обяви, че ще има преговори с ГЕРБ и шефа на групата им Цветан Цветанов. Стойнев е категоричен, че става въпрос за поредната сделка за оцеляване на кабинета. Тази сделка не може и не трябва да бъде осъществена на тъмно и зад затворени врати, подчерта още социалистът.", "date": "2019.03.19", "title": "БСП очакват сделка Цветанов-Марешки в парламента"}
