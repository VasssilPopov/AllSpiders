{"url": "http://www.duma.bg/node/178025", "text": "Световната банка не прогнозира нова финансова криза. Това каза пред БНТ главният изпълнителен директор на банката Кристалина Георгиева. Според нея, вниманието към финансовата система в целия свят сега е много по-сериозно и резервите на банките са по-добри. Георгиева смята, че България трябва да влезе в еврозоната, а българите не трябва да се притесняват от спадане на покупателната способност и покачване на цените. \nНие сме закачени за еврото, всички решения, свързани с него, ни влияят, но без засега да можем да участваме в обсъжданията\", добави тя. Според Георгиева, българите не трябва да се притесняват, че с влизането в еврозоната цените ще се трансформират едно към едно в евро, а заплатите две към едно. Такова спадане на покупателната способност и качване на цените не може да бъде допуснато от пазарната икономика, увери тя. Това, което може да се случи и го виждаме в други страни, е закръгляването. Ако цената е 1,99 лева, тя няма да стане 99,5 цента. И с това закръгляване обикновено рискът е, че то ще бъде в ущърб на потребителя. И тук трябва да се работи много внимателно с търговците, с производителите, с тези, които са на пазара, за да може всички да разберем, че е в наш интерес влизането на еврото да бъде плавно и безболезнено\", допълни директорката на Световната банка. Малко повече от две трети от парите отиват в бедните държави, които имат доход на човек под средния за света, а останалата част - в страните с по-високи доходи на глава от населението, поясни Георгиева. \n    \n \t\n", "date": "2018.10.29", "title": "Световната банка не очаква нова финансова криза"}
{"url": "http://www.duma.bg/node/178040", "text": "Държавата не е била никога в по-добра кондиция от сега, заяви вчера премиерът Бойко Борисов.   дойде на фона на разрухата в държавата, на циничните обиди на вицепремиера Валери Симеонов към протестиращите майки, на всекидневното недоволство с искане за оставката му и на  . \nВ опит да тушира общественото напрежение Борисов свика още в неделя спешно заседание на кабинета. На него бяха одобрени проектите на държавния бюджет, НОИ и Здравната каса. МС ги внася днес за обсъждане в парламента. \nТова е един от най-амбициозните бюджети от началото на прехода, похвали се Борисов. Според него тези, които са срещу сегашното управление, са срещу устойчивото развитие на България.     \n \t\n", "date": "2018.10.29", "title": " Борисов насред разрухата: Държавата никога не е била по-добре  "}
{"url": "http://www.duma.bg/node/178026", "text": "Руската ядрена корпорация \"Росатом\" за пореден път и сега от най-високо ниво потвърди интереса си към възобновяването на строежа на АЕЦ \"Белене\", за което до края на годината българското правителство смята да обяви процедура за търсене на стратегически инвеститор на държавата в ядрения проект, който бе спрян през март 2012 г. заради липсата на пари. Това съобщиха от енергийното министерство след среща на министър Теменужка Петкова в края на миналата седмица последователно с руския си колега Александър Новак и с генералния директор на \"Росатом\" Алексей Лихачов. Петкова бе в Москва за провеждането на 16-тото заседание на Междуправителствената българо-руска комисия за икономическо и научно-техническо сътрудничество, чийто съпредседател е. Именно в рамките на работата на тази комисия са станали срещите - в Новак и Лихачов. \nДвамата са потвърдили интереса на Русия към проекта, заявяван досега на по-ниско ниво от заместника на Лихачов - Кирил Комаров, в София през юли, когато каза, че \"Росатом\" е готова за АЕЦ \"Белене\" в удобна за правителството форма. Месец по-рано Вадим Титов, който отговаря за проектите на \"Росатом\" в Централна и Югоизточна Европа, обяви, че \"Росатом\" е готова за незабавни преговори за АЕЦ \"Белене\". Откакто е спрян проектът с решения на правителството и парламента руската компания неведнъж е посочвала, че има интерес от възобновяването на проекта, тъй като дъщерното й \"Атомстройекспорт\" (АСЕ) е проектант и изпълнител на ядрената централа. След като през 2016 г. българската Национална електрическа компания (НЕК), собственик на проекта, бе принудена от арбитраж в Париж да плати на  АСЕ 1,2 млрд. лв. за изработеното до 2012 г. оборудване за АЕЦ \"Белене\" и проектът глътна вече над 3,5 млрд. лв., правителството на Борисов търси начини да го възобнови. \nНа Петкова бе възложено до края на октомври да бъде изготвена документация за провеждането на процедура за избор на стратегически инвеститор. Трябва да се реши също каква част от проекта ще запази НЕК и каква да бъде предложена на стратегически инвеститор. Досега твърд интерес за това е проявила само Китайската държавна ядрена корпорация, а от \"Росатом\" са обявявали, че ще продължат да са изпълнител на проекта чрез АСЕ и са готови да предложат финансиране по одобрената от Брюксел схема за заем от руската държава за строежа на унгарската АЕЦ \"Пакш 2\". Готовност за акционерно участие в проекта досега от руската корпорация не са обявявали.   \n \t\n", "date": "2018.10.29", "title": "\"Росатом\" не се отказва от АЕЦ \"Белене\" "}
{"url": "http://www.duma.bg/node/178024", "text": "Българската народна банка (БНБ) разреши вливането на Търговска банка \"Виктория\" в Инвестбанк. В съобщението от Централната банка не се упоменава цената на сделката. Сделката ще стане факт след вписването й в търговския регистър, уточняват от БНБ. За продажбата на \"Виктория\" от синдиците на КТБ бяха отваряни няколко процедури, като Инвестбанк се явяваше всеки път в състезанието. Парите от сделката трябва да станат част от масата на несъстоятелността на КТБ.   \n \t\n", "date": "2018.10.29", "title": "БНБ разреши Инвестбанк да придобие \"Виктория\""}
{"url": "http://www.duma.bg/node/178027", "text": "В продължение на година и един месец правителството е одобрило допълнителни разходи в размер на 2,7 млрд. лв., различни от гласуваните от Народното събрание. 52% от допълнителните пари са раздадени през декември 2017 г., като най-голямото перо са извънредните 1 млрд. лв. за програмата за саниране. Това са част от изводите  в дългоочаквания одит на Сметната палата за изразходването на миналогодишния бюджетен излишък, възложен от парламента по предложение на левицата.  \nСпоред констатациите в него премиерът Бойко Борисов за поредна година може спокойно да изхарчи натрупания, според БСП псевдоизлишък, който към 30 септември е 2,7 млрд. лв. Всичко е законно и е в реда на нещата, твърдят от Сметната палата.  \nВ началото на тази година по инициатива на БСП Народното събрание възложи на Сметната палата специален одит на харченето на миналогодишния текущ излишък от около 2.4 млрд. лв., за който левицата смята, че е фалшив. Причината е, че както миналата година, така и тази, \"плюсът\" в хазната се дължи повече на несъстояли се разходи, отколкото от извънредни приходи благодарение на борбата с контрабандата, както обичайно се хвали премиерът. В крайна сметка, през февруари ГЕРБ одобри инспекцията, но разшири времевия  хоризонт, така че да обхване не само харчовете на новия кабинет на ГЕРБ, но и служебното правителство на президента Румен Радев. Така одитът бе възложен за периода 1 януари 2017 г. - 31 януари 2018 г. Всичките харчове са законни, а дали са целесъобразни си преценява правителството, става ясно от одита. В него няма почти никакви критики към процедурата, като на премиера Бойко Борисов се препоръчва единствено да изисква по-подробно мотивиране на разходите. \nОт изхарчените 2,7 млрд. лв. Сметната палата е проверила извадка от 1,5 млрд. лв., раздадени на министерствата, и 72 млн. лв. - на общините. Най-много допълнителни средства през 2017 г. са получили регионалното министерство -  1,2 млрд. лв., министерството на отбраната - 106 млн. лв. , транспортното министерство - 53 млн. лв., и МВР - 49 млн. лв. През януари 2018 г. най-много допълнителни пари са глътнали Държавният резерв - 108 млн. лв., отново регионалното министерство - 64 млн. лв., МОН - 25 млн. лв. и транспортното министерство - 12 млн. лв. През 2017 г. кабинетът е предоставил 462 млн. лв. допълнително на общините. Одиторите са попаднали на фрапантен случай, при който в бързането при харченето на псевдоизлишъка се оказва, че обнародваното в \"Държавен вестник\" постановление не съответства с приетото от правителството. От стенографския запис на правителственото заседание на 22 ноември 2017 г. било видно, че имало само едно предложение за промяна относно отпускане на допълнителни средства на община \"Средец\". На следващия ден министърът на финансите е внесъл окончателен текст на постановлението, в който са добавени още 25 общини, включително община \"Средец\", което увеличава сумата на допълнителните разходи с 23 млн. лв. Оказало се още, че изходящите номера на някои от исканията за пари на общините били с дати след внасянето на проектопостановлението, а четири от тях били дори от предходната бюджетна година.\n   \n \t\n", "date": "2018.10.29", "title": "Кабинетът похарчил 2,7 млрд. лв. без санкция от парламента  "}
{"url": "http://www.duma.bg/node/178038", "text": "Общото събрание (ОС) на БАН, ръководството на БАН и Събранието на академиците и член-кореспондентите решиха да изпратят протестно писмо до премиера Борисов по повод на проектобюджет 2019. Те възразяват срещу текст в преходните и заключителни разпоредби на проекта, с който се изземват функции на ОС на БАН, като силово се прехвърлят към МОН цялото имущество, архивите, правата и задълженията, докторантите и докторските програми дори на Националния институт по метеорология и хидрология (НИМХ), за който е решено да премине към министерството. С писмото си учените настояват пред Борисов да се разпореди този текст, който по същество е отчуждаване на собствеността на БАН, да отпадне. Над 1000 души в БАН са се подписали под писмото. \nТекстът обезсмисля напълно положените усилия на ръководните органи на БАН и договореностите с министър Красимир Вълчев да решат казуса \"НИМХ\", спазвайки законите и Устава на БАН и постигайки баланс между интересите на МОН, на БАН и на учените от НИМХ, които искат да останат в академията. Казусът възникна вследствие на необосновани претенции към отпуснатите на БАН допълнителни 15 млн. лв. и след инспирирани от ръководството на НИМХ протести и уличен натиск върху нас и правителството, заявяват учените. ДУМА писа многократно за частните фирми на директора на НИМХ проф. Христомир Брънзов, с които той грубо наруши Устава на БАН и законите, а уличен от ОС, инсценира протеста. След много срещи с министър Вълчев и лично с Борисов в ход е изпълнение на процедурата за извеждането на НИМХ от БАН до края на 2018 г. в съответствие със законите. Но текстът в проектобюджета на Горанов категорично противоречи на договореностите и на личното обещание на Бойко Борисов, че няма да се отнеме автономията на академията, пишат учените.   \n \t\n", "date": "2018.10.29", "title": "БАН пак протестира - заради Горанов"}
{"url": "http://www.duma.bg/node/178030", "text": "Президентът Румен Радев оцени проекта на БСП \"Визия за България\" като надпартиен и видя в него възможност за обединение около дългосрочни приоритети за развитието на държавата. Държавният глава прие в президентството лидера на БСП Корнелия Нинова и представители на парламентарната група и ръководството на левицата. Проектът \"Визия за България\" е бил подробно обсъден.  \nС президента се обединихме около идеята за връщането на ролята на държавата в ключови сектори от обществения живот, като получихме и препоръки - как да бъде конкретизирана тази роля в отделните сфери, коментира след срещата Корнелия Нинова. Тя уточни, че левицата е поискала тази среща за обсъждане на проекта \"Визия за България\". Впечатляваща среща. Президентът участва в нея с 15 души, всички свои секретари, експерти и съветници. Разговорът беше много детайлен и по секторни политики, уточни лидерът на левицата. По думите й по време на дискусията са успели да обсъдят почти всички сектори. Тя допълни, че са постигнали съвпадение по доста позиции от проекта. Президентът е оценил проекта като надпартиен и е поздравил Нинова, че подходът към документа е бил именно чрез отворена дискусия сред българското общество. \nПо време на срещата е била заявена и подкрепа за предложението на левицата всички заедно да работим за възстановяване на доверието в институциите, които не се ползват с такова в момента от българските граждани. Единодушни сме, че цели системи се нуждаят от смяна на моделите, по които функционират. И двете страни изтъкнахме, че това е сферата на здравеопазването, образованието, на цялата система на социалната държава, която е нефункционираща в момента, добави лидерът на БСП.  \nНинова подчерта, че двете страни са останали отворени за следващи разговори. Изразявам от името на нашия екип изключително задоволство за работната среща. Много подготвена като експертиза, с мнения от двете страни, с конкретни препоръки, които ние ще вземем предвид и очакваме следваща среща, заяви тя. \n\"Визия за България\" повдига редица актуални въпроси за мястото и ролята на държавата и за нейните обществени и социални функции - тема, която отсъства от обществения дебат през последните години. Това коментира президентът Румен Радев след срещата. Според него е предимство, че документът не представлява предизборна програма, написана в кратки срокове, с цел разширяване на електоралната база, а с \"Визия за България\" се търси широк дебат и съгласие за решения на всеобхватни и дълбоки обществени проблеми. От този проект и предлаганите публично добри идеи биха могли да се възползват всички, се казва в съобщение от прессекретариата на \"Дондуков\" 2. \nВ рамките на дискусията вицепрезидентът Илияна Йотова посочи, че документът опитва да промени статуквото, тъй като финансовата и икономическата инфраструктура ще предопределят до голяма степен развитието на социалната инфраструктура.   \n \t\n", "date": "2018.10.29", "title": "Президентът подкрепи \"Визия за България\" "}
{"url": "http://www.duma.bg/node/178039", "text": "Държавата не е била никога в по-добра кондиция от сега, заяви премиерът Бойко Борисов преди началото на извънредното правителствено заседание вчера. В неделя кабинетът разгледа и одобри проекта на Бюджет 2019, финансовите разчети на НОИ и Здравната каса за догодина. Проектите влизат днес за обсъждане в НС. \nТова е един от най-амбициозните бюджети, правени от началото на прехода, похвали се Борисов. Според него тези, които са срещу сегашното управление, на практика са срещу устойчивото развитие и икономиката на България. \"Цифрите говорят. Поехме ангажимент БВП да достигне 110 млрд. до края на мандата. Още за 2019 г. разчетите показват, че той възлиза на 116 млрд., а до края на мандата - на 133 млрд. Безработицата е 4,8% при условие, че има липса на желаещи. Говореше се, че искаме да задължим следващите поколения, а то е точно обратното - рекордно нисък е външният дълг. Третият най-нисък в ЕС - 22,5% от БВП през 2018 г.\", заизрежда премиерът и увери, че в края на мандата на правителството външният дълг щял да е най-ниският в ЕС - 17,7%. \nБорисов отново не пропусна да се похвали с приходите от борбата с контрабандата. \"Благодарение на по-добрата събираемост на приходните агенции, МВР, прокуратурата, борбата с контрабандата и олигархията, източването на ДДС, имаме с 5 млрд. повече приходи в бюджета. Позволяваме си в новия бюджет да има ръст навсякъде\", отбеляза той. \"За здравеопазване залагаме с над 500 млн. повече, за образование - над половин милиард повече, помощите за отопление се увеличават с 50%. За хората с увреждания даваме 150 млн. повече\", продължи да изрежда премиерът. \nБългария изпълнява ангажиментите си към НАТО и е готова да повиши разходите за отбрана до 2% от БВП до 2024 г., подчерта той. Догодина средствата за сектора ще бъдат 1,58% от БВП, което ще даде възможност да се реализират трите проекта на армията - самолети, кораби и бойна техника за сухопътните войски. \"Приоритетно ще даваме пари за развитие на уличната мрежа и общинските пътища. Над половин милиард повече за общините и предимно за Северна България, като ръстът на изравнителната субсидия е над 114% за Северозападна България, без да подменяме данъчната политика\", не пропусна да обещае предизборно Борисов.   \n \t\n", "date": "2018.10.29", "title": "Борисов: Държавата никога не е била по-добре  "}
{"url": "http://www.duma.bg/node/178029", "text": "Повече контрол от страна на държавата във всички обществени сфери. Около това се обединиха граждани от софийските райони \"Витоша\", \"Студентски\" и \"Кремиковци\", пред които депутати от ПГ \"Коалиция за България\" представиха проекта \"Визия за България\". \nНа срещата с граждани в столичния район \"Витоша\" присъстваха депутатите проф. Светла Бъчварова, Станислав Владимиров и Любомир Бонев. Демографията е темата на темите - най-големият проблем пред нашата страна, коментира Станислав Владимиров. Затова и \"Визия за България\" е ориентирана в тази посока с цел да се предотврати демографската катастрофа, която заплашва държавата ни. През м.г. са родени 57 000 деца, а починалите българи са около 109 000. На практика е изчезнал един областен град, цитира тревожната статистика Владимиров. \nНишката, която преминава през \"Визия за България\", е повече държава, акцентира проф. Светла Бъчварова. Държавата във всички сфери - не само в социалната, но също така и в икономиката, коментира тя. Тезата, че държавата е лош стопанин, не е вярна, категорична бе проф. Бъчварова. Държавата била лош стопанин, затова дайте да дадем летище София - нищо, че печели 350-400 милиона на година. Трябвало да го дадем на концесия и така да покрием дълговете на БДЖ. Не мога да проумея що за политика е това! Като покрием дълговете на БДЖ, какво ще направим? БДЖ няма да стане по-добро, защото това са дългове, възмути се тя. \nОбикаляйки страната, за да представяме \"Визия за България\", виждаме дисбаланса - концентрация на ресурси в 4-5 основни града, коментира народният представител Любомир Бонев. Той допълни, че останалата част изостава в икономическо, социално, образователно и всякакво отношение. \"Визия за България\", в частта регионална политика, изцяло залага на нов подход и начин на управление на регионите. Говорим за децентрализация, допълни Бонев. \nВ район \"Студентски\" \"Визия за България\" представиха депутатите Христо Проданов, проф. Румен Гечев, Жельо Бойчев и Пламен Милев. Над 90% от гражданите смятат, че е необходима алтернатива в основните ключови направления, обясни проф. Гечев и даде примери за отделните системи - най-много в здравеопазването, образованието, икономиката. Христо Проданов акцентира върху необходимостта от алтернатива на сегашното управление, тъй като не може държавата да продължава да се движи по този начин. Крайно време е да спрем с мандатното мислене. БСП търси обществена подкрепа на проекта \"Визия за България\", за да постави началото на пътя за разрешаване на натрупалите се проблеми в държавата, с които очевидно настоящото управление не може да се справи, коментира Проданов. \nПред хората в \"Кремиковци\" \"Визия за България\" представиха депутатите Георги Свиленски и Димитър Данчев. Хората поискаха повече контрол и участие на държавата във всички процеси на социално-икономическия живот. \nНамираме се в критичен момент и ако не предприемем радикални мерки за промени, скоро ще изчезнем като нация, коментира Георги Свиленски. Той изтъкна, че в системата на здравеопазването се наливат пари, а ефектът не се усеща от гражданите. Затова една от промените, които предлагаме във \"Визия за България\", е болниците да престанат да бъдат търговски дружества и да се постави пациентът в центъра на здравната система, заключи Свиленски.   \n \t\n", "date": "2018.10.29", "title": "За повече държава във всички сфери призоваха столичани"}
{"url": "http://www.duma.bg/node/178028", "text": "При представянето на \"Визия за България\" в Самоков жители на общината направиха своите предложения за развитието и допълването на документа. Те подкрепиха идеите на левицата за връщането на младите хора в страната и развитието на икономиката. Като един от основните проблеми жителите на общината поставиха разрухата на родното образование чрез делегираните бюджети и промените в Закона за предучилищното и училищното образование. Те подчертаха, че учителите са се превърнали в администратори и затова системата на администриране на учебния процес трябва да се опрости. Във Визията трябва да се развият антикорупционните мерки и да се акцентира върху съдебната система. Това е изключително навременен документ и поздравяваме БСП, заявиха самоковци.  \nОкончателният вариант на \"Визия за България\" може да бъде дело на различни среди, които да допринесат България да получи нов тласък в развитието си, подчерта народният представител Валери Жаблянов. Той добави, че 10 години след приемането ни в ЕС България продължава да изостава, а това е един от големите проблеми на страната. Чрез Визията искаме да реализираме нов модел на управление на държавата, чрез който постепенно да се преодолеят проблемите. Затова идваме да я обсъдим с вас и благодарим за многото предложения, каза още Жаблянов. Според него затова левицата се среща с гражданите на България - за да бъдат вплетени във Визията предложения от различни обществени среди, които се събират по време на срещите.   \n \t\n", "date": "2018.10.29", "title": "Разрухата в образованието тревожи Самоков"}
{"url": "http://www.duma.bg/node/178032", "text": "Родители на деца с увреждания продължават всекидневните си протести в столицата и страната с искане за оставката на вицепремиера Валери Симеонов. В петък лидерът на НФСБ за пореден път отказа да го направи, след като ден по-рано в опит да потуши общественото напрежение Бойко Борисов му отне ресора за интеграция на ромите.  \nЖители на няколко общини в Благоевградско организираха в събота митинг в Гоце Делчев в знак на солидарност с протестиращите от месеци майки на деца с увреждания. Сред митингуващите имаше и родители с деца в инвалидни колички. \"Не искаме извинение, искаме уважение. Симеонов няма място не в политиката, а в обществото изобщо. Той е против нас, то е видно, очевадно!\", заяви Айша Лют от Якоруда, майка на 18-годишния Ахмед, който страда от детска церебрална парализа.  \nМеждувременно драстичното поскъпване на горивата също предизвика протести през уикенда - във Велико Търново, Бургас, Варна, Стара Загора и Пазарджик. 150 шофьори в Бургас блокираха за 15 минути кръстовището към магистрала \"Тракия\". Хората недоволстват, че за месец най-масовият бензин А95 поскъпна с около 11 ст., а дизелът - с около 13 ст. \"Недопустимо е дизелът да струва 2,50 лв., а преди 5 месеца да е бил под 2 лв.\", заявиха протестиращите. \nНад 200 души протестираха до стадиона в Пазарджик, след като полицията им попречи да блокират улици и бензиностанции. На участници в митинга бяха снети личните данни с предупреждение, че ако блокират булеварди, ще получат актове за нарушаване на обществения ред. Въпреки това протестното шествие тръгна по обходните маршрути на града. Стотици протестираха срещу полуделите цени на горивата в Стара Загора и в Хасково. Хората подозират картел между фирмите доставчици.   \n \t\n", "date": "2018.10.29", "title": "Майките продължават протестите, шествия и срещу скъпите горива"}
{"url": "http://www.duma.bg/node/178031", "text": "Евгения и Николай Баневи възразяват срещу зрелищния им арест в Ница в петък пред децата им. Съпрузите бяха задържани от френската полиция по искане на нашите власти заради подозрения за данъчни престъпления и присвояване. Разследването е за източване на завод \"Полимери\" в Девня, приватизиран от Банев през 1998 г. От 2010 г. заводът не работи, от 2013 г. е в несъстоятелност, а през 2017 г. е препродаден за 14,5 млн. лв. \nАдвокатите им внесоха възражения по обвиненията на Спецпрокуратурата, гласи съобщение до медиите от вчера. Баневи твърдят, че не са се крили, а са били на път за летището с децата си, за да отпътуват за София. Те недоумяват защо е зрелищният арест във Франция, след като можело да стане и в София два часа по-късно. Баневи са загрижени за трите си деца - на 13 г. и близнаци на 9 г., че са станали свидетели на ареста на родителите си, оставени са безпризорни на летището и сега са сами в къщата в Ница. \nДелото срещу Баневи ще онагледи \"бандитската приватизация. Отправна точка на разследването е приватизирането на \"Полимери\" и неговото \"обезкостяване\", заяви на брифинг вчера шефът на Спецпрокуратурата Иван Гешев. Наблюдаващият прокурор Мария Дойчева обясни, че се проучва периодът 2009-2018 г., като на Баневи са повдигнати обвинения за присвояване и данъчни престъпления за над 1,5 млн. лв. и щети за бюджета за 500 000 лв. Делото е и за източването на завод \"Елма\" в Троян и предприятие в Костенец, продадено на КТБ. \nКлиентите на \"Полимери\" превеждали парите не по сметките на дружеството, а по офшорни сметки на Баневи, обясни Гешев методите на източването. Имало и случаи на взимане на пари от касата на \"Полимери\". В резиденцията им край София били открити документи за собственост на офшорните фирми, злато и скъпоценности \"в потресаващи размери\".  \nГешев обясни, че разработката е станала чак сега, защото вече имало взаимодействие между службите, Спецпрокуратурата покривала цялата страна и така картината била сглобена, а едва преди два месеца постъпил достатъчно сериозен сигнал от полицията.     \n \t\n", "date": "2018.10.29", "title": " Баневи се жалват срещу зрелищния им арест в Ница"}
{"url": "http://www.duma.bg/node/178033", "text": "ДПС готви алтернативна програма за ускорено развитие на България, в която да има поне пет цели за обединението на нацията. Това заяви в радиоинтервю вчера депутатът от движението Рамадан Аталай в коментар на позицията на партията, приета на заседание на ЦК в петък. Той призова всяка политическа формация, която идва на власт, да ги припознае. По думите на Аталай това правителство в този си формат, или без този формат с националистите, е безидейно, без визия за развитието на България, без определени цели. \nИзборите са на хоризонта, много трудно ГЕРБ могат да се измъкнат от този капан, който сами създадоха, коментира депутатът. Според него това, което се случва на управляващите, идва от неадекватното поведение, действия и изказвания на властимащите.  \nДПС ще намери всички демократични методи, с които да накараме управляващите да се съгласят с програма в интерес на обществото, подчерта Аталай. Той коментира, че присъствието на човек като Валери Симеонов в управлението е абсурдно. \"Няма квалификация, която да подхожда към омерзението, което той предизвика. Няма нещо, което може да оправдае думите му. Валери Симеонов е себе си, когато блъска баба и обижда майките. ДПС настоява за отстраняване на Симеонов\", призова Аталай. \nПравителството изпадна в тупик след думите на Валери Симеонов, заяви депутатът от ДПС Велислава Кръстева в телевизионно интервю. Затова от движението искат \"или отстраняването му, или оставка на правителството, или позор за цялата държава\". Не става дума за оставка, става дума за неговото отстраняване от властта, тъй като тази персона е несъвместима с всички демократични ценностно-институционални позиции, уточни Кръстева. \"Все още премиерът има шанс да раздаде справедливост. Ако днес ГЕРБ сметат този скандал, то следващият ще е в кофата\", категорична е тя.   \n \t\n", "date": "2018.10.29", "title": "ДПС настоя за пет приоритета за обединение на нацията"}
{"url": "http://www.duma.bg/node/178034", "text": "\"Настояваме незабавно Валери Симеонов да подаде оставка като член на правителството. Ако премиерът Бойко Борисов не я поиска, означава, че ГЕРБ избира властта пред народа и подкрепя поведението на вицепремиера.\" За това настояват в позиция депутатите от \"БСП за България\" Весела Лечева, Валентин Ламбев и Явор Божанков, съобщиха вчера за ДУМА от пресцентъра на левицата във Велико Търново. \n\"Казаното от Симеонов не е изолиран случай. Това е отношението на властта към гражданите. Управлението стигна до невиждана арогантност и дебелокожие. Симеонов е вицепремиер и представлява управляващите. Правителството постъпи така и с онкоболните, когато опита да спре новите лекарства за тях, и с хората на пазара на труда, и със социално слабите\", категорични са тримата народни представители. \nЛечева, Ламбев и Божанков не приемат, че човек с позицията на вицепремиер и отговорен пряко за проблемите на хората с увреждания и демографската политика може безнаказано да изрече най-обидни думи по адрес на майките на деца с увреждания и да не поеме политическа отговорност. Според тях неговото поведение е симптом за това, че държавата е блокирана и не е в състояние да упражнява функциите си. \n\"Институциите се превърнаха в противници на народа, а правителството паразитира на гърба му. Затова настояваме за смяна на политическия модел чрез нови избори, нова визия и радикална промяна\", пишат тримата депутати от \"БСП за България\". \n\"Важно е да отбележим, че майчинството не е инструмент за изнудване на държавата. Напротив, то е най-свещеното право на една жена и на всяко семейство. Българската държава би следвало с всички свои инструменти да защитава това право, да помага за отговорното родителство и за увеличаването на раждаемостта. Наред с това именно грижата към най-слабите - хората с увреждания и децата, показва колко развито е едно общество. Именно демографската криза, наред с бедността и регионалните диспропорции, са сред най-големите предизвикателства пред България днес\", категорични са Лечева, Ламбев и Божанков. Те припомнят, че чрез \"Визия за България\" БСП дава алтернативата с въвеждането на семейното подоходно облагане, диференцирани ставки на ДДС за детски храни и стоки, учебници и учебни помагала, актуализиране на семейните помощи и редица други. \n    \n \t\n", "date": "2018.10.29", "title": "Социалисти от Велико Търново искат оставката на Симеонов  "}
{"url": "http://www.duma.bg/node/177997", "text": "Близо 140 босненски готвачи поставиха нов световен рекорд, като направиха 12 874 палачинки за по-малко от 8 часа, съобщи Анадолската агенция. Постижението бе регистрирано по време на Фестивала на туризма в столицата Сараево. По този начин босненският екип счупи предишния рекорд от 12 716 палачинки, направени за 8 часа от руски кулинари. Председателят на Асоциацията на готвачите Нермин Ходжич заяви, че 15 съдии са наблюдавали впечатляващия опит, който предстои да бъде потвърден от представители на Световните рекорди на Гинес. \nНаправените палачинки бяха раздадени на граждани на Босна и кандидати за убежище от мигрантския център Ушивак край Сараево с помощта на хуманитарна организация.   \n \t\n", "date": "2018.10.29", "title": "Босненски готвачи със световен рекорд по правене на палачинки"}
{"url": "http://www.duma.bg/node/177996", "text": "В руската столица разрязаха най-голямата тиква. Парчета от нея бяха раздадени на посетителите на есенен фестивал в Москва. Тиквата, кръстена Дуся, тежи 645 кг - с 200 кг повече от досегашното постижение. Любопитното е, че гигантският плодов зеленчук е \"дете\" на предишната рекордьорка, защото е от нейна семка. \nРазрязването на огромната тиква, отгледана от Андрей Гусев, се превърна в церемония, която привлече тълпа зрители в Ботаническата градина на Московския държавен университет.   \n \t\n", "date": "2018.10.29", "title": " Най-голямата тиква разрязаха в Москва"}
{"url": "http://www.duma.bg/node/178035", "text": "Екип от хирурзи от Истанбул ще може да извършва трансплантации на бял дроб в България, когато има установен донор. Това обяви вчера д-р Михаил Христов, директор на Изпълнителната агенция по трансплантация. Според него с екипа вече имало постигнато споразумение. Операциите на турския екип ще са и своеобразно обучение за български специалисти. По думите на Христов договорката с Истанбул е първата реализирана възможност. Втората крачка е осъществяване на контакт с хирурзи от Хановер. Преди дни Христов съобщи, че се водят разговори също с екипи от Рим и Париж. Среща е проведена и с представител на Университетската клиника във Виена, която прекъсна сътрудничеството с България и Румъния заради спада на донори на органи в страната. \nБългария на този етап е много далеч от целта да осигури 10 донори на 1 млн. души, което прави около 70 донори на година в страната. Затова стратегията е да се насърчи донорството, уточни д-р Христов. \n    \n \t\n", "date": "2018.10.29", "title": "Турски хирурзи ще извършват белодробни трансплантации у нас"}
{"url": "http://www.duma.bg/node/177999", "text": "Над 500 бяха кандидатките за надпреварата \"Мисис България\". След предварителен кастинг специална комисия определи 20-те финалистки, които се бориха за престижната титла по време на 20-ото издание на конкурса. Новите носителки на короната бяха избрани в столичния Сити Марк арт център. \n\"Мисис България 2018 World\" стана Яна Средкова. 38-годишната дама живее в София, има три деца - дъщеря и двама сина, занимава се със собствен бизнес, желае да даде личен пример за човечност и доброта с популяризиране на кампаниите на конкурса. Девизът й е \"Свят без любов - релеф от човешки останки\". \nЗа \"Мисис България 2018 Earth\" бе избрана Роксана Кирилова. Тя е на 35 години, живее в столицата, има син, по професия е застраховател. Следва девиза \"От всичко най-важно е да си щастлив и няма значение дали знае целият свят или знаеш само ти\". \nТитлата \"Мисис България 2018 Europe\" бе присъдена на Станислава Андреева. 26-годишната красавица живее в Бургас, има син и се гордее с две образования - право и туризъм, говори 3 езика, определя се като човек на изкуството: била е радиоводеща, участвала е във вокални групи и представления, занимава се и с мода. Девизът й е \"Напред и нагоре\". \n\"Мисис България 2018 Universe\" се казва Галина Долапчиева. 41-годишната дама живее в Рим, има двама синове, по професия е стоматолог. Участва в конкурса, защото желае да подпомогне благотворителната кауза. \nТази година конкурсът подкрепи \"Асоциация за талантливи деца\" в лицето на Богдана Желявска и актьора Ники Сотиров. Освен прекрасните изпълнения на даровити малчугани, гостите на събитието имаха възможност да чуят и световноизвестния тенор Джузепе Камбоне, подарък за юбилея от генералния спонсор на \"Мис Италия\" Мишеле Райноне. \nПо традиция журито бе съставено от носителки на титлата \"Мисис България\" през годините. Финалистките излязоха на сцената със своите съпрузи и семейства, които разказаха за тях. Имаше и дефиле с официални тоалети. 7-етажната торта за юбилея беше дело на Mladman Cakes. Водещи на събитието бяха носителките на титлата \"Мисис България\" Маги Сидерова и Мариана Маринова.   \n \t\n", "date": "2018.10.29", "title": "500 се бориха за \"Мисис България\"  "}
{"url": "http://www.duma.bg/node/177998", "text": "Една от най-популярните български групи - \"СкандаУ\", ще излезе на сцената в зала \"Арена Армеец\" за първия си голям самостоятелен концерт. На 6 април 2019 г., точно в 20 ч., всички фенове и почитатели на талантливото дуо ще имат възможността да станат част от незабравимо преживяване. \nОт началото на 2018 г. досега Тото и Лъчо, които сами продуцират музиката си, добавиха 6 нови песни към репертоара си, всяка от тях доказала се като хит. \"Без да пие\", \"Чужди усмивки\", \"Хайвера\", \"Катран\" и най-новата \"НО!\" ще са само част от програмата, която подготвят \"СкандаУ\"ните момчета. За да е пълна емоцията и преживяването, на сцената ще се качат и гост-изпълнители, които групата засега ще запази в тайна. \nПрез 2017 и 2018 г. момчетата бяха обявени за група на годината на Музикалните награди на БГ радио, както и на 359 Hip Hop Awards. Друго доказателство за успехите на Тото и Лъчо са хилядите фенове и абонати на каналите им в социалните мрежи. В допълнение е и фактът, че именно те са първите изпълнители от новото поколение артисти, които се осмеляват да организират концерт с такъв мащаб. \nБилети за събитието се продават от днес, 29 октомври, в мрежата на Eventim. Цената е 10 лв., а за всички гости в неравностойно положение входът ще е безплатен.     \n \t\n", "date": "2018.10.29", "title": "Тото и Лъчо с първи голям концерт в \"Арена Армеец\""}
{"url": "http://www.duma.bg/node/178000", "text": "Есен с дъх на джаз: музикални работилници и концерти с Дина ДеРоуз (САЩ) е насловът на гостуването у нас на креативната джаз певица и пианистка по покана на фондация \"Groove Atelier\", научи ДУМА от Елисавета Петрушева. Дина ДеРоуз има 12 авторски албума. Участва в многобройни концертни дейности и студийна работа с едни от най-известните имена в джаза. Медиите я оценяват високо, а списъкът с места и фестивали, на които тя е свирила по цял свят, е дълъг. Дина ДеРоуз е опитен музикален педагог, част от състава на преподаватели на едни от най-престижните училища в света. В момента работи като професор по джаз вокали в Института по джаз към Университета за музика и сценични изкуства в Грац, Австрия. Концертите й в България започнаха снощи в Смолян, на 31 октомври музикантката ще бъде в Сити Марк арт център в София от 20 ч., на 1 ноември - на Пловдив джаз фест, на 3 ноември в Ямбол, в Club American (без вход). На сцената с нея ще бъдат българските музиканти Димитър Льолев (алт и тенор саксофони), Борис Таслев (бас) и Никола Горялов (барабани). Музикалните работилници, водени от Дина, подходящи за инструменталисти и за певци, ще се проведат в София - днес и на 30 октомври от 16 до 20 ч. в \"Groove Atelier\", и на 2 ноември в Пловдив от 11 до 15 ч. в Дома на културата \"Борис Христов\".   \n \t\n", "date": "2018.10.29", "title": "Музикални работилници и концерти с Дина ДеРоуз"}
{"url": "http://www.duma.bg/node/178036", "text": "Жителите на столичния квартал \"Толева махала\" и град Божурище излизат утре на протест срещу постоянния тормоз от страна на преминаващите през квартала тежкотоварни превозни средства, съобщиха за ДУМА организаторите. Хората настояват за незабавно изграждане на продължението на бул. \"Царица Йоанна\" от жк Люлин до Индустриална зона Божурище. Това е единственият вариант за изкарване на непосилния за съществуващата инфраструктура трафик извън нашия квартал, коментират те. \n\"През последните години индустриалната зона се разраства с все по-бързи темпове. Идните месеци там ще се отвори и огромен логистичен хъб. Проектният трафик предвижда преминаване от и към него на хиляди тежкотоварни автомобили на интервал от четири минути\", недоволстват софиянци. \nГражданският протест ще се проведе от 7 до 8 часа на спирката на автобус №54 в кв. \"Толева махала\", уточняват организаторите.     \n \t\n", "date": "2018.10.29", "title": " Столичани недоволни от автомобилен трафик"}
{"url": "http://www.duma.bg/node/178006", "text": "ДЕН НА БЕСАРАБСКИТЕ БЪЛГАРИ. Датата е избрана през 1938 г. от потомците на бесарабските и таврийските българи по повод 100-годишнината от освещаването на катедралния храм \"Свето Преображение господне\" (на снимката) в Болград (29 октомври 1838 г.). Тогава се ражда инициативата 29 октомври (16 октомври ст.ст.) да бъде Ден на бесарабските българи. 529 Г. ПР.Н.Е. - ИЗДАДЕН Е ПЪРВИЯТ ПИСМЕН ДОКУМЕНТ ЗА ПРАВАТА НА ЧОВЕКА. Персийският цар Кир II Велики със завладяването на Вавилон разписва Манифеста на Кир, известен още като Цилиндъра на Кир. Каменният цилиндър е открит през 1879 г. при разкопки в Ирак. Обявен е от иранския шах Мохамед Реза Пахлави през 1960 г. за първото писмено доказателство за зачитането на правата на човека в историята. 1853 - В ТРЯВНА СЕ РАЖДА ИВАН СЛАВЕЙКОВ, ПРОСВЕТЕН ДЕЕЦ (УМИРА 1901 Г.). Син на просветителя Петко Славейков, брат на поета Пенчо Славейков. От 1884 г. е действителен член на Българското книжовно дружество, а от 1898 до 1900 г. - председател на неговия Историко-филологически клон. Кмет на София (1885-1886), народен представител (1886-1901), министър на народното просвещение в правителството на Петко Каравелов (1901). 1889 - УМИРА НИКОЛАЙ ЧЕРНИШЕВСКИ, РУСКИ ПИСАТЕЛ (Р. 1828 Г.). Общественик, икономист и философ. Заедно с Херцен става един от създателите на народничеството. В романа \"Какво да се прави\" (1862-1863) описва живота на хората от новото общество - \"разумните егоисти\", които живеят от своя труд и по нов начин устройват семейния си живот и живота в обществото.  1969 - РОЖДЕН ДЕН НА ИНТЕРНЕТ. На тази дата е осъществен първият успешен опит на учени от Калифорнийския университет (Лос Анджелис) и от Научноизследователския институт Стамфорд (Кънектикът) да свържат два компютъра. Документ свидетелства, че късно вечерта са обменени първите електронни съобщения чрез NCP протокол. По-късно се появяват и същинските мрежи, които образуват интернет - те остават в историята под името ARPANET. Разработването им е дело на департамент на Пентагона, означаван с абревиатурата ARPA (Advanced Research Projects Agency). 2004 - ПЪРВИ ПОДПИС НА КИРИЛИЦА ПОД ЕВРОПЕЙСКИ ДОКУМЕНТ. На тази дата в Рим, Италия, министър-председателят Симеон Сакскобургготски подписва Заключителния акт на Междуправителствената конференция на Европейския съюз, която приема Конституцията за Европа. Този подпис от името на България е първият на кирилица под европейски документ. 2008 - УМИРА УИЛЯМ УОРТЪН, АМЕРИКАНСКИ ПИСАТЕЛ (Р. 1925 Г.). Първия си роман “Пилето” публикува през 1978 г. С него жъне голям успех, особено след като книгата е филмирана от режисьора Алън Паркър с участието на Никълъс Кейдж в главната роля. След това публикува още осем романа, два от които - \"Отбой в полунощ\" и \"Татко\", също са филмирани.   \n \t\n", "date": "2018.10.29", "title": "Датата"}
{"url": "http://www.duma.bg/node/178008", "text": "\"Когато правиш нещо наполовина, носиш последствия, все едно си го направил в цялост. Затова давай докрай.\" Ричард Никсън твърди, че цял живот се е ръководил от този принцип и никога не е съжалявал. Ако лидерът на БСП Корнелия Нинова не промени курса в тази посока, ще съжалява горчиво. \nКатастрофалните поражения върху българската държава и общество, нанесени от режима на Борисов и Цветанов, са известни, анализирани и осъзнати. Вменяемите българи отдавна са си дали сметка и очакват промяна, гласно или не чак толкова. Същинският политически дебат отдавна е покойник и няма как да бъде възкресен, докато ГЕРБ са на власт, просто защото те не са политическа партия. \nЩеше да е прекрасно, ако през последните десет години из недрата на родната държавническа мисъл се беше пръкнал нов проект, с нови лица и нови идеи, които да върнат обратно България в семейството на парламентарните републики. Закономерно или само за жалост, нищо подобно не се случи. Вместо това, повечето от потенциалните възстановители на конституционния ред в държавата също отказаха да бъдат политически партии, като се съгласиха заедно с Борисов да продължават да газят чл.1 от Конституцията - \"България е република с парламентарно управление\". След абдикацията на Сергей Станишев в Брюксел БСП побърза да се включи в заключителния етап по екзекутирането на партийната система в страната. Остатъчният инстинкт за самосъхранение се превърна във вълна от здрав разум и социалистите все пак погледнаха отвъд формалностите около завещанието си и излъчиха Корнелия Нинова за лидер. \nСлед всичко изброено, този текст цели да отговори на три въпроса - \n1. Каква БСП завари Корнелия Нинова? \n2. Какво постигна Корнелия Нинова досега? \n3. Какво не направи Корнелия Нинова, за да бъде припозната като възстановител на конституционния ред в страната? \nОтговорите на тези критично важни въпроси образуват диалектическо единство и предпоставят актуалното състояние и бъдещото развитие на управленския процес в държавата, не само в БСП. \nПрез май 2016 г. Нинова оглави една смазана от изборни загуби партия без идея за бъдеще. Обществената роля на социалистите беше сведена до това да бъдат сочени с пръст от Борисов като слабаците, като клоуните, които бия както и когато си поискам, които купувам за жълти стотинки централно и по места, като търсената от властта опозиция, нерядко като назначената такава. Огледалото на тази картина бяха резултатите от местните избори през есента на 2015 г. \nЖалкото парламентарно представителство (39 мандата) закономерно деградира до изтриването на БСП от картата на местната власт в държавата. От 28 областни града социалистите се бориха за кмет само в Ловеч. В останалите бяха бити с две към едно, три към едно и четири към едно. И никакви изборни измами и вездесъщата машина на Цветанов не трябваше да послужат за оправдание на негодните да представляват съгражданите си. По ирония на нелепото разбиране за вътрешнопартийна демокрация точно същите формираха половината от състава на актуалния Национален съвет, който излъчи Нинова за лидер. Премазаният Георги Гергов, завършил пети след екзотиките Каназирева и Димитров, на триста процента след Славчо Атанасов и на шестстотин след Мамин Ваньо, логично се оказа господин Никой в Пловдив. Но се превърна в решаващ фактор при селските схемички вътре в БСП - ще пуснем напред Корнелия, за да ни хващат копчетата от  дистанционното по-лесно от \"Санкт Петербург\". \nТакава партия оглави г-жа Нинова - без местни структури, в тотална изолация и деморализация, с едно силно крило, което единствено може да изобрети час по-скоро БСП да стане неофициална наложница на Борисов с потенциал за официална. \nСметките на пораженците, нагаждачите и интригантите излязоха криви. Корнелия Нинова не само се измъкна от задушаващия им хват, но сътвори чудеса за две години и половина. Да, точно така - чудеса, с оглед на изходната позиция. Какво постигна лидерът на БСП? Накратко, пребори се за достоен президент на всички български граждани, загърбвайки амортизираните безнадеждно вътрешнопартийни опции, вдигна парламентарния резултат на партията до нивата от 2005 г. и открехна вратата към кадрово обновление чрез налагане на млади надежди, но я притвори чрез мандатност за старите безнадеждности. Изброяването на фактите не разкрива отговора на въпроса как го направи г-жа Нинова. А той е повече от важен. \nПърво и най-важно, нито за миг не се отклони от категоричната опозиционна линия като първостепенна, национална кауза Второ, прозря, че вътрешнопартийният потенциал на БСП в актуалното й състояние е близък до нулата. Разви някои положителни тези на Сергей Станишев, отстранявайки вътрешните им противоречия и превръщайки ги в успешни политически резултати. Реализира ги по смисъл, а в персонален план наобратно. Вместо да издига за президент зависим експерт с характеристики на последователен предател като Калфин и на пожар да го подпира с вездесъщия Ламбо, Нинова избра независим генерал, с потенциал за обединител на нацията. Превърна президентската битка в битка на България срещу мафията и разпада и успя. Румен Радев върна авторитета на президентската институция, разви се като политик и днес е един от гарантите срещу окончателния разпад на демокрацията в България. Конструктивният диалог между президента и Нинова се превърна в ключов за бъдещето на страната и ролята на втората не може да бъде отречена със смислени аргументи. \nПоследните парламентарни избори бяха несъмнен успех за БСП, от една страна, а от друга, за пореден път повдигнаха неприятните въпроси за адекватната оценка на електоралните нагласи на българите. Те си висят със страшна сила от избирането на Нинова до днес и ще продължат до пълния й успех или до жадувания от мнозина неин провал. Става дума за миналото на БСП, разбира се. Антифашизмът, българо-съветската дружба и мъдрото ръководство на другаря Тодор Живков са маргинални теми през 2018 г. Тезата, че сплотяват твърдото ядро е отживелица и носи само и единствено негативи на БСП многопосочно и многократно проверено. Първо, твърдият електорат не решава избори, второ, така се отблъсква неутралният избирател, трето, много важно, гори мостовете към дясно ориентираните потенциални избиратели на БСП. Задачата е да бъде свален Борисов и всичко, което я препятства, е вредно. Редно е да се отбележи, че тези препъникъмъни за БСП не са намерили място във \"Визия за България\" и Нинова, и екипът трябва да бъдат поздравени. \nЛогиката принуждава, след всичко казано дотук, да се върнем към днешния ден. Какво пречи Корнелия Нинова да бъде припозната като бъдещ министър-председател? Какво не достига трети пореден вот на недоверие да дрънчи на кухо? Какво допринася за загубата на печелившата инерция и пускането по губеща такава? Какво всъщност стои зад вътрешнопартийните атаки срещу Нинова, прикрити под фалшиви идеологически критики, под цинична загриженост за медийния образ на социалистите? Има ли изход? \nПо всякакъв начин, чрез всякакви средства, последователно, кога язвително, кога напоително се натяква, че БСП не е готова да управлява. Изтъкват се различни аргументи, но само един е меродавен. И той е, че социалистите не са готови за избори. Преди години Ахмед Доган отбеляза, че ако нямаш няколкостотин души, които да работят във всеки избирателен район преди избори, по време на избори и след избори, къде си тръгнал да управляваш. Само Цветан Цветанов го чу. \nБСП е бламирана от самата себе си и пред Корнелия Нинова стоят тежки решения, ако не иска да бъде смазана и изплюта от враговете си. Трябва да отговори на жестоки въпроси, без значение дали е виновна. Щом е лидер, значи е виновна, това са неумолимите правила на играта. \nАко утре Борисов хвърли оставката, Нинова какви избори ще прави в Пловдив-област, например? Ще ходи да агитира с Гергов подръка ли? За коалиция с ГЕРБ. Някои посветени изборджии настояват, че тъкмо това е един от избирателните райони, даващи умалена картина на националния план. Придворните ще гракнат, че имало устав, въведена била мандатност, а колко бил обновен парламентарният състав. \nКакви избори ще прави в избирателните райони, където БСП са трети, четвърти, пети, обаче негодните да бъдат дори втори са в Националния съвет? \nСамо през телевизора няма да как да стане. Нинова печели десет гласа през телевизора и двадесет гласа през срещите покрай \"Визия за България\", негодните да бъдат дори втори по места, отиват да пият кафе на площада на другия ден и резултатът пак е нула на нула. \nКаква периферия ще привлича Нинова, когато привлечените решат да отидат на среща за \"Визия за България\", харесат групата от София, но като решат да отидат втори път, \"софиянци\" ги няма, а на вратата са се запънали негодните да бъдат дори втори. \nДокато Корнелия Нинова не се справи с вредните електорално в собствената си партия, няма как да претендира за властта. И това го знаят и малките деца. \nНапускането на Народното събрание отдавна трябваше да бъде последвано от извънреден Конгрес, промяна на Устава и нов Национален съвет. Трудно е, тежко е, но няма друг начин, защото залогът е България, не само БСП Корнелия Нинова го разбира прекрасно и няма време за губене. \nКогато хората видят, че промяната, за която кандидатства БСП, първо е извършена в самата БСП, тогава ще тръгнат истински след Нинова. Няма да се разцепи партията. Няма страшно. За щастие всички, които гласно или подмолно скачат срещу лидера, са обединени от една обща характеристика - не носят никаква електорална тежест на партията. Или са отдавна амортизирани, или никога дори не са подлежали на амортизация. \nИзвънредната ситуация налага извънредни решения. И изпълнението им. Другият път е само назад и надолу. \n    \n \t\n", "date": "2018.10.29", "title": "Смешен плач, наместо програма в БСП"}
{"url": "http://www.duma.bg/node/178007", "text": "Остана точно една година до местните избори в Пловдив. В интерес на истината дълго се чудех дали да напиша този текст. Ще пиша все пак за БСП в Пловдив. Това, за добро или не, е моята партия в нашия град, в която членувам от далечната 1988 година. Тогава тя все още се наричаше БКП, и вече беше тръгнала по пътя на реформите. \nПрез очите ми мина всичко това, което наричаме преход. В това число и в самата БСП. Свидетел съм как се променяше, как се проваляше, как се мъчеше да се оформи като една нормална лява европейска партия. Помня как в \"синия Пловдив\", макар и в опозиция, всички се съобразяваха с нея. Помня как в местния парламент имаше по 19 съветници. Помня как се правеше реална политика. Помня... А, сега... Какво стана?! Превърна се в петоразрядна политическа \"сила\". Принизен и абсолютно заобиколим фактор в местната политика. Докарахме се дотам една Дани Каназирева да ни се подиграва във всяко второ интервю, и да ни дава като лош пример, как не трябва да се прави политика. \nУнизителна работа. Но не, не и не. И от това никой не се стресва. Тече си едно безвремие на \"Кр. Пастухов\". Там е централата, които не знаят. Никой извън един тесен апаратен актив, не знае имената на хората, които днес движат делата на БСП в Пловдив. Положението е драматично, да не кажа трагично. \nА до местните избори остава само една година, както споменах. Признавам си, въздържах се да пиша, защото не виждах особен смисъл. Знам отлично начина на действие и функциониране на партийния апарат. Познавам как мислят. Знам, чувам коментарите им, хихиканията и ироничните подмятания. Знам всичко, отлично са ми познати. Знам, колко са си самодостатъчни. Знам, че там ще предпочетат свободното падане към дъното, отколкото някой да инициира и направи нещо. А пък някой да сложи пръст в раната и да се осмели да каже истината, не смея дори и да мечтая. Времето ги научи на това. Какъвто и провал да стане, а напоследък - бол такива, промяна няма да има. Причините се търсят от глобалното затопляне, до инвазията на мигрантите, но не и сред тях. Логото там е: Дайте нищо да не правим, че може да сгрешим и да останем без заплати. \nНе знам. Писал съм десетки пъти, говорил съм, апелирал съм. Като цяло, партийната съвест ми е чиста, но какво от това. Колко пъти обяснявах, че политиката е наука като всички останали. Аристотел още го е прозрял. И че като всяка наука се подчинява на определени правила и задължителни постулати. \nНе може, НЕ МОЖЕ, да разчиташ на успех на едни мажоритарни избори, каквито са местните, ако не извадиш кандидатите си поне година по-рано. Да ги популяризираш, да ги наложиш, да ги покажеш. Да свикнат хората с тях. Да тръгнат сред съгражданите си. Да наложат вижданията си и личностите си. Така се прави. А не, както е обикновено практиката, всичко това да става в последния момент. Не може, също така четири години да не правиш нищо, ама абсолютно нищо на местно ниво, и да се надяваш на нещо. \nМъчех се да прочета, да разбера, да видя направено нещо, някакви политики, нещо, което може да се види, пипне и усети, но уви. Ако някой средностатистически гласоподавател в Пловдив, може да се сети за един, само за един партиен функционер на БСП в Пловдив, аз лично ще почерпя. Тези хора, очевидно забравят, че не са в нелегалност. Че са публични фигури. Че на тях разчитат социалните избиратели. Почвам вече да си мисля, че някои от тях се срамуват да заявят принадлежността си към БСП. Просто нямам думи. А се натискат да са в ръководството. Ей така, за всеки случай. Пълно мълчание и нищоправене. Нито по райони, нито в централата на \"Пастухов\". Особено районите, може би с изключение на \"Западен\", все едно не съществуват. А и там има апарати, районни съвети, председатели. Какво правят през цялото това време. Та за четири години тези хора една пресконференция не направиха, един проблем на района си не поставиха и решиха. И от тях чакай избори да печелят. Вятър и мъгла. Единственото нещо, което ги интересува, е, ако могат да се промушат в някаква листа за национални избори. Защото, за местни не става. Надявам се, че дори на тях им е ясно това. Защото, трима, четирима съветници ще вкара БСП на изборите догодина. Дано поне това да са прозрели и разбрали. Пълно безвремие. \nТези хора сякаш са дали обет за мълчание и нищоправене. Политическо мълчание. Страшно, злокобно мълчание. Защото, все пак се отнася за хората на Пловдив. Затова как ще живеят. Затова, че заслужават нещо по-добро, поне в социален аспект. А колко материал за политика има всеки Божи ден. Та, това е положението. \nНе откривам някаква сакрална истина, писал съм много по темата, та белким нещо се размърда в нечии съвести. Загорели, залоясали партийни съвести. Дано нещо сработи. Дано, ама надали, както се казва в един виц. Надявал съм се, дано сработи поне инстинктът им за самосъхранение. Но, уви, и това не помага. Защото, ако БСП на предстоящите местни избори от петоразрядна политсила, каквато е в момента, отиде още по-назад, резонно трябва да бъде поставен въпросът, за какво поддържаме този огромен политически и организационен апарат. Като форма на временна заетост ли? \nТа това е. Може да се пише до утре, но няма кой да чете. Съжалявам, ако на някой съм развалил настроението с тези политически съждения. Истината е особена морална категория и напоследък не е на мода.   \n \t\n", "date": "2018.10.29", "title": " Quo Vadis, БСП-Пловдив?"}
{"url": "http://www.duma.bg/node/178001", "text": "Поредицата \"Разказвач на месеца\" продължава през октомври с един от най-обичаните съвременни български писатели. Днес, 29 октомври, от 18.30 ч. в литературния клуб на Столичната библиотека (пл. \"Славейков\" 4) Деян Енев ще чете откъси от своите произведения и ще разговаря с почитателите си. За него и най-новия му сборник с разкази \"Дърводелецът\" ще говорят младите белетристи Зорница Гъркова, Ангел Иванов и Дияна Тончева. Входът е свободен. \n    \n \t\n", "date": "2018.10.29", "title": "Деян Енев e разказвач на октомври в Столичната библиотека"}
{"url": "http://www.duma.bg/node/178002", "text": "Минути преди началните надписи на биографичния филм \"Маккуин\" в кино \"Люмиер\" официално бе дадено началото на деветия София индипендънт филм фестивал (до 3 ноември). Създателката на фестивала Жана Караиванова предаде щафетата на новия творчески директор Станислава Коцева и благодари на спонсорите, журито и на вярната дръзка публика, която превърна през годините това събитие в легенда. \nЕрудирано петчленно жури има нелеката задача да оцени филмите, състезаващи се в конкурса на деветото издание на \"Со индипендънт\" и да избере най-добрите сред тях. В неговия състав влизат Галина Тонева - продуцент и един от основателите на \"Гала филм\" ООД 1995, Александра Цветкова - пиар специалист, ориентиран във филмовата индустрия, Иван Владимиров - сценарист и режисьор, Лорис Сърци - италиански продуцент, сценарист и театрален режисьор, и актьорът Иван Юруков   \n \t\n", "date": "2018.10.29", "title": "Петчленно жури ще оценява 30 филма на \"Со индипендънт\""}
{"url": "http://www.duma.bg/node/178012", "text": "Състоянието на отбраната и въоръжените сили винаги са били във фокуса на вниманието на БСП, особено в настоящия период, характерен със снижаване на бойните способности на формированията от видовете въоръжен сили и най-вече тези на ВВС. БСП не само подкрепи модернизацията на въоръжените сили, като важно условие за изграждане на необходимите способности, но и споделя намеренията за ремонтиране и поддържане на наличната летателна техника, до закупуване и овладяване на новата. \nВ тази връзка, както обещахме, ние непрекъснато следим не само процедурите, свързани с модернизацията, но и тези за ремонтирането на старата техника. Затова за нас голям интерес представляваше процедурата по избор на фирма за ремонт на щурмовите самолети Су-25. По този казус от няколко дни в обществото зрее скандал, който МО неумело опита да неглижира, като с това още повече подсили подозренията за нещо нередно и съмнително в цялата процедура. Първи в Народното събрание депутатът от БСП Николай Цонков зададе поредица от неудобни въпроси , на които явно изненаданият военен министър Каракачанов трудно и неубедително намираше отговор. Последвалото развитие на поръчката и изтеклите в публичното пространство документи обаче показаха правотата на нашите питания. \nЗа възлагане на поръчка с предмет \"Възстановяване на летателната годност на самолети Су-25, рамково споразумение\" МО предприе процедура на договаряне без публикуване на обявление за обществена поръчка. Поканата беше отправена до \"558 Авиационен ремонтен завод\", Беларус, и до \"Обединена авиостроителна корпорация\", Русия. Имаме основателни подозрения, че предварително се е знаело, че руският завод е с претоварен график и няма как да поеме основния ремонт, което на практика е превърнало поръчката в състезание с един предизвестен победител. Трябва ли тогава да ни учудва фактът, че той оферира цена, три пъти по-висока от заложената която в крайна сметка дори с направените в хода на преговорите редукции е над два пъти по-висока от първоначално обявените 82,5 милиона. Друг е въпросът и как се стигна до тези 82,5 милиона, след като в началото министърът говореше за 41. Вижте прогресията - 41 милиона - 82,5 милиона и в крайна сметка  - 170 милиона с ДДС (според изтекли в пресата документи). При поискани от завода в Беларус, забележете, над триста милиона! И питам аз - що за поръчка е това, в която милионите хвърчат нагоре-надолу със светлинна скорост, като че става въпрос за хартийки от играта\"Монополи\"!? \nДа се чудим ли тогава защо решението за откриване на процедурата е взето не от министъра на отбраната Каракачанов, а от заместник-министъра Анатолий Величков, който в този период го е замествал. Това е станало на 17.08.2018 г., заповедта за заместване е била до 19.08. 2018 г., т.е. министърът е трябвало да се върне след два дни при положение, че 18.08 и 19.08 са събота и неделя. Впечатление прави и фактът, че решението за откриване на процедурата №108 е взето и заведено в администрацията на 17.08.2018 г. От същата дата е и изходящият номер на поканата до участниците, подписана от заместник-министър Величков. Това бързане явно показва, че в процедурата има нещо нередно, поради което министърът е предпочел друг да постави подписа под решението и поканата за възстановяване летателната способност на Су-25. \nИ още: поканата е отправена на 17.08.2018 г., срокът за представяне на офертите е 10.09.2018 г. (след по-малко от месец), а самото договаряне е определено за 12.09.2018 г. (два дни по-късно). Не е ли твърде скоротечен този процес за така сериозни и толкова обемни дейности? Още повече, че с писмо № 9237/28.08.2018 г. до министъра на отбраната \"Обединена авиостроителна корпорация\" - Русия, моли срокът за подаване на офертите да се удължи до 10.10.2018 г. Защо срокът не е удължен, ако това е в интерес на по-добрия избор? Или наистина е за предпочитане \nсъстезание с един кон? Трето, не се предвижда участие на българския завод \"Авионамс\" в този процес и тук е един от основните въпроси, който не получи отговор - докога българските заводи ще бъдат пренебрегвани за сметка на чужди такива, въпреки изявлението на премиера от август 2016 г.: \"приватизацията на \"Авионамс\" противоречи на естествените правила, вертолетите и самолетите на авиобазата да се ремонтират там, където кацат - в собствения им двор\". Такива бяха и обещанията на министъра на отбраната за използване на военнопромишления комплекс в ремонта и поддръжката на въоръжението и техниката. Коментарът му, че заводът няма лиценз за това, е истина, но не цялата истина. В писмо № Р9123/3-131699/19.09.2018 г. на РОСОБОРОНАЕКСПОРТ до изпълнителния директор на \"Авионамс\" АД е споменато, че съгласно проведените предварителни консултации и преговори между тях, е разработена разделителна ведомост, която може да служи за основа на организацията на контролно-възстановителните работи на Су-25 на територията на България. РОСОБОРОНАЕКСПОРТ уверява също така, че в хода на съвместната работа е възможно да се разширят възможностите на \"Авионамс\" по ремонт и възстановяване на авиационна техника за в бъдеще. Реализиране на такъв ремонт би икономисало средства, би създало работа на \"Авионамс\" и част от изразходваните средства биха останали в България. От развитието на процеса досега става ясно, че такъв вариант на изпълнение на поръчката не се предвижда. Питам:  Имаше една култова разходка на премиера, запомнена с почукването с юмрук по корпуса на самолетите, след която той в интервю за НОВА, нарече ремонта на двигателите на МиГ29 в Полша \"глупост\" и призна за писмо от  руския държавен консорциум с покана за разговори с \"Авионамс\" и процедура по възстановяване на лиценза за ремонт на Миг 29 и СУ 25. Това беше на 12 август 2016 г. - преди повече от две години - какво се направи за това време за възстановяване способностите на \"Авионамс\"?? \nОтговарям: Нищо! Или поне нищо реално. \nНа следващо място - тъй като изключителните права по ремонти от такъв характер притежава единствено производителят - руската страна, то където и да се ремонтират самолетите - в Беларус, в България или другаде, сертификатът ще бъде издаден от ПАО \"Сухой\" (това, впрочем обяснява и фалшивото обяснение, че са поканени само тези фирми, защото това са единствените заводи, способни да извършат такъв ремонт. Аз, например се сещам за поне още два - в Грузия и Украйна. Те обаче по обясними причини не биха получили от руснаците подобен сертификат). \nСлед като предварително се знае, че без руската страна няма да се мине, в такъв случай - къде ремонтът ще е по-изгоден икономически? В \"Авионамс\" или в Беларус, където освен всичко друго ще има разходи по транспортиране на самолетите до Барановичи и обратно. \nЧетвърто, буди недоумение и т. 4.5 от поканата до Белоруската страна, предвиждаща участие в преговорите на упълномощено от участника лице/лица. Посредник? Ами нали и децата знаят, че обичайната роля на посредниците в подобни сделки е прибирането на комисиона от почти празния джоб на търпеливия български данъкоплатец. \nИма и още нещо - всяка поръчка над 100 милиона лева по закон трябва да мине за санкция през Народното събрание. Тука обаче с един елементарен трик, наречен Рамково споразумение, сумата се разхвърля за няколко години и парламентът е прескочен. МО обяснява, че така се гарантира изпълнение, само ако има средства. Което отсега, с риск да бъда лош пророк, ме кара да смятам, че едва ли ще се стигне до ремонт и на 14-те самолета... парата пак ще отиде в свирката, но пък може и да бъркам. \n    Накрая може да обобщим така: България разполага с 14 самолета Су-25, които са влезли в експлоатация през 1987 или 1988 г. Техният технически и междуремонтен ресурс е изтекъл преди повече от 10 години (факт, който сам по себе си поставя много други въпроси, скоро ще търсим отговори и на тях). Затова те се нуждаят от ремонт, с който да се изпълнят всички действащи бюлетини. След извършването на ремонта удължаването на ресурса на самолетите може да стане само със сертификат, издаден от ПАО \"Сухой\". Руската страна неведнъж е изразявала желание да работи със завод \"Авионамс\", но въпреки това МО \nне желае да възложи поръчката на българския завод който беше приватизиран именно с тази цел (по думите на премиера Борисов). \nНяколко въпроса - нито един отговор досега, само оправданията на Министерството на отбраната относно цената на ремонта и че планираните средства няма да бъдат увеличени. Но нито дума за това, че \"Авионамс\" също може дори по-успешно да изпълни поръчката за ремонта на Су-25. И това не са празни предположения - през годините в завода са ремонтирани 28 броя самолети СУ-25 и 98 броя двигатели Р95Ш. \nДа се чудим ли тогава, че синдикатите още през септември алармираха за напрежение в завода и желание \"държавното дружество задължително да бъде включено в тръжните документи като подизпълнител на избраната фирма, като това би осигурило дълготрайна заетост на над 300 авиоспециалисти\"! Глас в пустиня... Призовавам ръководството на държавния \"Авионамс\" смело и отговорно да излезе с истината по въпроса и да не се страхува да я каже на висок глас! \nИ съвсем в заключение ще се обърна към премиера. Как така, бе г-н Борисов, в миналия мандат харчихте грешни пари за ремонт на двигатели в Полша (който се оказа пълен провал), защото в Русия не може, късахте ризи пред НАТО и Брюксел какви евроатлантици сме, а днес сте готови да харижете едни много милиони на завод в Беларус, който иска-не иска, пак ще почука на вратата на руския производител. Което си е и правилно - казах ви го от трибуната на НС още преди три години. \n    \n \t\n", "date": "2018.10.29", "title": "ГЕРБ харизаха грешни милиони за Су-25   "}
{"url": "http://www.duma.bg/node/178003", "text": "По случай Деня на народните будители - 1 ноември, Националният исторически музей обявява седмица, посветена на празника, която ще се състои от 29 октомври до 2 ноември. В седмицата на будителите ще бъдат провеждани учебни часове в специална зала на музея, наречена \"Старото школо\". Децата ще се потопят в атмосферата на Възраждането, като изкарат един учебен час по \"взаимоучителната метода\", въведена и прилагана от д-р Петър Берон, Неофит Рилски, Васил Априлов. При това - в класна стая, подредена като от втората половина на XIX век, с дървени чинове и катедра. На първия ред ще седнат най-малките - както е било тогава, а по-големите ученици ще влизат в ролята на \"показвачи\" и \"чиноначалници\". \nНай-любопитно за тях ще бъде т.нар. \"затвор\" - помещение зад катедрата на даскала, в което са отпращани за наказание непослушните ученици. Акцент на седмицата, посветена на народните будители, ще бъде \"Рибният буквар\" на д-р Петър Берон от 1824 г., който може да се види в пространството, вдясно от зала 4. Освен това в експозицията на НИМ се намира един от първите преписи на \"История славянобългарска\" и \"Неделник\" на Софроний Врачански от 1806 г. (зала 4). Часовете за занятия в \"Старото школо\" са организирани от Детския образователен център на НИМ и са за деца от предучилищна възраст и от I до IV клас. Часове на занятията - 10, 12 и 14 ч. \nПо случай празника от 29 октомври до 2 ноември вкл. в НИМ се предлага и екскурзоводна беседа на тема: \"Нашето славно минало\". Част от празничната програма ще бъде премиерата на стихосбирката \"Диви коне\" от Тоня Стойкова, служител на НИМ, в Детския център, от 11 ч. на 31 октомври, научи ДУМА от доц. д-р Бони Петрунова, директор.   \n \t\n", "date": "2018.10.29", "title": " НИМ обявява седмица, посветена на народните будители"}
{"url": "http://www.duma.bg/node/178004", "text": "Ивана Папазова празнува 50-годишен юбилей с новото премиерно заглавие на Пловдивския театър \"По-студено от тук\" от Лора Уейд, в което тя играе главната роля. Тържеството ще се състои навръх 1 ноември - Деня на народните будители. За има-няма 20 и няколко години тази слабичка, тъничка жена с големи очи показа завидни актьорски качества и се наложи като една от най-сериозните творчески фигури в трупата на Пловдивския театър. С нея обичат да работят режисьори като Диана Добрева, Мариус Куркински, Стайко Мурджев, Иван Урумов, Георги Михалков, Калин Ангелов и много други. Всъщност едни от най-добрите си роли тя направи именно в постановки на споменатите поименно режисьори. И за тях заслужи най-големите национални театрални награди - \"Аскеер\" за Икония във \"Вълци\", \"Икар\", първа награда от прегледа във Враца и т.н.  \nА всъщност всичко започна с участието й в спектакъла \"По-близко до земята\" от Желько Хубач. Покани я режисьорът Петър Кауков. Възпитаничката на проф. Богдан Сърчаджиев и на проф. Пламен Марков направи сериозен скок от сцената на Видинския театър на сцената на най-стария български професионален театър. И се оказа верен избор - и за нея, и за тези, които я поканиха. Защото с различна интензивност в сезоните, но тя бе активно заета и така се появиха на пловдивска сцена нейните прeвъплъщения. След \"Кървава сватба\" по Лорка последва Мариус Куркински и на сцената на Хасковския театър се роди нейната Хаджиева от \"Златната мина\" от Ст. Л. Костов - първата й номинация за \"Икар\" през 2010 г. С известната актриса Анелия Ташева бяха изключителен дует в прочутата \"Есенна соната\" от Ингмар Бергман, реж. Иван Урумов - отново номинация за \"Икар\" (2011), както и награда \"Пловдив\". В 2013 г. игра Шута в \"Крал Лир\", постановка на Стайко Мурджев и това й донесе този път номинация за \"Аскеер\". Коронна роля в нейния творчески път е Виктория Глас в \"Глас\", пиеса от Елена Алексиева, реж. Калин Ангелов. Маса награди, една от друга по-престижни. Кого играеше тя в тази постановка - Дубльорката или самата Мария Калас, а може би мечтата, копнежа по творчество? Наслагването на образи и състояния при изключително изтънчена самодисциплина и творческа отдаденост създадоха мита за спектакъла и за самата актриса. После дойде ред на Васа Железнова в \"Майка\" на Горки. И отново номинация за \"Икар\" (2017). Тя е пловдивската актриса с най-много номинации за \"Икар\" и \"Аскеер\". \nНапоследък следим нейното участие като Венета - една от главните персонажи в сериала по БиТиВи \"Скъпи наследници\", който продължава втори сезон. Много време отделя и на своите ученици в Театралната школа \"Любен Гройс\", където заедно с колегата Стоян Сърданов откриват и пристрастяват към театралното изкуство млади даровити деца. Ивана Папазова намери време между ангажиментите си да завърши магистратура по театрална режисура в Пловдивския университет \"Паисий Хилендарски\", където сега е асистентка на доц. Веселин Ранков в специалността актьорско майсторство за драматичен театър. Изпълнен с много творчески ангажименти живот. Активна творческа и гражданска позиция, която респектира и увеличава кръга на нейните почитатели. \n    \n \t\n", "date": "2018.10.29", "title": "Ивана Папазова в кръга на своите героини и почитатели "}
{"url": "http://www.duma.bg/node/177995", "text": "За пореден път, вече 20 години след първото отбелязване на Деня на бесарабските българи в София по инициатива на Дружество \"Родолюбец\", и тази година във Военния клуб ще има концерт. Тържеството е днес, 29 октомври, от 18,30 ч. Събитието е посветен на светлата дата, обединила в едно духа на българите преселници в Бесарабия, на техните потомци, живеещи с мисълта за прародината, и на всички онези, които градят съвременна България. Празникът е символ на тази връзка, на неразривната обща памет между българите от двете страни на Дунава и на кръвта, която вода не става. \nСпециално за концерта ще пристигнат сънародниците ни от красивия Буджашки край - малки и големи танцьори и певци от селата Кубей, Чийший и Нови Троян. Събитието ще украсят със светлина и звук изпълнители като Илия Луков, самодейците от читалище \"Бачо Киро\" в столицата, възпитаници на няколко училища в София, банатски българи с танцовия състав \"Фалмис\", студентите Наталия Панайотова и Денис Колев. Водещи на тържеството ще бъдат младите и симпатични дами Олга Чебан от Дермендере/Каланчак и Домникия Карагуца от Калчево.     \n \t\n", "date": "2018.10.29", "title": " Деня на бесарабските българи отбелязват с концерт в София"}
{"url": "http://www.duma.bg/node/178013", "text": "Палестинската групировка \"Ислямски джихад\", подкрепяна от Иран, заяви, че с посредничеството на Египет се е съгласила да прекрати започналия вчера ракетен обстрел срещу Израел, предадоха медиите. Израел обвини иранските сили в Сирия, че са организирали ракетния обстрел от територията на Ивицата Газа. Обстрелът бе един от най-ожесточените през последните месеци. Той бе предприет след смъртта на 4-ма палестинци, загинали в събота при протестна акция в зоната на оградата по границата между ивицата и Израел.   \n \t\n", "date": "2018.10.29", "title": " Палестинци спират обстрел по Израел"}
{"url": "http://www.duma.bg/node/178014", "text": "Турските власти издадоха заповеди за ареста на 26 души, заподозрени във връзки с терористичната организация (ФЕТО) на Фетхулах Гюлен, съобщи Си Ен Ен-Тюрк. Те са заподозрени, че са прибягвали до мобилното приложение байлок (ByLock), за което се смята, че е използвано при опита за преврат на 15 юли 2016 г. срещу Ердоган. Досега са задържани 7 души, 4-ма са извън Турция, издирват се останалите 15 души. Анкара смята, че ФЕТО и Гюлен са стояли зад опита за преврат.   \n \t\n", "date": "2018.10.29", "title": " Турция арестува и издирва дисиденти"}
{"url": "http://www.duma.bg/node/178017", "text": "Албанският вътрешен министър Фатмир Джафай подаде оставка, която бе приета от премиера Еди Рама. На негово място бе предложен Сандера Леши, чиято кандидатура трябва да бъде одобрена от парламента и президента. \nОпозицията многократно обвиняваше Фатмир Джафай, че прикрива престъпната дейност на брат си Агрон Джафай, който получи 7,5 години затвор в Италия за наркотрафик.    \nЛидерът на основната опозиционна албанска Демократическа партия Люлзим Баша коментира, че  оставката на Фатмир Джафай е началото на рухването на връзките на самия Еди Рама с престъпността. Според Баша отстраняването на министъра е \"важна стъпка на опозицията за прочистване на политиката от престъпна дейност\".     \n \t\n", "date": "2018.10.29", "title": " Оставка на криминален министър в Албания  "}
{"url": "http://www.duma.bg/node/178016", "text": "Засега няма конкретни договорености за посещението на Владимир Путин във Вашингтон, заяви президентският говорител Дмитрий Песков в отговор на журналистически въпрос. Поканата към Путин бе отправена от президентският съветник Джон Болтън, посетил наскоро Русия.  \nНа среща със свои привърженици в щата Илинойс Тръмп заяви, че Русия искала икономическа помощ. \"Не забравяйте, че Русия иска да получи нашата помощ в икономически план. Ние постигнахме такова богатство, наистина свърших добра работа. Русия иска нашето участие\", каза Тръмп.  \nТой също разкритикува Берлин, че молил САЩ за защита от Русия, а й плащал милиарди за доставки на руски газ по газопровода \"Северен поток 2\". \n    \n \t\n", "date": "2018.10.29", "title": " Неизвестни за визита на Путин в САЩ"}
{"url": "http://www.duma.bg/node/178015", "text": "Силно земетресение разтърси Румъния в нощта срещу неделя в 3.30 часа. То е усетено в Букурещ, съобщи Romania Insider. Епицентърът на труса бе във Вранча, то е било с интензивност от 5,8 степен по скалата на Рихтер на дълбочина от 150 километра, по официални данни от Националния институт за физика на Земята. В столицата Букурещ не са регистрирани щети, според Службата за бедствия и спешни случаи. Много хора обаче са изплашени и в стрес. Трусът бе усетен и у нас.     \n \t\n", "date": "2018.10.29", "title": " Земетресение във Вранча"}
{"url": "http://www.duma.bg/node/178019", "text": "11 души са загинали и шестима са ранени при кървавото нападение срещу синагогата \"Дървото на живота\" в Питсбърг, щата Пенсилвания. Сред загиналите няма деца. Броят на ранените е шестима души, включително четирима полицаи. Двама от ранените са в тежко състояние, съобщиха медии в САЩ. \nТелевизия Си Ен Ен съобщи, че нападателят е разпознат. Това е 46-годишният Робърт Бауърс. Той използва социалната мрежа Gab, където е публикувал материали с антисемитско съдържание. Бауърс е участник и в дискусии с такава насоченост. Заподозряният за стрелбата е арестуван, след като сам се е предал на полицията, 12 мин. след като е изпозастрелял хората. В момента той се намира в болница, където лекуват раните му, получени при престрелката със силите на реда. \nСтрелбата е започнала рано сутринта, когато по еврейския календар се отбелязва Шабат - събота, която по традиция е ден на почивка. Бауърс викал \"Всички евреи трябва да умрат\", влизайки в синагогата. \nНападателят е действал сам и не е бил регистриран по-рано в полицията. Това съобщи на пресконференция представителят на клона на ФБР в Питсбърг Боб Джоунс. \"Заподозреният по-рано не е бил на отчет на полицията. Смятаме, че едно от оръжията е автомат, заподозреният е имал още три пистолета\", уточни Джоунс. \nБауърс може да получи смъртна присъда, предадоха информационните агенции. Министерството на правосъдието ще повдигне срещу заподозрения обвинения за престъпления, основани на нетърпимост, както и за други престъпления, за които може да бъде постановена смъртна присъда, се казва в съобщение, публикувано на сайта на американското правосъдно ведомство. \nСтрелбата в синагогата в Питсбърг, щата Пенсилвания, е антисемитско престъпление. Така оцени трагедията американският президент Доналд Тръмп след пристигането си в Индианаполис, където участва в серия от мероприятия. \n\"Умът ни е безсилен да разбере жестоката омраза и извратената злина, която може да накара едно лице да извърши такова ужасно престъпление по време на церемония. Отровата, наречена антисемитизъм, трябва да бъде заклеймявана и пресичана навсякъде, където изниква!\", заяви Тръмп и призова за втвърдяване на законите за смъртното наказание. \n\"Случилото се днес в Питсбърг не е обикновено престъпление. Това е злодеяние. Това беше нападение срещу невинни американци и покушение срещу нашата свобода на вероизповедание. В Америка няма място за насилие и антисемитизъм\", подчерта вицепрезидентът Майк Пенс. \"Трябва да сложим край на това зло\", добави той. \nСтрелбата в Питсбърг беше осъдена от президентите на Турция и Франция. \"Турция категорично осъжда всички форми на тероризъм навсякъде по света, независимо от целите на терористите\", написа в туитър турският президент Реджеп Ердоган. \nСвоите съболезнования поднесе и френският президент Еманюел Макрон. \nГлавният равин на Русия Берл Лазар призова \"да бъдат загърбени разногласията и да се създаде единен антитерористичен фронт\". Той отбеляза, че \"нашият общ дълг пред тези, чийто живот безвременно бе прекъснат, пред тези, които сега оплакват своите роднини и близки, е да направим всичко, така че идеолозите, спонсорите и изпълнителите на терористични замисли да бъдат унищожени. За да не се осмели никой повече да пролива невинна кръв\". \nСляпата омраза, която доведе до клането в синагогата в Питсбърг, показва, че има още много работа, която да се върши в борбата срещу антисемитизма, както и за сближаването на общностите, написа в туитър председателят на Европейския парламент Антонио Таяни. \nИзраелският премиер Бенямин Нетаняху също осъди нападението срещу синагога в американския град Питсбърг и изрази своята солидарност с еврейската общност в града. \nСлед кървавата баня в Питсбърг Франция обяви, че затяга охраната на синагогите в Париж.     \n \t\n", "date": "2018.10.29", "title": " Убиецът от Питсбърг може да получи смъртна присъда  "}
{"url": "http://www.duma.bg/node/178018", "text": "Над 1 млн. души вече са се подписали под петицията за провеждането на още един референдум по въпроса за излизането на Великобритания от ЕС, съобщи в. \"Индипендънт\". Петицията е качена преди три месеца на сайта change.org. \"През 2016 г. гражданите получиха възможност да кажат своето мнение желаят ли да останат в ЕС или да го напуснат. Сега, когато фактите са по-ясни, е настъпило времето гражданите да кажат решителната си дума по самото споразумение, докато не е станало твърде късно\", се казва в петицията. През 2016 г. 51,9% от британците подкрепиха на референдум \"Брекзит\". \nКоментар 9 стр.      \n \t\n", "date": "2018.10.29", "title": " Петиция от 1 млн. срещу \"Брекзит\"  "}
{"url": "http://www.duma.bg/node/178021", "text": "Този месец Пентагонът е доставил около 100 контейнера с въоръжения и снаряжение в американската база в Рамщайн, Германия, съобщи сайтът на базата. \nТова е най-голямата доставка на боеприпаси в Европа след 1999 година, когато ВВС на САЩ осъществиха над 900 полета срещу Югославия.  \nОтбелязва се, че съдържанието на контейнерите е предназначено за осигуряване на \"оперативна реакция срещу заплаха от страна на агресивни играчи\".  \nОбектът в Рамщайн е най-голямата американска военна авиобаза в чужбина, твърди РИА \"Новости\". Тук се намира и щаб-квартирата на американските ВВС в Европа, а вероятно и центърът за управление на военни безпилотници.      \n \t\n", "date": "2018.10.29", "title": "Пентагонът достави въоръжения в Германия"}
{"url": "http://www.duma.bg/node/178022", "text": "Полицията във Фрайбург арестува 8 души за групово изнасилване на 18-годишно момиче. Насилниците са 7 сирийци и един германец на възраст между 19 и 29 години. Живеят предимно в бежански центрове. Били са известни на полицията заради предишни престъпления като побои, кражби и търговия с дрога. До арестите се е стигнало чрез ДНК-следи по жертвата и местопрестъплението. \nНа 13 октомври един от заподозрените е почерпил в заведение момичето с питие, в което сипал и упойващи вещества. Извел е жертвата навън и я изнасилил в храст. След това върху омаломощеното момиче са се нахвърлили и други мъже.  \nМеждувременно по гръцко-турската граница бяха открити труповете на три жени с прерязани гърла. Установено е, че са мигрантки от Азия, майка и двете й дъщери. Убити били като \"наказание\" от трафиканти на хора, пишат гръцки медии. \nОтделно мигрантка от Афганистан роди в лодка на турската брегова охрана в Егейско море, съобщи в. \"Хюриет дейли нюз\". Тя била сред задържани 40 мигранти, поели към остров Лесбос.      \n \t\n", "date": "2018.10.29", "title": "Мигранти изнасилиха брутално германка"}
{"url": "http://www.duma.bg/node/178020", "text": "Италия се извинява на Гърция за войната от 1940 г. \nДнес се очаква италианският президент Сeрджо Матарела да поднесе извинения пред Гърция за обявената война преди 78 години и жертвите на гръцкия народ. Той ще направи това пред гръцкия му колега Прокопис Павлопулос. Двамата държавници присъстваха на неделния военен парад в Солун в чест на националния празник на Гърция \"Денят Охи\". В Атина празникът бе отбелязан с ученическа манифестация. Гърция е единствената страна в Европа, която чества като национален празник не края, а началото на една война. На 28 октомври 1940 година Атина отговаря с \"Охи\" (\"Не\") на ултиматума на Мусолини за свободно преминаване на италианските войски през Гърция. \n Протести в Рим срещу кметицата \nХиляди хора излязоха по улиците на Рим, за да протестират срещу лошото състояние на инфраструктурата в столица, предаде Би Би Си. Недоволството им бе насочено конкретно срещу кметицата Вирджиния Раги заради лошото състояние на улиците и канализацията, проблема с боклука, плъзналите по улиците плъхове и лошото състояние на градския автобусен парк, от който само тази година се подпалиха 20 автобуса. Раги управлява от 2016 г. и бе издигната от движението \"Пет звезди\".  \n Ирландия преизбра действащия президент \nСоциалдемократът Майкъл Хигинс бе преизбран за втори 7-годишен мандат с гласовете на 56% ирландци при 43-процента избирателна активност, съобщиха медиите. В надпреварата да висшия държавен пост участваха петима кандидати. Важна насока в дейността на 77-годишния политолог и социолог е утвърждаването на ирландската култура и език.  \n 10 000 домакинства в Естония без ток \nБурен вятър с пориви до 29 метра в секунда, които бушуваха в Естония през нощта в събота срещу неделя, оставиха над 9500 домакинства без електричество, предаде Интерфакс. Най-засегнат е регионът Вилянди, където на тъмно останаха 4000 домакинства, основно заради повалени дървета, прекъснали електропреносната мрежа. А снеговалеж в Южна Естония, доведе до 50 катастрофи по заледените пътища. Не се съобщава за жертви.      \n \t\n", "date": "2018.10.29", "title": "Кратки новини"}
{"url": "http://www.duma.bg/node/178023", "text": "Лидерите на Русия, Турция, Франция и Германия направиха стъпка в посока урегулиране на конфликта в Сирия на четиристранна среща в Истанбул. Те се обявиха в подкрепа на териториалната цялост на страната, договориха се за провеждането на конституционни реформи и отново подчертаха, че конфликтът в Сирия няма военно решение. Това се казва в комюнике, разпространено от германското правителство след приключването на форума. \nЛидерите на четирите страни са Дизпълнени с решителност да се противопоставят на сепаратистките планове, насочени към подкопаването на суверенитета и териториалната цялостност на Сирия, а също така на националната сигурност на съседните държавиУ. \nОсвен това четирите държави са изразили готовност да работят за създаването на условия Дза доброволното завръщане на бежанците и вътрешно разселените лицаУ. \nРусия си запазва правото да помогне за ликвидирането на терористите в сирийската провинция Идлиб, ако те продължат с провокациите си и продължат да пречат на създаването на демилитаризирана зона там. Това заяви руският президент Владимир Путин на пресконференция в Истанбул след четиристранната среща. Едновременно с това Путин подчерта, че създаването на зона за деескалация и демилитаризирана зона в тази сирийска провинция е само временна мярка. \nРуският президент Владимир Путин заяви, че на четиристранната среща за Сирия не е обсъждано мястото на Башар Асад в бъдещото политическо устройство на страната. \nКомитетът за разработване на нова Конституция на Сирия трябва да започне работа до края на годината. Това заяви френският президент Еманюел Макрон след края на срещата. \nДКонституционният комитет трябва да бъде създаден и да проведе своето първо заседание до края на годината. Това е нашето общо желаниеУ, каза Макрон. ДНеговото учредяване ще стане част от политическото урегулиране в СирияУ, добави френският президент. \nДСъздаването му е необходимо за подготовката на прозрачни избори, които трябва да се проведат под наблюдението на международната общностУ, смята Макрон. \nРешението за създаване на Конституционен комитет, който да изработи препоръки за поправки в Конституцията на Сирия, беше взето на 31 януари в Сочи, където се проведе Конгресът за сирийски национален диалог. ДТова беше продуктивна среща. Разговорите в Истанбул имат важно значение за разрешаването на сирийската кризаУ, каза още Макрон. \nГерманският канцлер Ангела Меркел добави, че примирието в Сирия може да се постигне само с политически средства и този процес трябва да се осъществи под егидата на ООН. \nЛогичен резултат от този политически процес трябва да стане провеждането на избори, продължи тя. По думите й това е записано в комюникето, прието след приключването на форума на върха. \n       \n \t\n", "date": "2018.10.29", "title": " Срещата в Истанбул: Никакъв разпад на Сирия  "}
{"url": "http://www.duma.bg/node/178037", "text": "Областните ръководства на Българския антифашистки съюз и на Движението на ветераните в БСП в Стара Загора учредиха награда на името на Георги Бакалов за публицисти, журналисти и издатели, пишещи и издаващи книги на антифашистка тематика. Тя се присъжда на един местен автор и на един от страната. Първите й носители т.г. са Тотю Бакалов и Христо Георгиев. Тотю Бакалов от Стара Загора, ветеран от Съпротивата, е награден за неговата публицистика на антифашистка тема и за книгите му \"Народният съд - повеля на времето. Тържество на истината\" и \"Верую\". Наградата се присъжда на журналиста, писателя, издателя Христо Георгиев за водената от него в ДУМА рубрика \"Черно на бяло\" и за издадените от него книги \"Серенада за балканска гайда\" на Анжел Вагенщайн и \"Ален мак самотен\" на Мерсия Макдермот. \nОтличието бе връчено на Тотю Бакалов по време на конференция в Ст. Загора, посветена на 95-та годишнина от Септемврийското въстание, проведена по инициатива на централното ръководство на БАС с подкрепата на НС на БСП. Предстои на тържествена среща в града на липите отличието да бъде връчено и на Христо Георгиев.     \n \t\n", "date": "2018.10.29", "title": "Тотю Бакалов и Христо Георгиев с наградата \"Георги Бакалов\""}
