{"url": "http://www.duma.bg/node/171885", "text": "Човекът амфибия Яне Петков счупи световния рекорд по плуване със завързани крайници. 64-годишният българин от Петрич успя да преодолее 3380 метра в Охридското езеро с вериги на ръцете и краката си, подобрявайки значително досегашното постижение на жител на Индия от 3071 метра. \nЯне Петков е познат и с прякора Гмуреца. Мъжът е вегетарианец, последовател на Петър Дънов, бивш състезател по плуване и водно спасяване. От малък обича водата и различните предизвикателства. \nПрез август 2011 г. българинът преплува близо 2 км с пристегнати ръце и крака и напъхан в мрежеста торба в язовир \"Кърджали\". Година по-рано Яне Петков трябваше да преплува по гръб язовир \"Дяково\", отново с вързани крака и ръце, но опитът му бе осуетен заради заплахи да бъде арестуван. През септември 2013 г. за 2 часа и 47 минути Петков преодоля трасе от 2 км и 30 м в Охридското езеро, вързан в чувал и без никакви помощни средства.   \n \t\n", "date": "2018.07.26", "title": "Нашенец счупи световния рекорд по плуване със завързани крайници"}
{"url": "http://www.duma.bg/node/171889", "text": "Двама журналисти от Ал Джазира предложили на бизнесдамата Нели Беширова да направят филм по детската й книжка \"Умно момче си ти, Тино\". Всичко станало съвсем случайно. \"В Дубай моят сътрудник Гасан Насър седеше на една маса с две момчета. Аз се присъединих към тях в края на работния си ден и дори не знаех с кого точно разговарям. Той им разказа за книгата. Те много се впечатлиха, настояха да я преведа и на арабски. Имахме идея те да я филмират, но този проект замря след кончината на Гасан. Още не мога да преодолея неговата загуба, защото заобичвам хората, с които работя. Заобичвам и семействата им, искам да знам всичко за тях и това не ме натоварва, напротив. 8-9 часа от денонощието преминават на работното място и ако не ти е приятна средата, няма как да се трудиш с удоволствие\", призна Нели Беширова. \nДамата със строг бизнес в енергетиката и сериозна юридическа професия започва да пише като на шега, а след две издадени книги вече е член на ПЕН-клуб (международна неправителствена организация, обединяваща професионални писатели и журналисти, работещи в различни литературни жанрове - б.ред.). Всъщност, идеята на Нели Беширова е да запълни дългите служебни полети със записки на случки и мисли, които да предаде на дъщеря си като житейски уроци. По онова време дамата пътува доста и съзнава, че изпуска ценни моменти от израстването на детето си. Неин колега надниква над рамото й и спонтанно предлага: \"Защо не ги издадеш тези неща?\" \nБеширова отхвърля идеята със замах - все пак тя не е писателка, а за малчугани се пише най-трудно и отговорно. Идеята отлежава близо година, но колегата упорства. \"Един ден ми каза: Виж какво, имам идея. Тръгвай си от офиса в 5 вместо в 6 и този един час отделяй, за да напишеш книгата. Като седнах, и за три дни я приключих. Дори нямаше нужда да го мисля - всичко ми беше в главата. Думите се изляха, все едно пишех писмо\", припомня си Нели. \nСлед това \"Умно дете си ти, Тино\" сякаш заживява собствен живот: издава я със съдействието на УНИЦЕФ, книжката се подарява на хлапета от социални домове или на многодетни семейства, които живеят в оскъдица. Четивото вече е преведено на английски и арабски. \n\"Книгата ми се раздава на деца от много бедни семейства, които нямат нищо - нито четка за зъби, нито дори обувки за зимата. Изпратиха ми снимка, от която настръхнах. Видях порутена ромска стаичка, в която има само едно дрипаво легло, икона и моята книга до нея, покрита с отпечатъци от мръсни детски ръчички. Толкова мило ми стана. Когато я написах, си помислих, че ако помогна с един урок на едно дете, съм си свършила работата. Повече не искам\", сподели Нели Беширова, която е издала и епистоларния роман \"Любов и его\".   \n \t\n", "date": "2018.07.26", "title": " Ал Джазира ще филмира българска детска книга  "}
{"url": "http://www.duma.bg/node/171888", "text": "Бургас ще бъде домакин на първото Балканско първенство по бийтбокс, което ще се проведе на 31 август от 18,30 ч. на открита сцена в непосредствена близост до КЦ \"Морско казино\". Някои от най-добрите артисти в тази област от България и съседните й държави ще се изправят един срещу друг в директни битки за първата по рода си титла, осигуряваща квота за Световното бийтбокс първенство. \nСъстезанието ще протече в два етапа. Първият ще е изцяло онлайн във фейсбук страницата на събитието. Желаещите да участват трябва да представят клип на свое бийтбокс изпълнение с продължителност от 60 до 90 секунди. Видеото трябва да бъде качено в YouTube и публикувано на стената на събитието Balkan Beatbox Championship в социалната мрежа. Най-добрите 12 ще се класират за следващия етап - директните битки на сцената в Бургас. Крайният срок за подаване на видео заявките е 15 август. Ще се приемат само артисти, живеещи в държави на Балканите.   \n \t\n", "date": "2018.07.26", "title": "Балканско първенство по бийтбокс превзема Бургас"}
{"url": "http://www.duma.bg/node/171887", "text": "Асоциацията на чуждестранната преса в Холивуд, която присъжда наградите \"Златен глобус\", оповести датата за следващата церемония, предаде Асошиейтед прес. Отличията ще бъдат раздадени на 6 януари 2019 г. Седемдесет и шестата церемония за връчване на отличията ще бъде организирана в Бевърли хилс. Номинациите за призовете във филмовите и телевизионни категории ще станат ясни на 6 декември. \nНаградите \"Златен глобус\", хулени навремето от критиците заради някои озадачаващи филмови номинации, в последно време \"влизат в крачка\" с \"Оскар\"-ите. Най-престижните филмови отличия, присъждани от американската Академия за кинематографично изкуство и наука, ще бъдат раздадени на 24 февруари 2019 г.   \n \t\n", "date": "2018.07.26", "title": "Обявиха датата за раздаване на наградите \"Златен глобус\""}
{"url": "http://www.duma.bg/node/171921", "text": "Зърното в Добричко е прибрано от 90% от нивите с пшеница, съобщават от Областната дирекция \"Земеделие\". Площите с хлебната култура в областта през тази стопанска година надхвърлят 1 200 000 декара. Общото производство на пшеница вече достигна 592 003 тона. Земеделските стопани прибират средно по 541 кг зърно от декар, като с най-богата реколта могат да се похвалят стопаните от Каварна и Балчик. Средният добив в двете общини е съответно 585 кг и 579 кг, посочват от ОДЗ. Най-малко зърно е събрано в община Крушари - по 450 кг от дка, като от началото на кампанията в равнината жънат близо 670 комбайна. През миналата стопанска година, която се смята за рекордна в производството на зърно в Добричко през последното десетилетие, бяха прибрани 725 000 тона пшеница при среден добив 598 килограма. \nВ същото време жътвата на пшеница в Силистренско приключи, посочват от областната дирекция. Средният добив от културата е 572 кг на дка, като най-добри резултати се отчитат в Силистренската община - 650 кг на дка среден добив. В областта бяха засети 453 877 декара  с пшеница, но има 3409 декара пропаднали площи. През миналата година стопаните от Силистренско завършиха жътвата на пшеницата със среден добив 613 килограма.   \n \t\n", "date": "2018.07.26", "title": "90% от зърното в Добричко е прибрано "}
{"url": "http://www.duma.bg/node/171919", "text": "Няма как резервирана предварително почивка да бъде анулираме заради лошо време като валежите това лято например. Това каза пред БНТ Румен Драганов от Института за анализ и оценка на туризма. По думите му лятото не се е провалило заради валежите и туристи има както по Черноморието, така и в столицата, въпреки честите валежи и ниските за летните месеци температури. Очаква се ръст от 5% на чуждестранни туристи в България и времето няма да е фактор. \nДраганов обясни, че чужденците, които идват в България, са планирали своите почивки доста отдавна и не могат да бъдат анулирани заради дъждовното време. Туристите въобще нямат тази нагласа, по-важно е с кого са, как ще прекарат, какво ще видят, защото те имат също една предварителна подготовка за нещата, които разглеждат. И това се отнася и за българите. Нима някой ще се спре от дъждове във Франция или в Англия, или където и да е по Европа, когато има самолетни билети и е планирал пътуването, попита Драганов. \nЕкспертът обясни, че в частните квартири в планините и по Черноморието има по-малко туристи тази година, защото те разчитат на \"уикендовите\" туристи. Това влияе повече на вътрешния пазар и на краткосрочните решения. Той подчерта, че е много важно хората да знаят как да реагират в случай на бедствие, както при пожарите в туристическите райони около Атина, например. При форсмажорни обстоятелства туристите могат да анулират резервациите си, допълни той, но не и заради лошо време.     \n \t\n", "date": "2018.07.26", "title": " Резервираните почивки не могат да се отменят заради лошо време"}
{"url": "http://www.duma.bg/node/171920", "text": "Отпуснатите от Европейската комисия (ЕК) 1,3 млн. евро за българската програма срещу двойния стандарт при храните ще отидат основно за изпитвания, след което ще бъдат публикувани резултатите, обясни пред \"Блумбърг тв България\" Богомил Николов от Асоциация \"Активни потребители\". \n\"В България видяхме покрай изпитванията за двоен стандарт, че всъщност имаме голям проблем. Държавните органи вършат някаква работа, но после не съобщават конкретни имена. Оттам потребителят не може да се ориентира напълно в ситуацията. А гражданските организации нямат такъв проблем\", каза той. Според него трябва ресурсите, които така или иначе са ограничени, да бъдат пренасочвани там, където рискът е по-голям. А не просто там, където (институциите) са свикнали по инерция да тестват\", заяви експертът.   \n \t\n", "date": "2018.07.26", "title": " Богомил Николов: У нас имаме голям проблем с изпитванията на храните"}
{"url": "http://www.duma.bg/node/171925", "text": "\"Българският енергиен холдингУ (БЕХ) взе още 150 млн. евро заем, като увеличи най-скорошната си облигационна евроемисия - листната в края на юни 2018 г. на Ирландската фондова борса (Euronext Dublin), съобщиха вчера от държавната компания. Привличането на капитала е станало ден по-рано и вече размерът на облигациите е 550 млн. евро. Запазен е лихвеният процент от 3,5%, както и падежът от 7 години. Новите заемни средства ще се използват за общи корпоративни цели и рефинансиране на първия облигационен заем на БЕХ, емитиран през БЕХ през 2013 г. и с падеж през ноември 2018 г. Именно това беше и целта на самата трета облигационна емисия - да се погаси първият заем от 500 млн. евро, отишли за уреждане на дълг на дъщерната на БЕХ \"Национална електрическа копания\" (НЕК) по кредит от 250 млн. евро за строежа на АЕЦ \"Белене\" и за проваления проект за газопровода \"Южен поток\". \nБЕХ има още една облигационна емисия, която бе пласирана през 2016 г. и отново е за 550 млн. евро. Тези пари също отидоха за дългове на НЕК, натрупани към двете т.нар. американски въглищни централи за изкупената тяхна електроенергия по дългосрочните договори с \"Ей И Ес\" и \"КонтурГлобал\".   \n \t\n", "date": "2018.07.26", "title": "БЕХ взе нов заем, за да си плати първата облигация"}
{"url": "http://www.duma.bg/node/171926", "text": "Руската \"Росатом\" по принцип проявява интерес към бъдещо строителство на АЕЦ \"Белене\", но първо трябва да станат известни условията, при които ще се осъществява. Това коментира пред български журналисти първият зам. генерален директор и директор на блока за развитие и международен бизнес на руската държавна корпорация Кирил Комаров в отговор на въпрос. Той добави, че никъде по света такива големи енергийни проекти не се осъществяват без държавно участие. Друг е въпросът каква точно ще бъде формата и в какво ще се състои това участие, като тези въпроси се решават от правителството на всяка страна. Комаров обаче отчете, че България вече активно е участвала в този проект чрез покупката на оборудването от Русия. \n    \n \t\n", "date": "2018.07.26", "title": "\"Росатом\" с интерес към проекта \"Белене\", но чака условията"}
{"url": "http://www.duma.bg/node/171922", "text": "На застрахователния пазар има много голяма конкуренция, но тенденцията определено е за нарастване на цената. Това заяви пред БНТ Коста Чолаков, член на Управителния съвет на Асоциацията на българските застрахователи броени дни след като Комисията за финансов надзор оповести свой анализ, според които събраните премии за миналата година за най-масовите превозни средства - автомобили, камиони и автобуси, не са достатъчни, за да покрият разходите на застрахователите. Според Чолаков темата за цената на застраховка \"Гражданска отговорност\" не може да бъде обща, защото всяко дружество си прави разчетите отделно. Средната цена обаче е нараснала с около 7 лв. миналата година. По думите на експерта пострадалите на пътя са много повече през последните три години и това предполага повече обезщетения за пострадали и близки на загинали при пътно-транспортни произшествия, или т.нар. неимуществени вреди. \nПо данни на МВР през 2017 г. в страната са регистрирани 6 888 тежки пътнотранспортни произшествия, при които са загинали 682 и са ранени 8680, от които 6737 леко и 1943 тежко. Броят на ранените и жертвите намалява, но въпреки ниската честота на събития по отношение на неимуществените претенции тяхната средна стойност е висока, поради което делът им в крайната загуба общо за пазара е малко над 50%, констатират още от КФН.     \n \t\n", "date": "2018.07.26", "title": "Застрахователите потвърдиха за поскъпване на \"Гражданска отговорност\""}
{"url": "http://www.duma.bg/node/171927", "text": "АЕЦ \"Козлодуй\" ще внесе в Агенцията за ядрено регулиране документите, с които ще поиска удължаване на работата на 6-и блок на централата през септември, съобщи пред БНР изпълнителният директор на АЕЦ-а Иван Андреев. Той каза, че блокът може да работи още 30 години след осъществената програма за удължаване на ресурса му. Централата ще поиска 10-годишен лиценз за работа, който е максимално допустимият по закон. \n\"Задачите в по-голямата си част са приключили, другите, различни по вид мерки, ще бъдат изпълнявани през лицензионния период, като ние ще продължим да следим нашето оборудване и ако е необходимо, ще взимаме допълнителни мерки. Всичко това като документи ще бъде предадено в Агенцията за ядрено регулиране и очакваме в следващата година да получим лиценза за 6-и блок, знаете, че за 5-и вече работим с удължен ресурс и съответно на 6-и пък имаме повишена мощност\", обясни Андреев. \nЗа да се повиши мощността и на 5-и блок на АЕЦ \"Козлодуй\", от централата се надяват до месец да приключат разговорите с НЕК и да купят ротора от старото оборудване, доставено за АЕЦ \"Белене\" преди години. До момента за дейностите за удължаване на живота на реакторите и за повишаване на мощността им централата е дала около половин милиард лева.     \n \t\n", "date": "2018.07.26", "title": " АЕЦ \"Козлодуй\" ще искат удължаване живота на 6-и блок с 10 г."}
{"url": "http://www.duma.bg/node/171924", "text": "Министерският съвет увеличи с близо 180 млн. лв. разходния таван за 2018 г. на Министерството на регионалното развитие и благоустройството (МРРБ), свързан с тол системата и електронната винетка. Това съобщиха от правителствената информационна служба.  \nПромяната е свързана с подписания в началото на годината договор за проектиране, изграждане и въвеждане на електронна система за събиране на таксите за ползване на републиканската пътна мрежа на база изминато разстояние за превозни средства с обща технически допустима максимална маса над 3.5 т (тол) и на база време за леки автомобили с обща технически допустима максимална маса до 3.5,т (електронна винетка), с която ще се въведе по-справедлив модел за събиране на пътни такси.  \nЕлектронните винетки пък ще влязат в сила още от началото на следващата година. Промяна в цените за леките коли няма да има, а МРРБ все още не е готово с план-сметката за новите тарифи за автобусите и тежкотоварните камиони. Планът е до есента променените цени да бъдат известни. В момента все още текат консултациите с експерти от Световната банка, а през август ще започне и общественото обсъждане. На този етап е известно само, че преминаването по 16 хил. км пътни артерии ще бъде платено.  \nПо-късно вчера министърът на регионалното развитие Николай Нанков заяви пред журналисти, че изграждането на тол системата няма да струва повече, отколкото е записано в договора с изпълнителя, който бе сключен през януари тази година.   \n \t\n", "date": "2018.07.26", "title": "Нанков получи пари за разходите по тол системата"}
{"url": "http://www.duma.bg/node/171886", "text": "Най-дългото лунно затъмнение на ХХI век ще може да се види от България, но най-доброто място за наблюдения ще е по на изток - в Източна Африка, Близкия Изток и дори Централна Азия. По тези места космическото явление ще продължи цели 6 часа и 13 минути. В Европа и Австралия то ще може да се наблюдава съответно при изгрева и залеза на Луната, като според учения от НАСА - Ноа Петро, най-доброто място за наблюдение в света ще бъде Етиопия. \nВ страната ни най-дългото лунно затъмнение за този век ще започне в 21,24 ч. утре, 27 юли. Пикът у нас ще е от 22,30 до 0,13 ч. на 28 юли, когато за около час и 43 минути Луната ще бъде кървавочервена. \nПо същото време Марс ще бъде в такава позиция спрямо Слънцето, че също ще се вижда по-добре от обикновеното - всъщност през този месец Червената планета е най-ярка на небето за последни 15 години. \nВ Средновековна Европа лунните затъмнения са били наричани Кървава Луна, като явлението се приемало със страх от живеещите по онова време. Наименованието произхожда от Стария завет, като според християнските митове Кървавата Луна предвещавала много тежки времена, войни, болести и самия Страшен съд или Второто пришествие на Исус. Древните китайци, както и маите и инките, смятали че Кървавата Луна се случва, когато някакво животно - дракон или ягуар, се опитва да изяде Луната, като явлението също е носело тревоги. В района на Месопотамия дори били извършвани човешки жертвоприношения, след като Луната възвръщала нормалния си цвят. \nДревните гърци обаче изпреварили своето време, защото заключили, че формата на Земята е сферична, именно като наблюдавали лунните затъмнения. \nКървавата Луна обаче не е научно приет термин, а лунните затъмнения си имат много просто обяснение - те се случват, когато Земята застане между Слънцето и Луната, като трите обекта са подредени на една линия. По този начин видимият образ на естествения спътник на нашата планета бива закрит напълно или частично от сянката на Земята. \nСлънчевата светлина минава през атмосферата й, но до Луната достига само светлината в червения спектър, тъй като тя не се е разсеяла. Що се отнася до отенъците на затъмнението, те зависят от позицията на Луната в нощното небе, както и от наситеността на атмосферата с фини частици. \nИнтересен факт е, че ако по време на лунно затъмнение стоите на Луната, то ще забележите, че около цялата Земя има обръч от червена светлина, която оцветява нашия спътник, когато достигне до него.   \n \t\n", "date": "2018.07.26", "title": "Най-дългото лунно затъмнение ще може да се наблюдава и у нас"}
{"url": "http://www.duma.bg/node/171890", "text": "Националната опера и балет предлага на зрителите, които са купили билети за несъстоялия се спектакъл на \"Тоска\" на 22 юли, поради лошите метеорологични условия, да ги презаверят безплатно за друг оперен спектакъл от новия сезон 2018/2019 г. Касата на Софийската опера и балет започва работа от 1 септември. При лошо време спектаклите, включени в афиша на \"Опера на върховете\" - Белоградчишки скали, ще се играят в спортната зала на града, информират организаторите. \n    \n \t\n", "date": "2018.07.26", "title": "Националната опера ще презаверява билети за отменен спектакъл"}
{"url": "http://www.duma.bg/node/171892", "text": "Петото издание на фестивала \"Морски изгреви\" се провежда в Ахтопол до 28 юли. Събитието обединява изкуство, здраве, красота и духовност в едно. Програмата предлага концерти, практики и лекции на различни теми и лектори, поети и писатели, певци и музиканти, приложни творци и художници. Фестивалът призовава към опазване на природата и екосистемата, към природосъобразния начин на живот. Ще бъдат показани природни методи за възстановяване и лечение, новите тенденции за красота и здраве, както и факти за силата на билките.   \n \t\n", "date": "2018.07.26", "title": " \"Морски изгреви\" в Ахтопол за пети път"}
{"url": "http://www.duma.bg/node/171928", "text": "Министърът на земеделието, храните и горите Румен Порожанов издаде заповед за забрана на груповия лов на дива свиня, съобщиха от агроминистерството. Решението се обяснява като мярка срещу навлизането в страната на диви прасета, носители на вируса на африканската чума по свинете (АЧС). Заповедта на министъра влезе в сила от вчера. Това обаче бе първият ден, в който груповият лов на дива свиня беше разрешен извънредно с промяна в Закона за лова, която беше публикувана на 24 юли в \"Държавен вестник\". \nДвете решения напълно си противоречат, но те имат имат един и същи мотив - предпазване на страната от опасната зараза. Промяната в закона беше предложена от девет депутати. Според тях популацията от диви свине у нас е значителна, и за да се намали рискът от разпространение на заразата, плътността трябва да бъде намалена наполовина. \"Приетите изменения и допълнения в Закона за лова и опазване на дивеча, които регламентират груповото ловуване на дива свиня през летните месеци извън досега определения срок, са недостатъчно добре съобразени и консултирани по отношение безопасността при провеждането на ловните излети, обосновават се от Министерството на земеделието. \nОттам коментират, че в момента буйната растителност и плътната листна маса в горските територии силно ограничават видимостта, а респективно безопасността на лова. Това е сериозна предпоставка за възникване на инциденти както за участниците в лова, така и крие рискове за живота и здравето на пребиваващите в гората горски работници, туристи, гъбари, билкари и други. Освен това направените изменения в Закона за лова и опазване на дивеча не са съобразени и с хуманното отношение към видовете дивеч, обитаващи горските територии. Приплодите на дивите животни от тази пролет няма да могат да бъдат опазени от ловните кучета. Започва размножителният период на сърната, а през септември предстои и този на благородния елен, допълват от министерството. \nСъществува опасност груповият лов на дива свиня да доведе до сериозни загуби на основните ловни видове, компрометиране на вече договорени трофейни ловни излети за благороден елен от страна на чуждестранни ловци и сериозни финансови щети. Като мярка за намаляване на популацията от дива свиня заради опасността от възникване и разпространение на африканска чума по свинете се препоръчва засилване на подборния лов от място. \n    \n \t\n", "date": "2018.07.26", "title": " Порожанов забрани груповия лов на диви свине  "}
{"url": "http://www.duma.bg/node/171893", "text": "Столичната библиотека организира лятна читалня в Борисовата градина - алеята към езерото \"Ариана\", на 28 юли от 10 до 14 ч. С нас отново ще бъдат известните български поети Кристин Димитрова, Марин Бодаков и Боби Мирчев, които ще четат свои текстове и ще раздават книги с автографи. Очакват ни много песни, стихове и игри. Станете наш читател, прочетете хубава книга сред природата, оцветявайте книжки с децата си, приканват от библиотеката.   \n \t\n", "date": "2018.07.26", "title": "Лятна читалня в Борисовата градина"}
{"url": "http://www.duma.bg/node/171891", "text": "Изложба на открито в Момчилград показва биоразнообразието в Източните Родопи. До края на седмицата са представени 32 фотографии от девствената природа в тази част на планината, а акцентът e върху белоглавите и черните лешояди. Изложбата е подредена в градския парк и е част от програмата на общината за деветата международна среща на жителите на Момчилград.    \n \t\n", "date": "2018.07.26", "title": "Фотоизложба в Момчилград на открито"}
{"url": "http://www.duma.bg/node/171894", "text": "Изложба калиграфия на Цветислава Колева и Жаклина Симова под наслов \"Светлина и Слово\" се открива днес, 26 юли, от 19 ч. в One Monev gallery в София, ул. \"Иван Вазов\" 14 (ъгъла на ул. \"6-ти септември\"), научи ДУМА от Христина Лапатова. Двете авторки са завършили магистърска специалност калиграфия в катедра \"Плакат и визуална комуникация\" на НХА. \nКалиграфията е по своята същност изключително елитарно изкуство, което в съвременната си проява отдавна е надхвърлило рамките на красивото писане и е навлязло в територията на истински осъзнатите и преживени творчески търсения. Резултатът от тях са изтънчени и дълбоко впечатляващи графични произведения, осъществени чрез изкуството на буквите. \nПредставените в изложбата две колекции до някаква степен се обединяват от принципа, заложен в тях - водещата роля на светлината, която в случая не е само средство за възприемане на отделните произведения, а пълноценен участник във всяко от тях. Светлината е пластично средство, което позволява на зрителя да се потопи в идеята на автора и пълноценно да се наслади на естетическото послание, заложено от него. \nИзложбата предполага и съпровождащи интерактивни визуални материали, онагледяващи процесите на създаване на основните произведения и техните възможни трансформации, като по този начин позволява по-задълбочено разбиране на творческите послания. Заедно с това в междинните пространства, като подкрепа и завършващ щрих на общата визия на изложбата, ще бъде разположена и колекция от авторски подвързии (дело на К. Борисова и Т. Гълов). Предвижда се и възможна продажба на авторски принтове от двете колекции в изложбата. \n    \n \t\n", "date": "2018.07.26", "title": " \"Светлина и Слово\" в столична галерия"}
{"url": "http://www.duma.bg/node/171895", "text": "Глобалната инициатива за насърчаване, подкрепа и защита на кърменето, известна като Световна седмица на кърменето, ще бъде отбелязана за поредна година от 1 до 7 август. По повод мащабното събитие Христина Янева-Хедра ще представи книгата си \"Всичко за кърменето\" на 27 юли от 10,30 ч. в книжарница \"Сиела\" в мол \"Галерия\" в  Бургас, а от 18 ч. в Регионалната библиотека \"Захарий Княжески\" в Стара Загора. На 28 юли от 20 ч. е срещата на авторката на Алеята на книгата във Варна (Литературен кът). На 4 август от 11 ч. Христина Янева ще гостува в ДКЦ \"Авис Медика\" в Плевен и на 6 август от 18.30 ч. в книжарница \"Сиела\" в мол \"Пловдив\" в града на тепетата, научи ДУМА от Емилия Николова от изд. \"Сиела\". \nВ ценното за всяка бъдеща майка издание Янева хвърля светлина по въпроси като какво дава кърменето на бебето и на майката, как бременността подготвя тялото за кърменето, какво се прави, ако в началото процесът не се случва по обичайния начин (напр. при цезарово сечение или раздяла на майката с бебето), достатъчна ли е коластрата, колко мляко е нужно на детето и др. \nХристина Янева-Хедра е сертифициран от международния борд консултант по кърмене, съосновател и член на Националната асоциация \"Подкрепа за кърмене\", майка на две деца и създателка на блога \"Кърменето като начин на живот\". Съпътстващ лектор и преподавател е на обученията за медицински лица и доброволни консултанти по кърмене, организирани от НА \"Подкрепа за кърмене\", както и на други събития, насочени към децата.   \n \t\n", "date": "2018.07.26", "title": "Христина Янева-Хедра представя \"Всичко за кърменето\" в пет града "}
{"url": "http://www.duma.bg/node/171896", "text": "Фестивалът на изкуствата \"Арт поток\" (20-30 юли) се провежда за трета поредна година и ще събере изявите на редица популярни личности, както ДУМА писа. Съорганизатори са община Царево и плажният клуб \"Хасиенда\". Програмата включва театрални постановки, художествени изложби, литературни четения, тематични партита и др. Местните жители и гостите на Царево могат да се срещнат с Аня Пенчева, Кирил Ефремов, Александър Кадиев, Ненчо Илиев, Тончо Токмакчиев, Тихомир Благоев, Албена Колева и много други, разказва главният организатор Димитър Тодоранов. \nОт страна на издателство \"Книгомания\" ще се включат актьорите Стефан Данаилов и Георги Мамалев да представят автобиографичните си книги, Мария Лалева - с новите издания на стихосбирките си, както и журналистът Георги Тошев с документалния си филм за \"АББА\" и най-новата си книга за популярната шведска група.  \nМамалев представя автобиографичната си книга \"Усмихни се, човече!\" с импровизирано \"One Man Show\" днес, 26 юли, от 21 ч. в Народното читалище \"Георги Кондолов\". Лалева ще разкаже за новите  издания на стихосбирките си \"Личен архив\" и \"Не съм ви ближна\" на литературно четене на плаж \"Хасиенда\" на 28 юли от 16.30 ч., а от 19.30 ч. Георги Тошев представя \"Романът на моя живот\" със специалното участие на Стефан Данаилов. Следва от 23.30 ч. Mamma Mia парти с вечните хитове на \"АББА\" и Тошев ще говори за документалния си филм за групата, нейната история и книгата \"Mamma Mia\" в клуб \"Хасиенда\". \nЛятна арт академия за деца под ръководството на Калина Попова се провежда за първи път на Хасиенда бийч. Малките таланти от школата по рисуване творят по три часа на ден на малкия плаж в Лозенец. В края на академията всички малчугани ще подредят в обща изложба творбите, които са създали на брега на морето. \nХудожникът Стефан Божков - арт директор на Хасиенда бийч, съобщи, че това лято скулптурният парк в Лозенец ще се увеличи с още една творба, наречена \"Крилата\". Негово дело са и инсталациите \"Очилата\", \"Гребенът\" и \"Слонът\", които красят клуба.   \n \t\n", "date": "2018.07.26", "title": " Данаилов и Мамалев гостуват на \"Арт поток\"  "}
{"url": "http://www.duma.bg/node/171898", "text": "Годината 2018 може да влезе в историята на изкуството с първия официален отдел на Ню Йорк MoMA в българското село Старо Железаре. Всички най-големи произведения на изкуството от колекцията на MoMA ще бъдат достъпни за селото в открита галерия. Тук те ще бъдат представени по различен начин от затворените пространства и архива на музея. За първи път колекцията ще бъде показана не само на най-бедните, но и по-малко мобилни, поради биологични или икономически условия. Екип от полски артисти, воден от полско-българското кураторско и артистично дуо Катаржина и Венци Пирянков, ще работи върху селските стени, за да прехвърли колекцията MoMA в село Старо Железаре. Новите им творби ще бъдат готови да посрещнат гости от 4 август. \nФестивалът е продължение на основните идеи и лозунги на предишни издания - \"Изкуство за социална промяна\", \"Село на персонажите\". Портретите на жителите на селото са изрисувани заедно с избрани личности не само от Европа, но и от света на политиката, културата. Смесвайки локалното с глобалното, се показват различни гледни точки и разнообразни светове. Портрети, образи на местни герои, селяните ще се появят в компанията на избрани произведения или личности, които са техните герои. На стените гостите в Старо Железаре ще открият \"Спяща циганка\" на Анри Русо, \"Госпожиците от Авиньон\" от Пикасо, автопортрет на Фрида Кало, поп арт давещо се момиче от Рой Лихтенщайн - описано като \"шедьовър на мелодрамата\" и е една от най-ранните работи на художника, изобразяващи жените в трагични ситуации. Ефектът от този проект може да бъде грандиозен и това село да стане най-артистичното образователно село в света. Нищо чудно в един момент бабите и дядовците, местните роми да се превърнат в експерти по Уорхол, Шагал, Малевич, Ротко, с усмивка разказват организаторите. \nДори да беше умиращо село със стари хора и циганско малцинство в края на света, тук има още неизползвани ценности, неоткрито съдържание, погребани емоции, ценни неща, които може да бъдат смирено разкрити от жителите на градовете и играчи на великия свят. Много ценности са дискредитирани през последните години от историята, съвременното изкуство прекалено лесно попада в капана на политическите игри и идеите за политическа коректност. Селището, независимо от това в какво състояние е било, държи своите истории погребани сред кутии и буркани, чували с боб, огънати и излекувани запаси от не непременно логични и обясними митични инструменти, неконтролирани и необясними емоции, нови стари начини за справяне с реалността, отбелязват Катаржина и Венци Пирянков. \nПроектът е част от програмата на \"Пловдив - Европейска столица на културата 2019\". \n    \n \t\n", "date": "2018.07.26", "title": "  Нюйоркски МоМА се мести в Старо Железаре  "}
{"url": "http://www.duma.bg/node/171923", "text": "В края на юни 2018 година депозитите на неправителствения сектор в българската банкова система са в размер на 74,392 млрд. лева, което представлява 72% от прогнозния БВП, като годишното им увеличение е с 8,5% след растеж с 6,1% през май, показват данни на БНБ. Депозитите на нефинансовите предприятия са в размер на 22,693 млрд. лева (22,0% от БВП), нараствайки на годишна база с цели 15,6% след тяхно повишение с 12,5% през предходния месец. В същото време депозитите на финансовите предприятия намаляват с 13,7% на годишна база след понижение с 30,5% през май и достигат през юни 2,682 млрд. лева (2,6% от БВП). \nПрез юни депозитите на домакинствата са в размер на 49,017 млрд. лева (47,5% от БВП), като се увеличават на годишна база със 7% след растеж с 6,5 на сто през май 2018-а година. В същото време кредитите за неправителствения сектор в края на юни са в размер на 55,586 млрд. лева (53,8% от БВП) спрямо кредити за 55,048 млрд. лева през май (53,3% от БВП), като нарастват на годишна база с 6,7% (спрямо юни 2017 година). Според данните на БНБ кредитите за нефинансови предприятия се повишават в края на миналия месец с 3,8% на годишна база след повишение с 3,1% през май и достигнат 32,048 млрд. лева (31,0% от БВП). \nКредитите за домакинства са в размер на 21,031 млрд. лева (20,4% от БВП), като спрямо юни 2017 година те се увеличават с 9,2% след повишение с 8,9% през предходния месец. В края на отчетния месец жилищните кредити са за 9,952 млрд. лева и нарастват на годишна база с 9% (при годишно увеличение с 9,4 на сто през май), докато потребителските кредити възлизат на 8,736 млрд. лева и са с цели 15,1 на сто над нивата от юни 2017-а година след тяхно повишение с 14,9% месец по-рано. \nНетните чуждестранни активи в края на месец юни пък нарастват с 4,8% спрямо година по-рано, достигайки 52,152 млрд. лева. Чуждестранните активи се увеличават с 3,7% (след повишение с 1,8% през май 2018-а), достигайки 61,553 млрд. лева, докато чуждестранните пасиви са в размер на 9,400 млрд. лева, намалявайки на годишна база с 2,2 на сто (след понижение с 0,6% през май 2018-а).     \n \t\n", "date": "2018.07.26", "title": " Депозитите стигнаха 72% от БВП  "}
{"url": "http://www.duma.bg/node/171897", "text": "Музеят на хумора и сатирата в Габрово представя пътуващата изложба \"DONAUcartoons\" (\"Дунавска карикатура\"). Откриването e днес, 26 юли, от 18 ч. в зала 7 на музея. Изложбата е създадена по инициатива на работната общност \"Дунавски страни\" и представя 10 автори от Дунавския регион, които с карикатурите си интерпретират културния, екологичния, икономическия и социалния живот по поречието на р. Дунав. Голяма част от тях са редовни участници в Международното биенале за хумор и сатира в изкуствата в столицата на хумора. Куратор на изложбата е Готфрид Гузенбауер, директор на Карикатурния музей в Кремз, Австрия. \nГостуването на изложбата в Музея на хумора и сатирата е символично предаване на \"щафетата\" на председателството на Европейския съюз от  България на Австрия. За първи път тя бе представена на 28 юни във фоайето на Правителствената служба на провинция Долна Австрия в Санкт Пьолтен. След Габрово предстои гостуването й в Русе, Нови Сад (Сърбия) и Тимишоара (Румъния). \nРека Дунав е могъщ символ на единна Европа. По бреговете й са живели над 40 различни народа. От извора до устието мощното течение с дължина 2857 км свързва 10 държави. От Шварцвалд до Черно море Дунав предлага родина, обединява разнообразие на култури и едновременно е място за работа и отдих. Отличавайки се със своеобразен растителен и животински свят, ареалът около р. Дунав осмисля общите усилия да го пазим и съхраним. \nНа откриването специални гости от Австрия ще бъдат Готфрид Гузенбауер, директор на Карикатурния музей в Кремз и куратор на изложбата, Петер Обрихт - ръководител на отдел \"Околна среда и енергетика\" в провинция Долна Австрия, и Катка Крежкова - представител на отдел \"Изкуство, култура и международни отношения в  културата\" в провинция Долна Австрия. Ще присъства и Ивайло Цветков, секретар на секция \"Карикатура\" към Съюза на българските художници и участник в изложбата. Други автори са Катарина Греве - Германия, Манфред Дайкс - Австрия, Йозеф Видрнак - Словакия, Гейза Халас - Унгария, Петар Писместрович - Хърватия, Тошо Боркович - Сърбия, Сорина Вазелина - Румъния, Валериу Курту - Молдова, и Константин Казанчев - Украйна. Изложбата остава в Музея на хумора и сатирата в Габрово до 9 септември. Константин Казанчев   \n \t\n", "date": "2018.07.26", "title": "Дунавска карикатура гостува в Дома на хумора в Габрово"}
{"url": "http://www.duma.bg/node/171912", "text": "Метеорологичната служба \"Accuweather\" издаде предупреждение за нова вълна от високи температури, която ще удари Европа тази седмица. Според това предупреждение, новата вълна от топлина ще засегне района от Испания до Скандинавия. \nКакто се отбелязва в сайта, най-високите температури тази седмица се очакват в Мадрид, Париж, Франкфурт, Амстердам и Стокхолм. Най-голямото повишение на температурите се очаква в четвъртък и петък. \nВ Париж, Брюксел и Кьолн се очакват температури до 38 градуса, а 35 градуса ще бъдат отбелязани на юг - в Швеция, Испания, Холандия и Западна Германия. \nПоради високите температури, продължили с дни, пистата на летището в Хановер е повредена и съответно затворена. Отложени бяха 41 полета и няколко хиляди пътници бяха засегнати от решението на властите. \nВ Холандия настъпи най-дългата суша през последните няколко десетилетия. Тя понижи нивото на водата в реките до критично ниво. В резултат на това се появиха проблеми за компаниите, занимаващи се с речен транспорт. Заради спада на нивото на водата корабите пренасят доста по-малко от обичайното количество стоки. \n\"Много големи кораби сега могат да носят само половината или 1/3 от нормалния си товар\", каза Йост Ситскорн от Холандската асоциация за логистика. Почти една трета от стоките в Холандия се транспортират чрез речен транспорт.   \n \t\n", "date": "2018.07.26", "title": "Нова гореща вълна удря Европа"}
{"url": "http://www.duma.bg/node/171913", "text": "Горските пожари на територията на Руската федерация към момента са 111 и са обхванали близо 990 хил. декара. Най-силно засегнати са Сибир и Далечния изток на страната. Една част от горските пожари в слабонаселените райони на Руската федерация не се потушават, тъй като разходите за ликвидирането им значително надвишават потенциалните щети. Към момента почти 2600 души се борят активно с огнените стихии в Русия. За потушаването на пожарите се използват и 238 единици наземна техника, както и 112 летателни апарати.   \n \t\n", "date": "2018.07.26", "title": "Русия се бори с пожари"}
{"url": "http://www.duma.bg/node/171914", "text": "Пожарникарите в Гърция продължават издирването на хора, блокирани в обгорените къщи и коли в района на курортите Мати и Рафина, съобщи Франс прес. Огромните пожари в района го опустошиха и отнеха живота на 81 души. По последни официални данни пострадалите са 187. \nОпределено като \"национална трагедия\" от медиите в страната, бедствието сполетя градчетата, намиращи се източно от Атина, в понеделник следобед. Заради ветрове със скорост 100 км/ч огънят бързо се разпространи и обхвана Мати, изгаряйки стотици жилищни сгради. Жители и туристи побягнаха панически към близкия плаж, където някои от тях трябваше да останат часове наред във водата, за да се спасят. \nОколо 100 пожарникари, подпомогнати от полицията и десетки доброволци, търсиха през целия вторник евентуални жертви в пострадалата зона. \nДо момента няма оповестени данни колко хора са в неизвестност. От общо 187 хоспитализирани, 82 души останаха в болница, от които 10 са в сериозно състояние. Сред тях има и 11 деца, които са без опасност за живота. \nПоне 6 души са се удавили. Около 715 са били евакуирани с военни и частни плавателни съдове до пристанището в Рафина. \nТолкова много болка и досега нито една оставка на политик или на отговорен за причините, довели до бедствието. Това пише гръцкият в. \"Прототема\" по повод причините и последствията на небивалото бедствие. Вестникът смята, че пожарът е предизвикал истински хаос в действията на правителството, което е \"инвестирало в националния траур и се е опитало да се скрие зад безпрецедентната вълна на съпричастност и солидарност, която гръцките граждани проявяват\". \nСпоред изданието, докато продължава издирването на изчезналите и близките им преживяват драматични часове, никой не поставя въпроса за пълната липса на планиране при изграждането на пострадалите селища, за отсъствието на план за справяне с бедствието и евакуация на населението. \nПовечето гръцки медии обвиняват властите в липса на план за евакуация и за справяне с разрушителните пожари. Изтъква се липсата на пожарникари на Маратон, които да не допуснат пожара да слезе до морето. Не е имало план как и къде да бъдат изведени хората на безопасни места и доказателство за това е, че жителите и туристите са действали по тяхна инициатива. Коли на противопожарната служба са били блокирани в района на Кинета, след като са използвали наличната в цистерните си вода, защото не имало къде да заредят с вода отново противопожарните автомобили. Всички тези примери медиите посочват като показателни за отговорността на властите. В същото време все повече се говори за версията, че пожарите са били умишлени с цел печалба.     \n \t\n", "date": "2018.07.26", "title": "В Гърция издирват оцелели"}
{"url": "http://www.duma.bg/node/171915", "text": "Развитието на газовите и петролните находища в изключителната икономическа зона на Румъния в Черно море ще донесе на страната допълнителни $71,3 милиарда към брутния вътрешен продукт (БВП) между 2018 и 2040 година.  \nТова показва доклад на Deloitte, поръчан от Romanian Black Sea Titleholders Association (RBSTA) - асоциация на компаниите, получили концесии в румънския черноморски регион. \nАнализът показва, че находищата ще създадат общо 30 605 преки и непреки работни места за периода, а добивът ще донесе общи приходи за държавната хазна от $26 милиарда, от които от концесионни възнаграждения $5,5 милиарда. Средните приходи за бюджета ще бъдат $1,13 милиарда годишно - или около една четвърт от дефицита за 2016 г. \nАко се отчете и влиянието на находищата при позитивно развитие върху свързани сектори (пренос на газ, химическата и петрохимическата индустрия, производството на електроенергия от газ), близо $9 милиарда инвестиции ще бъдат възможни благодарение на излишъка на газ и икономическата конкурентноспособност, която всичко това ще донесе. Тези инвестиции ще донесат нови 42 000 работни места и $18,3 млрд. приходи за бюджета, както и $99 млрд. към БВП между 2020 и 2040 г. \nПри това ползи ще бъдат постигнати без никакво увеличаване на правителствените разходи, а увеличеното производство ще подкрепи националния бюджет. \nОсвен това допълнителните ресурси ще осигурят енергийна независимост на северната ни съседка, ще допринесат и за постигане на целите срещу изхвърлянето на парникови емисии. \nРумъния бе първата страна в света, която официално регистрира добив на петрол - още през 1857 г. САЩ последва този ход след две години. Тогава добивът бе 1 960 барела, които са били добити и преработени в единствената рафинерия в страната в Плоещ на 60 км от Букурещ. \nДнес добивът на газ отговоря за 31% от вътрешното производство на енергия. През 2016 г. добивът достигна 8,7 млрд. куб метра, а други 1,3 млрд. куб метра бяха внесени, за да покрият потреблението. \nИзчислено е, че има доказани резерви от газ за общо 105,5 млрд. куб метра сантиметра (като се изключват резервите, до които може да се достигне чрез фракинг). \nВ България първите проучвания започват да се подготвят през 2012 година, но реално започнаха чак през 2016 година. Големи западни компании проучват за нефт и газ блоковете \"Хан Аспарух\" и \"Силистар\", като резултатите за първия изглеждат по-обнадеждаващи. Френската Total и партньорите й австрийската OMV и испанската Repsol подготвят трети проучвателен сондаж в блока, който се намира край Варна. \nВ края на 2016 г. френският петролен гигант съобщи, че е открил нефт в \"Хан Аспарух\", но без да дава допълнителни подробности. Ключови за точното място на новото проучване ще бъдат резултатите от втория сондаж. \nПреките ползи за България от сондажите са значително по-малки от тези на северната й съседка. В периода 2012-2015 г. страната ни е получила 6 млн. лева концесионни такси за използваната площ, а при подписването на договора през 2012 г. в държавния бюджет са влезли още 80 млн. лева, по данни на Министерството на енергетиката. \nВ началото на годината стана ясно, че трети блок в българската част от Черно море ще бъде предложен на инвеститори за търсене и проучване на нефт и газ. Става дума за дълбоководния \"Хан Тервел\", който е с площ 4032 кв. км и се намира на юг от \"Хан Аспарух\" и на изток от \"Хан Кубрат\". \n    \n \t\n", "date": "2018.07.26", "title": "Румъния очаква $71 млрд. приходи от газовите находища в морето "}
{"url": "http://www.duma.bg/node/171916", "text": "Черна гора чака извинение \nСръбският патриарх Ириней нямал никакво намерение да се извинява за скандалните си изяви спрямо Черна гора. Преди дни патриархът заяви, че положението \"на сърбите в Черна гора е по-зле от това по времето на фашизма и турското робство\". Черногорският президент Мило Джуканович призова патриарха да се разграничи от това свое твърдение. Германия е против подялба на Косово \nНезависимо от факта, че отделни дипломатически среди отказват да коментират възможността за подялба, Германия е срещу подялбата на Косово. Това се казва в официален отговор на германското посолство в Прищина, изпратено до местното издание \"Експрес\". Пучдемон се връща в Белгия \nБившият каталунски лидер Карлес Пучдемон, отстранен от Мадрид през октомври заради това, че обяви едностранно независимост от Испания на автономния регион, обяви, че се връща в Белгия от Германия. Върховният съд на Испания оттегли международната заповед за ареста му, след като Берлин отказа да го екстрадира. Черен рекорд в Мексико \nПрез първите шест месеца на 2018 г. в Мексико са били извършени 11 000 убийства, свързани с наркотрафика. Във вторник журналистът Рубен Пат, директор на седмичника \"Плая нюз\", бе убит пред бар на около 60 км от известния курортен град Канкун. Той е седмият за тази година убит журналист в Мексико. Атентати в Сирия \n100 души бяха убити и над 176 ранени в терористични атаки в сирийския  град Суейда и села североизточно от града. Камикадзе се е взривил на  пазар в града. Полицията е успяла да ликвидира двама терористи, преди да  успеят да задействат взривните си устройства. Още един терорист бил  заловен от местен жител, но бандитът успял да се взриви \n \n   \n \t\n", "date": "2018.07.26", "title": "Кратки новини"}
{"url": "http://www.duma.bg/node/171917", "text": "В Йоханесбург започна срещата на лидерите на групата БРИКС, обединяваща Китай, Индия, Република Южна Африка, Русия и Бразилия. Заплахата от изострящата се световна търговска война ще бъде водеща тема в разговорите. По-рано този месец Китай обяви, че ще засили сътрудничеството с другите развиващи се страни и нововъзникващи пазарни икономики като държавите от БРИКС, за да се противопостави на \"търговския протекционизъм\". \nРуският президент Владимир Путин, китайският президент Си Цзинпин участват в годишната среща. Турският президент Реджеп Тайип Ердоган присъства като председателстващ Организацията за ислямско сътрудничество. Очаква се той да разговаря с руския държавен глава. \nГрупата БРИКС обхваща над 40 процента от световното население и включва някои от най-големите нововъзникващи икономики.     \n \t\n", "date": "2018.07.26", "title": "БРИКС обсъждат търговската война"}
{"url": "http://www.duma.bg/node/171918", "text": "Европейският комисар Сесилия Малмстрьом, която отговаря за търговията, обяви, че Европейският съюз е изготвил списък с американски стоки на стойност 20 млрд. долара годишно, които могат да бъдат ударени с вносни мита като ответна мярка на действията на САЩ. \nВ интервю за \"Dagens Nyheter\", публикувано преди тя и председателят на Европейската комисия Жан-Клод Юнкер да се срещнат с президента на САЩ Доналд Тръмп във Вашингтон, тя настоя, че искат да го уверят, че ЕС не е враг, а приятел и съюзник. Малмстрьом обаче все пак настоя, че администрацията в Брюксел ще реагира на евентуални мита на САЩ върху автомобилите. \nСанкциите, подготвени от ЕС, засягат селскостопански продукти, машини и високи технологии. Еврокомисарят изрази надежда, че все още може да се намери решение чрез диалог. \nЮнкер обаче смята, че е малко вероятно да бъде разрешен горчивият търговски спор между двете гигантски икономики. \"Аз не съм много оптимистичен. Добре познавам господин Тръмп, срещал съм го често и знам как да се справя с него, но и знам как той се справя с другите. Ще преговаряме като равнопоставени\", каза Юнкер.   \n \t\n", "date": "2018.07.26", "title": "ЕС готов с мита върху стоки от САЩ за $20 млрд."}
{"url": "http://www.duma.bg/node/171901", "text": "Имам дълъг трудов стаж, от които над 20 г. бях данъчен ръководител в Окръжен съвет, 11 години началник отдел \"Финансов\". Проблеми с реализирането на бюджета в окръга не е имало. Дълги години държахме първенство по данъците в страната. При приемане бюджетите на окръга в Министерството на финансите приходната част се уточняваше от мен, разходната - от ръководството на управлението. В този период председател на Окръжния народен съвет беше Димитър Църов (той беше и член на партийната организация, в която бях секретар). С набрани средства се построи и \"Звук и светлина\" в града ни. Следва от всички да се знае, че това бяха средства на В. Търново, а не от централния бюджет! \"Звук и светлина\" е наше дело! С набрани средства се изгради и Ритуалната зала. С предимство и без съгласуване решавах социалните разходи - дом в Дебелец, Присово, В. Търново. Затова сега се учудвам защо и на какво основание останаха с неплатени данъци за 2017 г. футболните клубове ЦСКА, Левски, Славия, Локомотив София? Сумата гони някъде към 100 милиона, ако не се лъжа. Ако не е вярно, нека НАП да посочи документи за внесените суми.   Б.Р. Авторът навърши 85 г. на 22 юли т.г. ДУМА поздравява юбиляря и му желае здраве.      \n \t\n", "date": "2018.07.26", "title": "  Живот сред данъци"}
{"url": "http://www.duma.bg/node/171899", "text": "ПРАЗНИК НА ГЛАВНА ДИРЕКЦИЯ \"ЖАНДАРМЕРИЯ\". Определен е с решение на МС от 6 юни 2002 г. На този ден през 1881 г. с указ на княз Александър Батенберг е приет Привременен устав за устройството на жандармерията. 811 - ХАН КРУМ РАЗГРОМЯВА ВИЗАНТИЙЦИТЕ ПРИ ВЪРБИШКИЯ ПРОХОД. В битката загива византийският император Никифор I. Според легендата Крум заповядал от черепа му да се направи обкована чаша. Битката е завършекът на една брилянтна политическа и военна стратегия. След нея България се налага като една от първите сили в Европа. 1856 - РАЖДА СЕ ДЖОРДЖ БЪРНАРД ШОУ, ИРЛАНДСКИ ДРАМАТУРГ (УМИРА 1950 Г.). Носител на Нобелова награда за литература (1925). Известен с острия си език. Строг критик на викторианското общество и защитник на правата на жените. Един от създателите на Фабианската общност - организация на интелектуалци, които вярват, че обществото може постепенно да се реформира в посока към социална справедливост. Сред най-известните му творби са \"Кандида\", \"Човек и свръхчовек\", \"Андрокъл\" и др. 1928 - РАЖДА СЕ СТЕНЛИ КУБРИК, АМЕРИКАНСКИ РЕЖИСЬОР, СЦЕНАРИСТ И ПРОДУЦЕНТ (УМИРА 1999 Г.). Смятан за един от най-добрите режисьори на XX в. Сред известните му ленти са \"Лолита\", \"2001: Космическа Одисея\", \"Портокал с часовников механизъм\", \"Пълно бойно снаряжение\". Последният му филм - \"Широко затворени очи\" (1999), предизвиква огромен интерес, както всичките му по-ранни творби. 1936 - УМИРА МАРКО ТОТЕВ, ОБЩЕСТВЕНИК (Р. 1858 Г.). Съдия, окръжен управител на Бургас, депутат, блестящ адвокат по граждански дела - няма нито едно загубено дело. Негови пледоарии дълги години били еталон за студентите в Юридическия факултет на СУ. Известен с перфекционизма и педантичността си относно работата. Името му е станало нарицателно за лош късмет и несполука поради липсата му на късмет при игра на покер. 1989 - РОБЪРТ МОРИС Е ДАДЕН НА СЪД ЗА РАЗПРОСТРАНЕНИЕ НА ПЪРВИЯ КОМПЮТЪРЕН ЧЕРВЕЙ ПО ИНТЕРНЕТ. Американският студент пуска в световната мрежа самовъзпроизвеждаща се компютърна програма. \"Червеят\" използва интернет, за да разпраща свои копия до крайните устройства. \"Червеите\" почти винаги причиняват вреда на мрежата, тъй като консумират от нейната пропускателна способност, докато вирусите почти винаги повреждат или променят файловете на заразения компютър. 1995 - ПОДПИСАНА Е КОНВЕНЦИЯТА ЗА СЪЗДАВАНЕ НА ЕВРОПОЛ. Полицейската агенция на ЕС е със седалище в Хага, Холандия. Акценти в работата й са борба с тероризма, превенция на нелегалната търговия с оръжие, борба с наркотрафика, детската порнография и прането на пари. Реалната дейност на Европол започва от 1 юли 1999 г. Управителният съвет на организацията е съставен от по един представител на всички страни членки.   \n \t\n", "date": "2018.07.26", "title": "Датата"}
{"url": "http://www.duma.bg/node/171900", "text": "В едно добруджанско село учителката дава тема \"Какъв искам да стана\". Селото е циганско - 80% отговарят: сводници. \nКъде отидоха ученическите лагери, ученическата самодейност, кръжоци, опитно поле, младежките бригади? В нашия град театърът е заключен с 9 катинара. Директорът му присвои двора като бащиния и направи автомивка. Перат килими, черги, губери. Искам мнението на министъра на културата. Едва ли има такъв позор в Европа. \nПредлагам на Бойко Борисов да дойде да се лекува в болницата в Добрич. Аз съм на 70 години, с инсулт. Завеждащият отделение не мина един път на визитация. Лекуващият лекар ти мери сутрин и вечер мълчешком кръвното и толкоз. Сестрите поставят инжекции без спирт и памук, подкожни и мускулни, като на куче, готово за екарисажа. Храната: сутрин, обед и вечер - кифли или баници, една вечер нямаше нищо. За 5 дни дадоха 2 кофички кисело мляко. \nОт такива нищожества България не е била управлявана, като Цв. Цв. и Цвета Караянчева примерно, която не знае Пекин държава ли е или град. Позор!   \n \t\n", "date": "2018.07.26", "title": "Автомивка в театъра"}
{"url": "http://www.duma.bg/node/171902", "text": "Мина много време от нелепото изказване на г-н Манолов, лидерът на КТ \"Подкрепа\" за майките и болните дечица. Г-н Манолов, когато чух думите, с които се обърнахте към тях, ако имах някакъв телефон, бих Ви попитала как защитавате хората, обикновените хора. И за какво се извинихте на следващата сутрин по БТВ? Нима нещо струва това извинение! \nТе не са \"маймуни\", те са като всички останали същества, разликата е, че \"маймуните\" живеят по-добре. Скачат от дърво на дърво и по свой животински начин се радват на свободен живот. А тези деца в какъв свят живеят? В инвалидните колички, в света на състрадателните жестове, майки, неработещи, да ги гледат, защото ги обичат такива, каквито са! Това са деца, обречени от природата, и на туй отгоре Вие, отговорните хора в тази мила България, обиждате самите тях и техните майки, които за мен са истински героини. \nАко можех, бих им помогнала от сърце, но с пенсия от 260 лв. за 38 години стаж...Как за 30 години преход не оправихме тази мила Родина. Аз ще ви отговоря, защото има стотици, които \"уж\" управляват държавата, \"милеят\" за тези мили дечица и всички останали. Корупцията, бездушието са взели връх и който се качи там, не слиза. Ами защо да слиза, когато управляват 7 милиона овчици (стига да сме толкова, ама не). Хора от всички нива визирам - политически, управленски от всички рангове, щом не могат да се грижат за децата, болни или здрави, инвалиди, молещи за достоен живот, пенсионери, броещи стотинките си от една пенсия до друга, и ще ме убеждават, че са повишени едва ли не до техните върхове. Много мога да пиша, но засега толкова.   \n \t\n", "date": "2018.07.26", "title": " Който се качи на върха - не слиза"}
{"url": "http://www.duma.bg/node/171906", "text": "\nПротивниците на Визията на БСП за дългосрочно развитие на България си въобразяват, че най-силният им \"аргумент\" против този документ е \"липсата на пари\" за нейното изпълнение. Първият въпрос, който зададоха беше: \"Откъде да вземем пари?\" \nНяколко дни преди да се появи Визията, публикувах проект за Стратегия за догонващо икономическо развитие на България до 2040 г. Някои от препоръките в него могат да се изпълнят без значителни разходи. Други се нуждаят от съществено финансиране. Това са главно предложенията за смекчаване на острата демографска криза, за повишаване на пенсиите и на заплатите в държавния сектор, за формиране на предлаганите държавни или държавно-частни инвестиционни фондове, за увеличаване на държавните разходи в бюджета и т.н. \nВ следващите редове показвам възможните източници на финансови ресурси за провеждане на предлаганите реформи. Нужна е само политическа воля да се мобилизират и използват. Набирането на ресурси може да стане от следните източници: \n1. Радикални реформи в бюджетната политика и главно в данъчната система (повишение на някои данъци, въвеждане на умерено прогресивно облагане, въвеждане на диференциран ДДС, прилагане на еднократен данък \"Солидарност\" върху големите имоти, подобряване събираемостта на данъците, съкращения на огромната държавна администрация). \nНашата данъчна система се нуждае от дълбока промяна. Ние сме държава на повсеместно недофинансиране. Данъчно-осигурителните приходи в бюджета през 2015 г. бяха 29% от БВП, при средно 40% в ЕС. И сега е така. Масовото недофинансиране поражда масово недохранване, масови болести, масово недолекуване. Това не се дължи на липса на ресурси. България има ресурси, но правителствата не желаят или не могат да ги използват. Оставят ги на бизнеса, уж за да ги използва по-рационално. А той не го прави, дори паразитира с тях. Провали се догмата, че частният сектор е по-рационален от публичния, че държавата винаги била лош стопанин, а частникът - добър. Изминалите почти 30 години показаха, че \nтова е една голяма лъжа! Българските правителства се придържат към най-ниските и най-несправедливи данъци в ЕС. Още по-тревожно е, че това се прави в най-бедната страна в съюза, където, поради неразвитостта на частния сектор, а и паразитно-престъпния произход на част от него още при зачеването му, намесата на държавата е наложителна. \nСоциална провокация спрямо собствения народ е да се натоварват най-бедните и средни слоеве, наред с богатите, с 52,4% косвeни данъци от общите данъчно-осигурителни приходи, докато средното в ЕС е 35,0%. Не по-малка социална провокация е да се облекчават заможните и богатите с ниски преки данъци (19,8% от общите приходи), докато средно в ЕС те са 34%, а в западноевропейските и скандинавските страни - между 40 и 50%. Нали и ние сме уж европейска държава! Или и това е поредната голяма лъжа! \nНе е възможно да поддържаме най-ниските данъци в ЕС и да набираме достатъчно ресурси за финансиране на най-важните си обществени програми! Още по-цинично е при тази тенденциозна ултра консервативна данъчна политика да се оплакваме, че нямаме пари. Недостигът може да се преодолее бързо, макар и частично, с по-ниска норма на експлоатация при разпределението на новосъздадената стойност между печалба и заплати, с малко по-високи данъци върху големите доходи, и по-справедливо разпределение на данъчното бреме между бедни и богати. \nВъв всяка държава по света данъчната система е най-важният източник за финансиране на публичните програми. Досега никой не е измислил нещо по-добро! Освен в най-богатите на петрол страни. България не може да бъде изключение от това желязно световно правило. И правителствата ни да се преструват, че няма пари. Всички вайкания в нашето общество за недостиг на пари са несериозни, дори демагогски и неверни, докато поддържаме сегашната си икономически неефективна и социално несправедлива данъчна система - с най-ниски данъци в Европа! \nНашата данъчна система няма нищо общо с фундаменталните принципи на публичните финанси на ЕС. Още по-малко с данъчните системи на страните от еврозоната, към която искаме да се присъединим. Крайно време е нашите политици да разберат тази елементарна истина! А ако продължават да упорстват, като обслужват интересите на най-богатата върхушка и мачкат трудовите хора и интелигенцията, народът трябва да ги принуди да я разберат чрез мощен обществен натиск. Важна роля тук могат да изиграят и синдикатите. \nРадикално подобрение в качеството на живота е възможно само чрез ускорен догонващ икономически растеж, по-висока производителност и конкурентоспособност. Това обаче изисква да се вложат предварително огромни материални, човешки и финансови ресурси и много, много години. Всеки, който твърди обратното, заблуждава неосведомените. Несериозно е да се говори, че понеже през последните години постигаме растеж от 3,0-3,5% с помощта на временни фактори като нов държавен дълг и милиардни преводи на наши работници в чужбина за техни близки в България, ставало възможно да се увеличават масово доходите през следващите години. Нищо подобно! \nА лъганите от 20-25 години български граждани очакват някаква светлинка в тунела още днес. Главен източник на допълнителни ресурси за спешно, но скромно подобрение в качеството на живота ни е радикалната реформа в политиката на доходите и в данъчната политика. Всички други източници са от второстепенно значение. Не е възможно да се трудим и да събираме данъците си по ориенталски, а да живеем по европейски! Ако искаме да членуваме в еврозоната и да се движим в една скорост с развитите страни членки, наред с всичко друго трябва да изравним нашите данъци с техните, които са далеч по-високи дори от моите настоящи препоръки за умерени повишения. Тези, които настояват да влизаме в еврозоната, мълчат за това и лъжат неосведомените. Българските политици трябва да се научат да оценяват хладнокръвно суровите икономически реалности и да ги казват на хората! \nАко данъчно-осигурителните приходи у нас нараснат до средното европейско равнище от 40% към БВП, ще осигуряват ежегодно около 10 млрд. лева допълнителни приходи, а при най-скромни оценки - 5-6 млрд. лв. допълнителни годишни приходи. Това ще е трудно постижимо, но не е невъзможно! То ще стане дори неизбежно към 2025-2026 г. И още повече в следващите години. Изравняване с данъчните проценти на западноевропейските страни през близкото бъдеще обаче не е възможно. И не бива да се поставя като непосредствена задача. \nЕто каква е картината в Европа за най-важните данъци (вж. таблицата). Нека политиците и гражданите размислят над нея и по нашето място в общността. Ако всички други правителства на страните в ЕС са стигнали до убеждението, че са нужни по-високи данъци, възможно ли е всички те да грешат, а ние единствени да сме най-мъдрите! \nИ нека бъдем още по-конкретни. Какви допълнителни приходи могат да се очакват по отделни данъци? Оценките ми са приблизителни: \n- За данъка върху доходите на физическите лица. Предлагам да се възстанови необлагаемият минимум. С 10% да се облага месечен доход примерно от 510 до 2000 лв. (преобладаващата част от данъкоплатците в България); с 15% - доход от 2001 до 3500 лв; с 20% - от 3501 до 5000 лв. и с 25% - над 5000 лв. Тези данъчни етажи са примерни. Възможни са и други варианти. Важното е прогресията да нараства постепенно. Това ще облагодетелства 60-65% от данъкоплатците; за 25-30% от тях няма да има промяна и ще повиши умерено данъка на останалите 10-15%. Максималните проценти в ЕС са между 55 и 58%. Лъжат ви тези, които твърдят, че предлаганата умерено прогресивна данъчна реформа щяла да повиши данъците на всички българи и щяла да доведе до масови фалити на фирми у нас! Защо в ЕС няма масови фалити при 2-3 пъти по-високи данъци? \nОт въвеждането на този данък се очакват допълнителни годишни приходи между 300 и 350 млн. лв. \n- За данъка върху печалбата да се въведе пълно освобождаване на малките семейни и други фирми от такъв данък. За средните и големи фирми - да се въведе необлагаем минимум и постепенно повишение на облагането за средна, висока и най-висока печалба, с максимална ставка до 20%, при 35-38% в ЕС. От промяната в този данък могат да се получават допълнителни годишни приходи около 150-200 млн. лв. \n- Да се въведе умерено повишение на прогресията при облагането на имоти с данъчна оценка над 200 хил. лева на домакинство, а също и при облагането на големите наследства. Сега тези данъци у нас са два пъти по-ниски от средните в ЕС. От тях се очакват допълнително 100-150 млн. лв. годишно. \n- Да се въведе диференциран ДДС: с ниско облагане (до 5%) за лекарства, учебни помагала и детски стоки и повишено облагане (до 27%) за луксозни стоки. От повишения процент по този данък за луксозните стоки, след приспадане на намалените приходи от по-ниския процент и главно в резултат на значително повишение на събираемостта (която за този данък сега е много ниска), на първо време могат да се получават 10-12% по-големи постъпления от постигнатите през 2017 г. - около 0,8-1,0 млрд. лв. годишно, а впоследствие и още по-големи. \n- От съществено подобрение на събираемостта на акцизите за алкохол и цигари (която сега е много ниска) могат да се получават в повече приходи от постигнатите за 2017 г. - около 600-700 млн. лв. годишно. \n- Според надеждни оценки на Българската петролно-газова асоциация държавата губи около 1,0-1,3 млрд. лв. годишно от неплатени акцизи от сивия сектор в петролния бизнес. Според най-нови съобщения на МВФ размерът на сивия сектор в България от 1991 до 2015 г. е бил 29,17% - най-високият в Европа. Ако той бъде намален само с 10-15%, допълнителните приходи в бюджета по тази позиция ще бъдат няколко милиарда лева. \n- Да се проведе еднократно облагане през 2019 или 2020 г. с 5% целеви данък \"Солидарност\" на недвижимите имоти и по-значими движими имоти (самолети, хеликоптери, яхти, луксозни лимузини, кораби, локомотиви и др.) над 300 хил. лв. на домакинство по данъчна оценка. Този ресурс да се използва само за финансиране на мерките по смекчаване на демографската криза. От него може да се съберат между 700 и 800 млн. лв. \n- От подобрения в събираемостта на неданъчните приходи могат да се получават през следващите години около 7% повече постъпления от постигнатите през 2017 г. - 200 млн. лв. годишно. \n- От разширение на обхвата на осигурените и подобрение в събираемостта на пенсионно и здравно-осигурителните вноски могат да се получават около 6% повече постъпления от постигнатите през 2017 г. - 500 млн. лв. годишно \n- От по-рационалното насочване и повишения контрол при възлагането и използването на средствата по обществените поръчки могат да се спестяват около 800 млн. лв. годишно в сравнение с разходите през 2017 г. \n2. Да се създаде целеви фонд \"Родина\" за доброволно събиране на средства от работещите в чужбина българи. Набраните средства да се използват само за финансиране на мерките по ограничаване на демографската криза. Високо и средно квалифицираните между нашите сънародници, работещи в чужбина, са получили безплатното си образование и квалификацията си в родината, ползвали са здравна помощ, помощи по отглеждането и образованието на децата си и други улеснения от българската държава. В момент, когато България се нуждае от средства за смекчаване на демографската криза и дори за своето оцеляване, е нормално те да й помогнат с каквото могат. Очаквам в течение на няколко години да се съберат поне 300-350 млн. лева. Възможно е тази сума да се превиши значително. Този фонд може да бъде траен. Той да е открит и за други български граждани, които живеят и работят в родината и набраните средства да са още по-големи. \n3. Трансфери на работещи в чужбина българи на свои близки в България - около 4,5-5,0 млрд. лв. годишно. Подобни преводи вече се правят от години. \n4. Преориентация в санирането на жилища. Санирането на многофамилни жилища по принцип е добра идея. Безплатното саниране обаче обслужва ограничен брой и не непременно най-нуждаещи се хора. Безплатното саниране да се прекрати и заделяните по 2 млрд. лева годишно да се пренасочат за по-спешни нужди. Държавата да продължи да оказва ограничена помощ (до 10%) при саниране на жилища само на бедни обитатели, като основната част от разходите се поема от техните собственици. Така ще се освободят около 1,8 млрд. лв. годишно. \n5. Съкращения на издръжката на административен персонал.  Никога в своята история България не е имала толкова раздута администрация По данни на МВР в държавната и общинската администрация през 2016-2017 г. са работели 137 хил. души. Годишните разходи само за заплати на администрацията са над 3 млрд. лева. Цялата годишна издръжка на публичната администрация е около четири милиарда лева. Ако в тази страна се намерят истински държавници с твърда воля, до края на 2019 г. може да се съкрати поне 10% от издръжката на държавната администрация. Годишната икономия в сравнение с 2016-2017 г. ще бъде около 400 млн. лева. \n6. Синдиците на КТБ публикуваха списък на длъжниците на банката, които не се издължават. Подлежащите на събиране средства са над 6 млрд. лева. Допуснато беше първично разграбване. След това вторична декапитализация. Много хора, поучени от успешното криминално разграбване на банките в началото на 1990-те, се опитват да го повторят сега. Спрямо такива бандити, освен законите, държавата трябва да прилага и силови методи. Мошениците този път не трябва да успеят и милиардите трябва да се съберат през следващите години, дори и силово, примерно по 400-500 млн. лева годишно. \n7. Плащането на данъци от големите компании. Да се направи тотална проверка на плащането на корпоративни данъци от големите български и чуждестранни компании през последните 15-20 години. Не е нормално големи чуждестранни компании с милиардни обороти да отчитат нулеви печалби чрез манипулации на финансовите си баланси и да не плащат корпоративни данъци от много години. Кой собственик би държал такива изпълнителни директори на компаниите си в България толкова години, ако не му осигуряват печалба! Нима това не прави впечатление на Министерството на финансите, на прокуратурата, на финансовото разузнаване в ДАНС и други контролни служби?! По този начин могат да се съберат големи неиздължени данъци - измервани с милиарди лева. \n8. Концесиите. Чрез ревизиране на най-важните концесионни договори, сключени досега, където според познавачи на тази дейност българската държава е била силно ощетявана чрез коригиране на силно занижените в договорите концесионни такси. При внимателен преглед могат да се съберат в повече около 1 млрд. лева през следващите няколко години. \n9. Чрез отнемане на неоснователно предоставените привилегии на двете американски електроцентрали в Марица-изток и привилегиите на производителите на възобновяеми енергийни източници - държавата може да получава около 1,0-1,2 млрд. лева през следващите няколко години. \n10. Отваряне на \"досиетата на прехода\". След съответна подготовка през 2019 г. да започне отварянето на т.нар. досиета на прехода. Това означава да се направи преглед на недвижимото и значимото движимо имущество и спестявания в пари и ценни книжа на определен брой (1000-1200 или повече) най-забогатели българи през последните 25-30 години. Това също предполага ревизия на 80-100 най-големи приватизационни сделки.  \"Досиетата на прехода\" ще са много по-интересни, значими и изобличаващи от досиетата на бившата ДС. Затова се очаква силна съпротива от заинтересованите срещу тяхното разкриване. Тази съпротива може да бъде преодоляна, ако има политическа воля у управниците и категоричен натиск от обществеността. Сега не може да се борави с числа за очакваните приходи, но ако се действа решително и се бърка дълбоко, те навярно ще се измерват с милиарди лева. Давам си сметка, че това ще е много трудно, но не и невъзможно! За целта трябва да се приеме специален закон и да се намерят смели държавници, които да го приложат. \nПреди 8-10 години бяха правени опити, но скоро ги потулиха. През януари 2018 г. бяха направени първи крачки, които обхващат само последните две години. Тук ще проличи дали у нас все още има някакъв остатък от държавност. Или мафията наистина си е купила българската държава. \n11. До края на текущия бюджетен цикъл ще продължат постъпленията за изпълнени проекти от еврофондовете. Макар и в намален размер, това ще продължи и след 2021 г. \nЗАКЛЮЧЕНИЕТО е очевидно: В България има достатъчно финансови ресурси за провеждане на радикални икономически, социални и други реформи. Не достига само политическа воля за реформи у тези, които ни управляват. \nЗадушава ни и масовата апатия. Нашият народ трябва да се събуди от летаргичния си сън на търпение и покорство. Да се надигне и да принуди политиците да пристъпят към радикални реформи! Дори да наложи наистина смяна на системата! А ако продължава да търпи - да се сърди на себе си! Не чакайте месия, който ще дойде да въведе ред в нашия дом! Това трябва да направим сами!   \n \t\n", "date": "2018.07.26", "title": "Откъде да вземем пари за изпълнение на Визията  "}
{"url": "http://www.duma.bg/node/171931", "text": "Остава бедственото положение в Тетевенско, след като само за едно денонощие в района паднаха близо 100 литра дъжд на квадратен метър. Водната стихия взе жертва във вторник, а много населени места останаха без ток. В момента няма бедстващи хора, но продължава да вали, каза кметът на града Мадлена Бояджиева. Вчера сутрин кризисният щаб се събра отново във връзка с тежката ситуация. \nГоляма част от пораженията след пороя са преодолени, укрепен е пътят между селата Глогово и Градежница, които бяха най-тежко засегнати. Всичките около 20 къщи вече са отводнени и вчера сутрин започна работа за осигуряване на подход за автомобили към трите махали, които бяха откъснати заради срутването на мостове. В тях живеят общо около 300 души, които разполагат с достатъчно хранителни запаси и вода, каза кметът. Няма спешно нуждаещи се от медицинска помощ. \nВалежите от нощта срещу сряда временно са откъснали и село Черни Вит. Пътят е бил блокиран от вода и свлачище, но по-късно бе пробит и достъпът възстановен, допълни Мадлена Бояджиева. \n13 деца са били блокирани във вила край село Гложене, но впоследствие са били евакуирани и са в добро състояние. \nКомисиите вече започнаха обход на засегнатите населени места, за да регистрират и описват щетите, които тепърва ще се остойностяват, посочи Бояджиева. \nОт Министерството на околната среда предупреждават, че се очакват интензивни валежи още два дни, което може да покачи речните нива на много места в страната. Язовир \"Ивайловград\"е поставен под 24-часово наблюдение. Непрекъснато се следи и нивото на река Марица. \n    \n \t\n", "date": "2018.07.26", "title": "Тетевен остава в бедствено положение, дъждът продължава"}
{"url": "http://www.duma.bg/node/171911", "text": "Всяка седмица предлагам поглед върху разузнавателните оценки, които вероятно стигат до бюрото на президента на САЩ. Директорът на националното разузнаване прави това за президента почти всеки ден. А ето моя тазседмичен брифинг, фокусиращ се върху теми и въпроси, които президентът трябва да знае, за да взима правилните решения. \nЕС: От вражда до прекратяване на огъня в търговията Когато председателят на Еврокомисията Жан-Клод Юнкер се подготвял за посещението си във Вашингтон в сряда, вероятно се е тревожел за враждата между САЩ и ЕС по редица търговски въпроси, включително блокираните преговори за двустранното споразумение за свободна търговия, митата за стомана и алуминий и най-последната  засега заплаха на САЩ за налагане на мита върху автомобили и авточасти. \nТой несъмнено е наясно с вашите изказвания, че ЕС е \"враг\" заради \"това, което ни правят в търговията\" и с предишни публични забележки от вас, описващи ЕС като \"прасе-касичкаУ, създадена, за да се възползва от САЩ. Той вероятно се надява, че вашата среща ще се фокусира върху области, различни от трансатлантическото напрежение в търговията, за да се потвърдят връзките между САЩ и ЕС. \nНо Юнкер може също така да прецени, че в натоварения трансатлантически дневен ред за търговията той вече има допълнителен лост. ЕС току-що подписа забележително търговско споразумение с Япония. Това е най-голямата до момента сделка на ЕС, която създава зона за свободна търговия, обхващаща почти една трета от световния БВП. Той вероятно е бил информиран за коментарите на финансовия министър Стив Мнучин, който заяви, че е \"окуражен\" от търговската сделка между ЕС и Япония и \"много се надява\" САЩ и ЕС да постигнат напредък в договарянето на тяхна собствена сделка за свободна търговия. \nЮнкер може би идва да преговаря за прекратяване на огъня в търговската война - особено когато става дума за вашата заплаха за налагане на мита върху внасяните автомобили и автомобилни части. Той знае, че има вътрешно противопоставяне на тези мита и може да е готов да предложи отстъпки, като например намаляване на някои съществуващи мита на ЕС за автомобили. \nМакар че Юнкер вероятно ще се опита да промени курса си по митата на ЕС и да приеме по-гъвкав подход към двустранното търговско споразумение, той заедно с лидерите на ЕС вероятно се надява, че посещението ще бъде белязано от ясно заявление за приятелство и сътрудничество. В действителност той най-вероятно ще се опита заради вас да представи посещението като положително, защото \"това, което ни обединява - в ценностите, интересите, търговията и сигурността - е много по-голямо от това, което ни разделя\". Русия е готова за парти в САЩ Руският президент Владимир Путин смята, че има няколко причини да празнува и да продължи партито. Като начало той вероятно преценява, че усилията му да сее объркване жънат награди. При липсата на гласност за това, което бе обсъдено на вашата среща с Путин, малцина знаят какво всъщност е казано или съгласувано. Това объркване се задълбочи от директора на националното разузнаване Дан Коутс, който каза, че не знае какво се е случило зад затворените врати. \nПонеже не сте разказали какво е било или не е било обсъждано, американците са объркани. И всеки път, когато руснаците споделят информация (или дезинформация) за предложенията, които са направили, а след това ние предлагаме различен поглед, объркването само расте. \nСпоред нас Путин смята, че вашето поведение след срещата на върха помага на мисията му да подкопае доверието в нашите институции и да атакува нашата демокрация. Вашата атака срещу медиите (и клеветниците) може да се смята за атака срещу ключовата демократична институция на свободната преса. Когато се добавят и вашите (не)правилни изявления, подбиващи вашите правителствени служители (американската разузнавателна общност, която е убедена за намесата на Русия в изборите), Путин може само да се радва на партито, защото излиза, че не се примирявате с вашия екип. Не е изненадващо, че голяма част от коментарите в обществеността в САЩ се е фокусирала върху това дали сте направили нещо незаконно или поне съмнително с Путин зад затворени врати. Това отново помага на мисията на Путин да подкопава доверието във вас. \nТой също така празнува контрола си върху посланията след Хелзинки. Смятаме, че той се радва да контролира обществения прочит на срещата с вас, защото може да \"извъртва\" неща в своя полза - да манипулира възприятията за вас и САЩ. Може дори да ви обезсърчи да предоставяте по-подробно изложение в медиите (за срещата), внушавайки опасенията, че \"фалшивите медии\" ще изкривят посланието. \nТой също така поставя САЩ в отбрана, като пуска \"на порции\" информация за това, по което двамата сте се съгласни. Ние сме възприемани като поемащи репликите от Русия. \nНо има още една причина Русия да празнува: Путин може би общува повече с нашите съюзници за срещата, отколкото го правим ние, а вашето мълчание може би ги кара да се притесняват защо не искате да им кажете какво се е случило. Няма сведения, че сте обсъдили някой от нашите съюзници по време на срещата на върха в Хелзинки, особено по въпроси, които ги засягат - като намеса в изборите, Сирия, Украйна и предполагаемото използване на химическо оръжие от Русия в Обединеното кралство. \nЗа вас неинформирането на съюзниците е стандартно действие, както стана съвсем неотдавна след срещата ви с Ким Чен Ун. Наложи се държавният секретар Майк Помпео да отиде в някои съюзнически столици, за да сподели случилото се. Путин може да отпразнува тази липса на достъпност от ваша страна, опитвайки се да стигне преди вас до нашите съюзници и да им представи своята версия на историята. \nИ сега, изглежда, Путин може би ще дойде в Америка след съобщението, че го каните за тази есен. Посещението му е причина за празненство в Кремъл, не само защото ще присъства на американския военен парад с вас, както се твърди, а и защото смята, че ви е изманипулирал до такава степен, че го каните да ви посети, докато едновременно с това той ни атакува и продължава да се намесва в нашите изборни процеси. Иран никога не се връща при нас Иранският режим няма скоро да се върне на масата за преговори със САЩ - особено след като държавният секретар Майк Помпео изложи 12 предварителни условия за преговори. Освен това те са обезпокоени от усилията на САЩ да се извършат промени в страната. Съществуват мнения, че сега се занимавате с директна кампания - чрез речи и други форми на комуникация - за да предизвикате размирици в Иран, като накарате режима да бъде наказан. Вашите собствени туитове, които подкрепят протестите и заклеймяват бруталното и корумпирано правителство, вероятно се възприемат от поне някои ирански лидери като средство за пряка намеса в тяхната политика. \nВашите изявления и речта на държавния секретар Помпео на тема \"Подкрепа на иранските гласове\" се чуват в Техеран, но и в Москва. Путин се противопоставя категорично срещу политиката на САЩ за подстрекаване на размирици с цел промяна на режима. Той обвини тогавашния държавен секретар Хилъри Клинтън, че се опитва да подбуди размириците в Русия срещу правителството. Той се тревожи от промяна на режима в Сирия и Северна Корея (Ким Чен Ун споделя тази тревога), особено след американските действия за сваляне на Саддам Хюсеин в Ирак и Муамар Кадафи в Либия. И е дълбоко параноичен за вътрешни размирици и опозиция срещу него в Русия. \nЕто защо смятаме, че той може да изтълкува вашата комуникационна кампания срещу Иран като опит за сваляне на режима. Макар Държавният департамент да обяви, че целта е промяна в поведението на режима, а не смяна на режима. \nТрябва също да сте наясно, че Иран вероятно няма да отстъпи пред това. Империята може да отвърне на удара и киберпространството е потенциален театър за това. Има съобщения, че Иран планира кибератаки срещу ключовите американски инфраструктури и здравни и технологични компании в САЩ (вече са ни удряли и преди), затова трябва да сме нащрек. \nКитай не може да бъде опитомен Когато официални изявления за рисковете от Китай се появиха в медиите, включително изявлението на директора на ФБР Кристофър Рей, че \"Китай в много отношения представлява най-широката, най-сериозна и най-значителната заплаха\", президентът Си Цзинпин се отправя на африканска обиколка. След Сенегал той отпътува за Руанда (първото посещение на китайски президент), след това отива в Южна Африка, където ще присъства на срещата на върха на страните от БРИКС - Бразилия, Русия, Индия, Китай и Южна Африка. Накрая ще посети Мавриций. \nСи Цзинпин пристига в Африка след тридневен престой в Обединените арабски емирства (ОАЕ), където подписа 13 споразумения и меморандуми. Медийното отразяване на визитата му в ОАЕ и в Сенегал е положително. Ясно е, че Си се опитва да позиционира Китай като пламенен поддръжник на африканското развитие - Китай е най-големият търговски партньор на Африка и голям бизнес партньор за страни като ОАЕ. Смятаме, че той възприема като лична инвестиция изграждането на връзки с лидери по света, защото това може ще доведе до икономическа и геостратегическа възвръщаемост - както развитите, така и развиващите се страни ще се насочват все повече към Китай в бъдеще. \nКитай е съперничеща сила, според ЦРУ \"Китай иска всяка страна по света при решаването на нейните интереси, преди всичко да е на една страна с Китай, а не със Съединените щати\". Ето защо Си Цзинпин смята, че трябва да укрепва връзките с държавите по света като пряк начин да ги приближи до Пекин и да ги отдалечава от вас./БГНЕС \n    \n \t\n", "date": "2018.07.26", "title": " Анализаторка се опитва да вразуми Доналд Тръмп  "}
{"url": "http://www.duma.bg/node/171907", "text": "Тръгнал съм на бунт. Взех бастун, за да удрям с него, обух си и ципелите от абитуриентския бал отпреди пет десетилетия, наострих ходилата в шпиц и понечих да отворя вратата. \nНо там, в коридора - огледало. Взрях се в него. Нямам бунтарски вид. Шапка ми липсва, без нея приличам на зноен бивш балетист и ще ме пребият на улицата още преди да стигна до бунта. Слязох в мазето да намеря каубойската шапка, която си купих в Испания. Там бяхме с жената и децата преди три десетилетия. Хубаво беше. Шапката беше широкопола, кожена, струваше шейсет парични единици, на които им забравих името. Имаше и връзчица отдолу, също кожена. Обаче не успях да я намеря. Мазето - тясно, зле осветено, уж няма много предмети вътре, обаче когато търсиш нещо конкретно, никога не го намираш. Утре ако сляза за компот, шапката ще искочи пред погледа ми без да я търся, ама сега... \nНяма начин, ще вървя на бунта без шапка. Поне една пионерска връзка да си бях увил около шията - по-героичен ще изглеждам, волнолюбив, гринго, пенсионер. \nПионерската връзка не я пазя. Нито чавдарската. Помня, че едната беше синя, другата - червена. Няма защо да се ровя в мазето, това ще е напълно излишно. \nЩе мина и без връзка. Важното е да отида на бунта. \nХрумна ми, че като комсомолец имах червена вратовръзка. Готина беше. Защо да не си я сложа? Ще ми тупа на ципелите. Нея я пазя - човек е комсомолец, докато се чувства такъв. \nВърнах се в апартамента и намерих червения атрибут. Стегнах вратовръзката направо върху черната блуза - изпъкваше вълшебно. Огледах се в огледалото отново и този път с радост установих, че наподобявам бунтар, макар и леко шашардисан и шпицован.  \nЗабързах се, като погледнах часовника; докато стигна, бунтът беше приключил. Хората се бяха разотишли и май правителството си беше останало същото, а покрай него - и немотията, и корупцията, и лъжите, и всичко. Нямаше жертви, дори кръв не видях по плочките, по тротоарите и по мазилките на сградите. \nВърнах се вкъщи унил и мокър от нещо. Но все пак произведох мисълта, че когато човек тъй дълго се готви за бунт, той винаги свършва, преди да е започнал. Или започва, когато вече е свършил. Човекът или бунтът? И двете.  \n    \n \t\n", "date": "2018.07.26", "title": " БУНТАРСКО  "}
{"url": "http://www.duma.bg/node/171908", "text": "По-тягостно у нас не е било. Дори от времето, когато баща му возеше Григор Шопов от МВР, а началникът му още учеше в Школата в Симеоново за пожарникар... По-тягостно не е било, дори когато Тома Биков обясняваше, че кметът Борисов ще е първият кмет, влязъл в затвора за нередности и далавери, а Антон Тодоров събираше данни за книгата си \"Шайка\", в която изповядаше как шайката Бойко, Цветелина, Аню, Цецо и останалите ни тласкат все към дъното. \nНо ние отдавна стигнахме дъното. А сега накъде!? Борисов нали е българският премиер, престоял най-дълго на поста начело на страната! Кой носи вината за тягостното време днес? \n  Как кой!? Естествено Нинова и президентът Радев. И затова именно те - Биков и Тодоров, ги плашат с прокурор. Естествено, БСП е отговорна за тягостното усещане на българина, че заради някакви умрели животни животът в България е непоносим и тягостен. Каза ни го едно към едно Цветанов в национален ефир. \nОтчаянието на народа тръгна от двора на баба Дора от село Шарково. Но кой тласна хората към недоволството? Чумата ли? Не, не! Чумата почти десетина години върши своите поразии. А БСП не можа да стане градивна опозиция. От БСП подкопават усилията на политическа партия ГЕРБ да модернизира, пардон, да евтанизира страната. И сега с някакви умрели животни в Странджа се дестабилизира правителството, разваля се достлукът на управляващите в коалиция атакисти, патриоти, националисти и гербери... \nИмало чума, нямало чума, имало протести, нямало протести... Остана само усещането за евтаназия в Странджа. И за всичко е виновна БСП. Също като в одата на Орлин Орлинов за СССР. \n Край нас вилнее оскотял башибозук. И османски турци не са клали народа ни, както днес управляващите избиха невинни животни и ни опазиха от чумата на своето управление.    Цецо Физкултурника отново се изцепи в ефир, че вината единствено е на БСП, на Нинова и на президента Радев за всичко, което става в публичното пространство около своевременното избиване на няколко хиляди невинни животинки, за страданието на баба Дора, за гнева на протестиращите, за човешките съдби у нас на фермери и дребни стопани. И това, ако не е истинската визия за България, какво може да кажат повече от средите на социалистите? \nЩом сме натовска държава, всичко ни се позволява. А нито в Африка, нито в Мала Азия избиват и без чума с евтаназия, нито отчаяни майки с колички излизат по улиците. Тягостно и тежко. Но как иначе, кажете! \n    \n \t\n", "date": "2018.07.26", "title": "Тягостно време..."}
{"url": "http://www.duma.bg/node/171909", "text": "  \"Пътнически превози\" към БДЖ в началото на 2018 г. внедри нова компютърна програма - софтуер за предварителна продажба на билети със запазени места за пътуване с бързите и ускорените влакове. Приложението й в продължение на половин година доказа, че тя е безкрайно глупава, вредна и в много случаи опасна за пътниците. Тази система лиши от възможността пътуващите по БДЖ в достатъчен срок преди пътуване да закупят билети с избрани от тях места. Компютърната програма, въведена в угода кой знае на кого, наложи хаос и пълен безпорядък. Така двама съпрузи, родители с деца, двама или повече инвалиди, приятели са лишени от правото им предварително да изберат и да закупят запазени места, които им предоставят възможността да седнат заедно, да общуват помежду си, да се подпомагат и обслужват при възникнала необходимост. Тази изключително нелепа програма най-често налага (не по вина на служителките от билетните каси, разбира се) мястото на единия от съпрузите да е в едно купе, а на другия - някъде в друго купе или вагон. Много често се продават и запазени места, които не съществуват във влаковата композиция.  \nКонкретен пример. При пътуването ни със съпругата ми на 18 юни т.г. с влак 3622, тръгващ от ж.п. гара Бургас за София в 08:40, след дълги разправии с касиерките на билетните каси, с началника на гарата и отговорничката за билетните каси се убедихме, че те са безпомощни и не са в състояние да предоставят на пътниците желани места. Пасажерите получават такива, където ги прати тази порочна и много скъпа софтуерна програма. Така предоставените ни места с номера 41 и 45 във вагон №1 на въпросния влак в действителност във вагона липсваха. Затова ние двамата - незрящи инвалиди, аз на 84 г., а тя на 77 г., бяхме принудени да пътуваме прави от Бургас до София. Другите места се заеха от пътници, на чиито билети все пак имаше някакви места, макар и много разделени. На 80-годишна пътничка запазеното място имаше номер 0 и тя седя дълго време върху куфара си.  \n  При пристигането на ж.п. гара София младежи снимаха злополучния вагон №1 на влак 3622 и ни подариха снимката за спомен, а аз я прилагам към настоящото с надежда да я види и г-н министъра на транспорта.   \n  Нека г-н Ивайло Московски отговори в чия угода е нововъведената компютърна система за продажба на билети със запазени места! Тя е вредна и за служителите от билетните каси и безкрайно неприятна и опасна за пътниците! Тогава кой спечели от нейното закупуване и внедряване? \"Похарчени са значителни финансови средства, с които можеше да се закупят няколко нормални пътнически вагона! Цялата работа силно ми мирише, вони на корупция. Призовавам съответните институции и главния прокурор на Република България да надникнат в посочения проблем.  \n  Министърът на транспорта трябва веднага, спешно да отмени приложението на нововъведения провалил се софтуер и да върне приложението на старата изпитана в продължение на много години система за предварителна продажба на билети със запазени места за пътуване по БДЖ. Тя гарантираше ред и спокойствие! \n  Пътуванията по железните пътища на Европа имат изключително важна социална роля. Те финансово се дотират от съответните държави. Няма европейска страна, в която основна цел на пътуванията с влакове е да се гонят печалби. С влаковете пътуват социално най-слабите слоеве от обществото - инвалиди, пенсионери, учащи се.  \n  Управляващите в България, включително и т.нар. народни представители, не пътуват с влаковете на БДЖ. Те не знаят какъв упадък и разруха съществува в тази система, не само поради недостиг на пари. Тях ги разхождат, обслужват луксозни лимузини с охрана и други лакеи. Управляващите явно забравят откъде са тръгнали, интересуват ги не хората, а властта, която им носи облаги. Съвсем неслучайно и много умно един председател на Народното събрание още при откриването на първата му сесия раздаде на депутатите великото съчинение на Христо Смирненски \"Приказка за стълбата\". С този жест проф. Герджиков подкани \"народните представители\" да не забравят защо са в парламента.  \n  Ще припомня - защото младите хора не знаят, че до 1990 г. в експресните влакове на България в купетата на пода бяха постлани красиви килимчета, над прозорците от малко апаратче се разнасяше приятна музика и наближавайки ж.п. гара, приятен глас от ръководството на влаковата композиция предупреждаваше пътниците коя е спирката на влака, колко е престоят там и с какви други направления може да се направи връзка. Чуваше се и кратка литературно издържана географска и историческа справка за населеното място и неговите околности. Това отдавна изчезна! Т.нар. демокрация го унищожи! Тя наложи хаос, катастрофи и пожари по железните пътища на България и господството на финансовите печалби.  \n  В \"Пътнически превози\" на БДЖ проблемът не е в недостига на финансови средства, а в липсата на кадрови потенциал, който може компетентно да ръководи тази изключително важна, до неотдавна гарантираща Националната сигурност институция.  \nНавярно така ни се пада, може би си заслужаваме да ни управляват дистанционно отвъд океана, а наместникът на \"началниците\" тук да си хвърля оставката, пък ние пак да го избираме...                                   \n    \n \t\n", "date": "2018.07.26", "title": "В \"Пътнически превози\" на БДЖ царят хаос и риск за пътниците  "}
{"url": "http://www.duma.bg/node/171910", "text": "\n\"Държавата не може да бъде само свидетел на някакво партньорство между практиката и образованието\" - Г-н Маринов, в събота БСП представи своята \"Визия за България\". Партията така и не определи документа като управленска програма. Какво всъщност представлява той според вас? \n- Това е важен въпрос, независимо че може да изглежда донякъде абстрактен или теоретичен, всъщност има много важно политическо значение. В управлението и в политиката също има жанрове като в музиката и литературата, и те не са случайно определени. Както знаете, понятието \"визия\" е част от терминологията на стратегическото мислене и на стратегическото планиране. Аз лично смятам, а и потенциалът на този документ е такъв, че става дума по-скоро за една дългосрочна перспектива, за стратегическа рамка на бъдещото развитие на страната. Всъщност това е документ, който представя възгледите на БСП, на лявомислещите хора за едно желано и в същото време възможно бъдеще на България. Вярно е, че има известна неяснота, неопределеност и смесица, тъй като в този документ има елементи и на управленска програма, дори на предизборна платформа. Но аз смятам, че в предстоящите дискусии текстовете трябва да бъде насочени и доразвити именно по посока на стратегически документ. \n- Кои от секторите в него смятате, че трябва да бъдат доразвити или кои трябва да бъдат с приоритетно значение за БСП? \n- Ако разсъждаваме в рамката на стратегическото мислене, ми се струва, че ще бъде необходимо да се преформулира и подходът. Да, този документ е направен в руслото на традиционната управленска програма, т.е. секторно разделена програма. Смятам, че трябва да се подходи по по-различен начин. Първо, да се формулира една обща генерална или стратегическа цел, и то с далечен хоризонт, вероятно 20-50 години, да се очертаят няколко приоритета, които не означават непременно сектори, а по-скоро са едновременни параметри на развитието на сектори. За да бъда ясен, ще ви дам пример с образованието. Много съществен елемент от визията е ролята на държавата. Държавата не може да бъде само свидетел на някакво партньорство между практиката и образованието, или бизнеса и образованието. Държавата формулира стратегическите цели и приоритети на своето развитие и създава условия за оптимизиране на отношенията между образование, наука и практика, не само бизнес. По същия начин трябва да разглеждаме и социално-икономическия сектор, който има смисъл не сам за себе си, а във връзка с останалите - образование, здравеопазване, регионално развитие и т.н. Необходими са няколко приоритета, които конкретизират стратегическата цел. Едва на следващо място, когато започнат да се подготвят конкретните управленски програми и проекти, трябва да се разсъждава на нивото на отделните сектори и задължително в контекста на взаимовръзките между тях. \nЩе ви дам един пример какво не бива да се прави. Вземете управленската програма на днешното правителство. Тя представлява механичен сбор от 20 сектора, без да е ясно какви са връзките между тях, как си взаимодействат и постигането на какви големи дългосрочни стратегически цели обслужват. Всеки сектор е сам за себе си - записано е какво трябва да се промени в него, за добро, предполага се, но не става ясно как в общия контекст ще се получат цялостни, синтетични резултати за обществото като цяло. Това, в общи линии, е въпросът за философията на бъдещото развитие на визията. \n- Достатъчно лявозвучаща ли е визията, има ли шанс някои от предложенията в нея да бъдат припознати и от десния политически спектър съответно? \n- Тя трябва не просто да звучи, тя трябва да е лява. И което е същественото, има много области, в които левият тип предложения, левият тип проекти са тези, които са необходими на обществото. Тоест обществото или части от него ще ги припознаят не защото са леви, а защото са по-добри от другите, които не са леви. В този смисъл е въпрос на прагматизъм и това \"припознаване\", за което вие говорите, от страна на други сегменти на политическата система или на избирателите. То е напълно възможно, но това вече е въпрос на конкретизирането на тези идеи в ясни бъдещи управленски проекти. Ясно е, че БСП няма как да реализира своята визия и респективно управленски програми самостоятелно, това едва ли ще се случи в близко бъдеще. Ще стои въпросът за някакво партньорство, за някакво коалиционно управление и процесът на подготовка за това предполага и диалог с потенциалните партньори, за една фина настройка и подреждане на различните предложения в тази визия. \nИначе, да, според мен, от гледна точка на първото впечатление документът представлява усилие за завръщане на БСП към нейната лява същност, към нейните корени. Защото една от причините БСП да претърпи загуби през отминалите десетина години беше именно в това, че бе по-дясна от десните и нейният традиционен и иначе много верен електорат я наказа за тази изневяра. \n- В тази връзка, БСП се опитва да поправи грешката с плоския данък. Може ли този ход да сплоти партийните редици и разочарованите, за които споменахте? \n- Плоският данък е много характерен пример, но не е само той. Става въпрос за много повече измерения на политиката, които БСП трябва да коригира. Плоският данък е един от основните, но не е единственият генератор на драстичните неравенства в българското общество. БСП трябва да формулира ясно своята теза, че когато управлява, ще се стреми към ограничаване на неравенствата, на бедността, на изключването, т.е. ще отстоява това, което е в лявата природа. И тук е въпросът естествено не само да каже и да го напише в документа, а да го прави. И разбира се, големият тест ще бъде дискусията при обсъждането на документа в следващите месеци и най-вече практическите стъпки, които БСП ще бъде готова да направи и в опозиция, и един ден, когато управлява. \n- БСП избра първо да представи визията си и след това да започне дискусията. По-добрият вариант ли е това? \n- Според мен - да. Трябва да се дискутира не въобще, не да се разменят свободни идеи, а да се фокусира дискусията, т.е. да се стъпи на една основа. Това не означава, че тази основа не подлежи на промяна или дори на на критики, напротив - тя има какво да доразвива. Така има най-различни възможности, а не е само една. Това е добре, показва решимостта на ръководството на партията да направи крачка към това, което липсва на българската политика - дългосрочен, ценностен поглед и яснота по въпроса, че трябва да се предприемат много сериозни промени, ако не искаме бъдещето на нашето общество, на нашата нация да бъде твърде драматично, да не кажа по-силна дума. \n- Темата за Истанбулската конвенция обаче постави БСП в специфична ситуация - неин представител оглавява ПЕС, а партията не подкрепя документ, за който европейските социалисти настояват. Може ли това да доведе до негативен резултат за БСП в международен план? \n- Ако става дума за международен план, БСП трябва да използва положението, че все пак е българска партия и изразява интересите на част от българското общество. Ценностите на българското общество не са само леви ценности. Ние сме преди всичко българи, после членове на някаква партия и най-накрая участници в международни организации. Следователно това не бива да е притеснение. Смятам, че ръководството на БСП взе правилна позиция по този въпрос. Надявам се, че ще защитава тази позиция, независимо от натиска, който се упражнява. А от гледна точка на това дали е права ПЕС или не е, смятам, че за съжаление на лявомислещите хора през последните години това партийно семейство търпи много поражения. Една от причините е, че се плъзна в една плоскост, в защита на политики, които очевидно не се припознават от огромната част от европейците. Това е причина за пораженията на партиите от тази партийна фамилия. БСП няма какво да се плаши, че някой ще я навиква от ПЕС, нали все пак се твърди, че ПЕС е нещо различно от Комунистическия интернационал. Така че няма пречка, предполагам не само по този, а и по други въпроси - БСП може и трябва да има собствена позиция. Всяка страна си има своите особености и всяка национална партия трябва да ги отчита.   \n \t\n", "date": "2018.07.26", "title": " С \"Визия за България\" БСП се връща към левите си корени  "}
{"url": "http://www.duma.bg/node/171904", "text": "Приемам наградата със смесени чувства. Защото тук живеем в общество на духовен упадък, с обърнати и странни ценности. Личните лекари станаха еднолични търговци, а болниците - търговски дружества. Обществото ни е много болно и се нуждае от спешна истинска реформа. За мен наградата е като начин на протест срещу подмяната на ценности в нашето общество, срещу опитите да се зачеркнат добрите практики, изграждани през годините с много усилия и любов. Най-голямата болежка на обществото ни е, че сме загубили човешките си ценности и финансовите интереси са на първо място.  Забравихме, че животът е кратък... Това каза преди време при среща на медици и журналисти, организирана в Албена от Фондация \"МОСТ\", откривателят на редки болести проф. д-р Ивайло Търнев от УМБАЛ \"Александровска\". Срещата бе свързана с организацията на здравеопазването. Проф. Търнев бе отличен с медицински \"Оскар\" за цялостен принос и постиженията си в областта на неврологията, неврогенетиката и общественото здравеопазване. Това е национална медицинска награда, която се дава през последните години. Факт, който идва за пореден път да покаже, че България има добри лекари, които обаче не са попаднали на правилното място и в правилното време. За което вина нямат пациентите. \nПроф. Търнев се занимава повече от 25 години с диагностика, профилактика, лечение и рехабилитация на редки болести. Екип, ръководен от него, идентифицира и провежда клинико-генетично проучване за първи път в света на 13 нови наследствени заболявания. Той регистрира първия в България Експертен център по наследствени нервни и метаболитни заболявания, който става член на две европейски референтни мрежи по невромускулни и по метаболитни заболявания. Центърът е одитиран от Европейската комисия и получава оценка 96 точки от максимални 100. \"По-голямата част от тези заболявания обаче не са включени в списъка на редките болести. Нещо, което поставя под съмнение нашата легитимност и нашето участие в европейските мрежи\", допълва проф. Търнев. \"Минаха много министри, много писма се изписаха, много срещи се проведоха, но ефектът беше нулев. Имаме много повече европейско признание, отколкото национално. М.г. проведохме и първата школа за Централна и Източна Европа за редки болести, дойдоха специалисти от много страни. Редките болести са над 7 хиляди, \nсамо 5% от тях се лекуват Откриването на един медикамент за такава болест за нас, клиницистите, е една победа. За човек, който довчера е бил с тежко нелечимо заболяване, това е изключително постижение. Регистрирането на лекарство за мускулна атрофия през м.г. едновременно с Европа беше голямо постижение. Малко пациенти все още могат да се лекуват по новия начин, но се надявам, че в бъдеще ще бъдат повече. Спиналната мускулна атрофия е тежко нервно заболяване, което има различни форми и най-тежката засяга деца, които не се научават да ходят и да седят до 18-ия месец, развиват тежки изкривявания в гръбначния стълб. В България има над 300 диагностицирани болни, някои си отиват рано, заболяването е една от причините за смърт в ранна детска възраст. Вече имаме регистриран медикамент за всички форми на това заболяване. Става въпрос за нова революционна терапия, въвежда се чрез лумбална пункция директно в гръбначния канал. В момента 5 страни са започнали осигуряването на това лечение в Европа\", казва още проф. Търнев. \nПациентът с неговите индивидуални характеристики днес все повече трябва да заема своето място в съвременната медицина, категорични са специалистите. Т.нар. персонализирана медицина предполага взимането на информирано решение за терапевтичен подход според индивидуалните особености (най-вече генетични) на всеки пациент, както и на характеристиките на заболяването му. Персонализираната медицина има своето място и при определяне на съответен подход за профилактика и превенция, по-високата ефективност и безопасност, нежелани странични реакции, намалени хоспитализации и др. Всичко това намалява и излишните разходи за неефикасно лечение. Това е медицината на бъдещето, твърдят специалистите.  Чуваме вече гласове: слезте на земят а Ние тук мрем, вие ни разказвате приказки от хиляда и една нощ. Но е крайно време и у нас да се събудят тези, които сега само вредят на нашето здраве. Те трябва да си дадат сметка, че ще е необходимо не само да вземат. Което ще наруши статуквото. Ще трябва да си дадат сметка и за друго - че, освен пари, са нужни и знания, и опит, и готовност. \nЗа такъв вид медицина е необходимо изграждането на стабилна нормативна уредба на здравната система като цяло, нейното реформиране и промяна в регулаторната рамка; повишаване на информираността на работещите в този сектор и въвеждане на пациентите като активен участник в контрола на тяхното здраве. Пречка са също липсата на данни за съпътстващата диагностика в информационните системи на лечебните заведения и предписаните терапии; липсата на адекватни статистически анализи за медико-икономическия ефект от прилагане на персонализираната медицина в България; оскъдните научни проекти в сферата на персонализираната медицина и липсата на интерес от страна на научните звена за генерирането на идеи в тази насока. \nНе че сега положението е по-розово: няма единна система в здравеопазването, няма регистри за важни значими болести, алармират от години експерти. Но пък управляващите от ГЕРБ ни спретнаха регистър на пешеходните пътеки, поощряват броенето на врабчетата, влагат още пари за ремонт на ремонтираните магистрали и пр. все народополезни инициативи. \nПо мнението на известния ни генетик проф. Иво Кременски, трябва да се прави разлика между прецизна и индивидуализирана медицина. По време на президенстването си Барак Обама обявява програма за въвеждане на прецизна медицина в САЩ.  Защо Обама се занимава с това попитаха тогава някои. Вероятно става дума за милиарди, споделиха други. Програмата за прецизна медицина предполагаше след година да бъдат изследвани доброволно над 1 милион американски граждани. За да се стъпи на техните изследвания за по-нататъшна работа в тази насока. \nУ нас, ако тръгнем по тази линия, след време няма да намерим и 1 милион доброволци - заради скоростта, с която се топим... \nВ същото време в Естония 100 000 души се призовават да дадат доброволно кръв и да стартира програма за прецизна медицина в страната и така тя да се присъедини към европейска програма за събирането на данни, които могат да се използват за научни изследвания и прилагания в медицината на цяла Европа. Финландия и Хърватия също въвеждат цялостна промяна в здравните си системи. Те започват да инвестират в превантивен модел на здравеопазване, базиран върху мащабно наблюдение на населението и създаване на бази данни, които да се анализират и да се изграждат прогностични модели. 22 от 28 държави от ЕС вече работят по подобни проекти. Което означава и по-кратък престой в болниците на пациенти. \nПерсонализираната медицина далеч не е пръстовият отпечатък, минал по нашите земи  по прищевките на някоя откачалка  в ролята на министър. Тя е в гените, колкото и непонятно да е все още това явление. За генетичните изследвания в България няма регистър, а ако се прави програма, без МЗ и контрола му няма да стане нищо, твърди проф. Кременски. \nОт генетични изследвания у нас сега се нуждаят 50 000 бременни, новородени, хора със злокачествени заболявания, с редки болести, за които са нужни много средства за лечение с т.нар. лекарства сираци. Очакваме национална стратегия на МЗ за генетичните изследвания, контрол над тях, регулация, стандарти. Те зависят само от МЗ, става дума за стратегически решения, които да вземе Народното събрание, твърди проф. Кременски. Имаме 16 консултанти с право за такава дейност, трябва да се въведе телегенетиката и да се дават консултации на хората не само от София, а и от Търговище примерно. \nСпоред проф. Тодор Кантарджиев, директор на Националния център по заразни и паразитни болести и национален консултант по микробиология, МЗ има три ангажимента - профилактика на болестите, защото е Министерство на здравеопазването, а не министерство на лечението. Вторият е организация на лечението на болестите. И третият важен ангажимент е реакции при кризи с масова опасност за населението. \"В нашата страна, поне по мой опит и преценка, в момента разпределението на ресурсите е горе-долу по следния начин - акцентът е на лечението на болестите, което е главно работа на НЗОК, която разпределя ресурсите, а за профилактиката на болестите не остава почти никакъв ресурс. А това да имаме някаква готовност за реакции при кризи въобще не се мисли, да не кажа, че последователно и целенасочено се пречи в тази насока\", смята проф. Кантарджиев. \nБългарската персонализирана медицина очаква няколко основополагащи закона в здравеопазването. Те могат или да подредят пъзела, или да го объркат окончателно. Материалният интерес обаче ще остане съществен и в двата случая, твърдят запознати.  \nА засега - яка им душа и на Иван, и на Стоян. \n   \n \t\n", "date": "2018.07.26", "title": "Черна точка за персоналната медицина"}
{"url": "http://www.duma.bg/node/171903", "text": "\nБългария е вече капиталистическа държава, в която пропастта между бедни и богати става все по-голяма и по-голяма. Най-добре е обрисувал това Карл Маркс в своята легендарна книга \"Капиталът\". Тази книга трябва да стане настолно четиво на обикновените български граждани и особено на тези, които подкрепят БСП. А БСП наистина трябва да се промени радикално, ако иска да бъде представител и защитник на интересите на трудещите се, на експлоатираните, онеправданите, подтиснатите и бедните граждани в България. Те трябва да знаят от коя страна на барикадата са и да знаят кои интереси защитават! \nАма ще кажете: \"Ама той, капитализмът, вече се е променил, той не е това, което беше.\" \nДа бе, променил се е?! \nТой и вълкът козината си мени, но нравите - никога! \nОпределете се ясно от коя страна на барикадата сте! Между експлоататори и експлоатирани; между бедни и богати не може да има истинско доверие. \nКакто се казва: \"Сит на гладен вяра не хваща.\" \nЩе кажете: \"Това, което ти ни съветваш, е твърде рисковано и революционно\".  \nАми, кой казва, че революции се правят лесно! Пък и историята показва, че понякога те изяждат своите деца... Но все пак българският народ не заслужава сегашната си робска съдба, недоимъка и униженията, които са негово всекидневие години наред. Това е и моето послание за тези, които тези дни ще мислят за България от горда Бузлуджа.     \n \t\n", "date": "2018.07.26", "title": "Въпросът е: От коя страна на барикадата "}
{"url": "http://www.duma.bg/node/171935", "text": "Скандален пети опит за взаимно даряване на имоти от страна на Столичната община и частен собственик ще направят общинските съветници от ГЕРБ на редовната сесия на СОС днес. Дарението на практика е заменка, тъй като общината ще даде два свои имота в районите \"Оборище\" и \"Лозенец\" срещу неравностоен по цена терен на в \"Слатина\". Общината все пак ще получи доплащане, което обаче според съветниците на БСП ще ощети София с 400 000 лева. Частната фирма \"Агора-Ин\" се предвижда да дари на кметството свой терен в кв. \"Гео Милев\", който е оценен на 3,7 млн. лв. без ДДС. В замяна общината ще му дари два апетитни имота - в \"Лозенец\" и \"Оборище\", оценени съответно на 2,26 млн. лв. и 1,88 млн. лв. Според социалистите обаче е налице разлика между оценката на имотите и реалната им пазарна цена в размер на 400 000 лева. Така общината ще се окаже ощетена от дарението. Оценител се оказва Юлия Димитрова, която направи и скандалната оценка на \"Царските конюшни\". \nДУМА припомня, че имотът на частната фирма се прочу преди 4 години, когато тя поиска да го застрои. Местните жители обаче организираха редица протести. Затова от общината търсят начин за замяна на терена с друг общински и направиха вече четири опита доклади да бъдат гласувани от СОС. Последният доклад на районния кмет на \"Слатина\" Наталия Стоянова и общинския съветник от ГЕРБ Андрей Иванов бе внесен в средата на юни, но отново не достигнаха 3/4 от гласовете, за да бъде одобрен. Този път точката е на Малина Едрева от ГЕРБ, Борислав Бориславов от реформаторите, Карлос Контрера от групата \"Патриоти за София\", Симеон Славчев и Светослав Витков от \"Политическа група 5\".   \n \t\n", "date": "2018.07.26", "title": "Скандален пети опит за заменка в София прави ГЕРБ"}
{"url": "http://www.duma.bg/node/171934", "text": "Частният превозвач, който обслужва няколко линии от градския транспорт на София, \"Юнион Ивкони\" ще получи от Столичната община 5,2 млн. лв. по извънсъдебно споразумение за 150 дела, които фирмата е завела. От тях общината вече е загубила 25 на последна инстанция, по 50 текат производства, като юридически анализ е показал, че фирмата ще спечели всичките. \nПричината е, че превозвачът е имал договор с общината за линии от градския транспорт от 2007 до 2015 г. През целия период Столичната община обаче не е плащала индексациите по договора. \"Юнион Ивкони\" е завеждала дело за всяко неполучено месечно плащане. \nПрез 2016 г. в общината се създава работна група, в която влизат общинските съветници Андрей Иванов (ГЕРБ), Прошко Прошков (независим) и Иван Таков (БСП). Възложените от групата юридически и икономически анализи са показали, че общината няма шанс срещу фирмата и ще бъде осъдена по всички дела, като освен това се е очаквало \"Юнион Ивкони\" да заведе и още. \nПри представянето на предложението за споразумение в комисията по транспорт вчера Прошков каза, че пълният размер на задължението с лихвите е 7,2 млн. лева. След преговори и приспадане на задължения от 422 хил. лева, които фирмата е имала към общината, страните са се споразумели за 5,2 млн. лв.   \n \t\n", "date": "2018.07.26", "title": "Частен превозвач ще получи 5 млн. лева от Столичната община "}
{"url": "http://www.duma.bg/node/171936", "text": "За абдикация от законовите задължения на МВР върху частните охранители говори отговорът, който ведомството е дало на въпроси от \"Офнюз\". Медията е изпратила запитване след инцидента, при който охранител на \"Дефанс консулт\" бе открит мъртъв в новата сграда на Народното събрание. Покрай трагичния случай стана ясно, че фирмата е свързана със социалния зам.-министър Султанка Петрова и начело на \"Дефанс консулт\" са съпругът и зет й. \nДоговорът между строителя на новата пленарна зала и ръководството на НС изисква денонощна охрана. Вместо това гардове е имало само през нощта. Нито МВР, нито парламентът са били наясно с това. \nЗаконът за частната охранителна дейност указва, че МВР е отговорно за контрола на дейността частните охранителни фирми. От МВР отричат да са били уведомени, че в сградата на НС на пл. \"Княз Александър I\" частната фирма е поела охраната на обекта, където се извършват строителни дейности. Според закона фирмата е задължена да уведоми министерството и да представи определен набор от документация.  \nИнструкция урежда МВР и НСО да си съдействат при обекти, \"определени като подлежащи на охрана в закон\". Те трябва да си предоставят информация за \"присъствието на лица, осъществяващи дейност по Закона за частната охранителна дейност\". В отговора си МВР твърди, че няма правомощия за проверки в парламента през тъмната част на денонощието, тъй като там има специален режим на достъп. Излиза, че НСО не допуска проверяващи нощем и така възпрепятства изпълнението на служебни задължения. \nПродължава да липсва и регистър на частните охранителни фирми. Подобни заявки неколкократно бяха правени, особено след инциденти, но това така и не се реализира, макар да е разписано в Закона за частната охранителна дейност.   \n \t\n", "date": "2018.07.26", "title": " МВР абдикира от контрола върху частните охранители"}
{"url": "http://www.duma.bg/node/171929", "text": "Антикорупционната комисия спечели делото за конфискация на имущество за около 2,1 млн. лева на Петър Петров-Амигоса, който преди това бе осъден за пране на пари. Държавата придоби парцел от 1,7 дка в местността Киноцентър-Бояна в София, стар автомобил \"Пежо\", гараж в столичния кв. \"Лозенец\", дялове във фирми и пари по банкови сметки. Делото за конфискация срещу Амигоса е започнало през 2012 г. Тогава влезе в сила и присъдата му от 3 години затвор за пране на пари. Делото продължи 8 г., като първоначално се водеше и срещу Иван Тодоров-Доктора, който междувременно бе убит в София. Прокуратурата беше обвинила двамата в пране на близо 100 млн. лева от контрабанда. Амигоса получи осъдителна присъда. \n    \n \t\n", "date": "2018.07.26", "title": "Държавата конфискува имущество за 2,1 млн. лв. на Амигоса"}
{"url": "http://www.duma.bg/node/171930", "text": "В обществените перални се обособява самостоятелно помещение с отделен вход за приемане на пране само от инфекциозни и пневмофтизиатрични структури на лечебни заведения с възможност за предварително изпиране и дезинфекция. Това предвижда проектонаредба на МЗ за здравните изисквания към обществените перални. За това пране пералните трябва да имат отделна машина, която да е маркирана и след прането да се дезинфекцира. Проектодокументът цели да бъде преустановена порочната практика във всяка обществена пералня да се пере едновременно и болнично бельо (включително и от инфекциозни отделения), и от хотели, и от детски заведения, става ясно от мотивите. Въвеждат се и изисквания за микробиологична чистота на готовото пране, с което се очаква да се намали и почти да се елиминира рискът от разпространение на заразни заболявания.   \n \t\n", "date": "2018.07.26", "title": "През отделен вход ще приемат в обществени перални бельото от инфекциозни отделения"}
{"url": "http://www.duma.bg/node/171932", "text": "Регионалната Камара на архитектите в Пловдив се обяви против идеята за построяването на нова сграда на операта на мястото на бившия Партиен дом. Експертите са единодушни за належащата от вече 50 г. нужда от самостоятелна и престижна сграда на операта, но не и на място, което определят като крайно неподходящо. \n\"Бившият Партиен дом, проектиран през 1965 г., е една от забележителните и уникални сгради в Пловдив и пример за модерно архитектурно мислене и висше архитектурно майсторство за времето си\", изтъкват от регионалната камара. Aрхитектите са категорични, че всички нови съвременни оперни сгради са ситуирани далеч от натоварената централна градска среда, разположени към открити пространства на заливи, реки и нови квартали. Освен това предлаганият парцел е с малка площ, липсват удобни комуникации за обслужване на сценографски съоръжения и декори, няма паркоместа, очаква се конфликт и с археологията на подземно ниво.  \nОсвен това, за построяването на нов дом на Пловдивската опера трябва да се унищожи съществуващата сграда на общинската администрация, заедно с концертната зала, което архитектите намират за недопустимо. Te изразяват своето несъгласие за унищожаването на сграда, която носи духа и историята на града, като апелират към Министерството на културата като принципал да определи подробно и задълбочено параметрите на бъдещия дом на операта в Пловдив.      \n \t\n", "date": "2018.07.26", "title": "Камарата на архитектите брани бившия партиен дом в Пловдив"}
{"url": "http://www.duma.bg/node/171937", "text": "Практиката МВР да захранва звената си с дарения продължава да се вихри с пълна сила. От сайта на ведомството става ясно, че от началото на годината общини са дарявали силовото ведомство за общо 746 362,63 лв. Най-облагодетелствана от общинска щедрост се оказва областната дирекция на МВР в Бургас. Подаръците там са основно под формата на гориво, в Созопол и Приморско са получили електронни анализатори. \nНай-щедрата община дарител на МВР се оказва Несебър. Тя е дала 60 хил. лв. като ваучер за гориво. Приморско се е отчело с малко над 26 хил. лева за бензин, Средец - с близо 17 хил. лв., а Созопол - с 19,920 хил. лв. Шест от тринайсетте общини в Бургаско са се отчитали с дарения, става ясно от справката на МВР. Подаръците са за над 120 хил. лв. \nМВР в област Шумен също прилага успешно тактиката с даренията, но в далеч по-малки мащаби, а дарители са само две от десетте общини в района. През април от Нови пазар са дали 498 лв. под формата на наркотестове. Останалите 4 дарения са от Върбица, всяко за почти същата сума за бензин А95, който е отишъл за полицията във Велики Преслав. \nРемонтът за 20 хил. лв. на помещенията в ОДМВР в Ямбол е платен от общината. Кайнарджа е снабдила два пъти на полицията в Силистра с гориво за общо 6400 лв., през март тутраканци пък са платили малко над 3 хил. лв. за бензина на полицаите си. Горивото на униформените в Опан е струвало на общината 752 лв. \nПо-любопитните дарения са в Гълъбово - общината е дарила \"исторически материали\" за около 1500 лв. на ОДМВР в Стара Загора. В Смолян пък са получили от общината гуми и акумулатори за почти същата сума, а РУ в Севлиево е дарено с \"вещи и услуги\" за почти 13 хил. лв. \nОбщина Бяла Слатина е сложила на пожарната алуминиева и ПВЦ дограма за около 2 хил. лв. \nСправката на МВР показва, че освен гориво, често дарение към МВР са дървата за огрев. \nПодаръци са получени от САЩ и Великобритания. Националната агенция за борба с престъпленията на Великобритания е дарила на ГДБОП спецоборудване за 75 400 лв. Офисът на тайните служби на САЩ към американското посолство в София се е отчел с лаптоп, твърди дискове, комбинирани инструменти, фенерчета и калъфи за 12 136,88 лв. Американският департамент по енергетика дал 406 290 лв. за компютърни системи и конфигурации, мрежови устройства, антена и др. \nПрез 2011 г. избухна скандал, след като се разбра, че оглавяваното от Цветан Цветанов министерство е получавало пари от големи и малки компании, банки и застрахователни дружества, съдилища и прокуратури, общински съветници, почетни консули. Оказа се, че сред дарителите има разследвани и осъждани. 2 години по-късно вътрешният министър от кабинета \"Орешарски\" Цветлин Йовчев забрани всички дарения, освен по проекти и международни договори. Кабинетът \"Борисов\" 2 обаче разреши през Закона за МВР подаръците от общини, държавни структури и предприятия, международен орган или организация, чуждестранен държавен орган, Европейския съюз, орган или институция на ЕС. Вътрешен министър тогава бе Веселин Вучков, който спешно бе сменен от Румяна Бъчварова през март 2015 г. Няколко месеца след рокадата тя тихомълком върна даренията в МВР, като разписа, че \"отменя заповед за забрана за сключване на договори в МВР от 4 юли 2013\". Макар решението й да бе от август 2015 г., за него стана ясно едва в началото на следващата година.   \n \t\n", "date": "2018.07.26", "title": "Несебър се оказа най-големият общински дарител на полицията  "}
{"url": "http://www.duma.bg/node/171933", "text": "В последните седмици и месеци сме свидетели на ескалиране и ултимативност на исканията, граничещи с анархизъм, и на остри противопоставяния в средите на хората с увреждания. Това заяви социалният министър Бисер Петков при поисканото от ГЕРБ изслушване в парламента по въпросите на хората с увреждания.  \nМинистърът увери, че се правело всичко възможно през есента да бъдат подготвени и внесени в НС законопроектите, касаещи хората с увреждания. В повечето отговори на депутатски въпроси той проследи хронологията на протестите и на етапите от изработването на законопроектите за хората с увреждания и за социалните услуги. Петков се похвали, че МТСП подготвя проектозакон за предприятията на социалната и солидарната икономика. \nПетков заяви, че повечето от исканията са в контекста на конвенцията за правата на хората с увреждания, ратифицирана от България през 2012 г. Депутатът от БСП Георги Гьоков апострофира, че според плана за действие на България за прилагане на конвенцията закон за социалните услуги е трябвало да бъде приет през 2016 г., а се изработва едва през 2018 г. Министърът му отвърна, че за сметка на това новият Закон за интеграция на хората с увреждания (ЗИХУ) според плана трябвало да се изработи през 2020 г., но той се подготвя т.г. \nТвърде малко от същността на проблемите бе засегнато от управляващите по време на изслушването. Калин Поповски от \"Обединени патриоти\" направи кратка възхвала на правителството и забележка, че дори законопроектите да бъдат приети до дни, едва ли има пари за тях до края на бюджетната година. Той попита Петков на какъв етап е подписването на споразумението за трудовата миграция на България с Молдова. \"Вие наистина ли допуснахте по време на дебата за хората с увреждания въпрос за споразумението с Молдова? Това е цинично\", възмути се към председателката на НС Цвета Караянчева депутатът от БСП Антон Кутев.  \nМъгляви и неясни бяха отговорите на конкретните въпроси от Гьоков: Доколко проектозаконите ще насърчават, защитават и гарантират пълноценното, равноправно упражняване на всички права на човека и основните свободи на хората с увреждания, какво е мястото на личната помощ в тези закони, промените ще получат ли одобрението на всички заинтересовани страни и, най-важното, ще доведат ли те до устойчива промяна в политиките за хората с увреждания. Виолета Желева от БСП подчерта, че изготвянето на новия ЗИХУ е в отговор на един от последните протести, и попита дали ще бъде съобразен с финансовата рамка за следващите 3 години и ако не е, какво ще му е новото. \nИмате ли подкрепата на Министерството на финансите, попита депутатът от ДПС Хасан Адемов. Той бе категоричен, че за да бъдат комплексно решени проблемите на хората с увреждания, е необходима политическа подкрепа и носене на отговорност. \nПроблемите на хората с увреждания опират до бюджета и някой трябва да накара финансовия министър и премиера да отпуснат необходимите средства, защото, ако я няма подкрепата на МФ, нито една от идеите на МТСП няма да бъде осъществена, обърна се към министъра Кутев. Той дори прогнозира, че пари няма да бъдат отпуснати и през октомври и тогава е огромна вероятността Петков да се превърне в \"бушон\". Проблемът на хората с увреждания не е финансов, а хуманитарен и е въпрос на оживяване на тях и на децата им, каза депутатът от БСП. \nтекст под снимка: Промените за хората с увреждания трябваше да бъдат приети до 2016 г., сега не е време за хвалби, а за разкаяние и бързи действия, категоричен е Георги Гьоков   \n \t\n", "date": "2018.07.26", "title": "Бисер Петков видя анархизъм в исканията на хората с увреждания  "}
{"url": "http://www.duma.bg/node/171939", "text": "Депутатите от парламентарната комисия по икономическа политика и туризъм подкрепиха президентското вето върху последните промени в Закона за приватизацията и следприватизационен контрол. Единодушно с 18 гласа \"за\" те подкрепиха възраженията на Румен Радев срещу параграфи 3 и 4. Както ДУМА вече писа, на 24 юли държавният глава върна текста в парламента за ново обсъждане. Според БСП ветото е основателно, защото измененията са тежко лобистки и обслужват интересите на определени олигарси в България. От левицата предупредиха, че ако ГЕРБ не подкрепят мнението на президента, ще сезират КС. По-късно управляващите заявиха, че ще подкрепят ветото. Според президента приетите текстове ще доведат до преразглеждане на вече сключени приватизационни договори в ущърб на държавата и обществото. \nОт БСП са доволни, че всички са зад ветото на президента. Беше направен нагъл опит пред очите на цялата общественост да се опрощават дългове на приватизатори, повтори тезата на партията си Румен Гечев от БСП. Той отбеляза, че \"юнаците вносители ги няма\" - липсваше атакистът Николай Александров и \"гостуващата звезда\" в икономическата комисия Емил Димитров-Ревизоро. \nОчаква се днес ветото да бъде обсъдено в пленарната зала. \n    \n \t\n", "date": "2018.07.26", "title": " Президентското вето мина през икономическата комисия"}
{"url": "http://www.duma.bg/node/171940", "text": "Депутатите от \"БСП за България\" Георги Свиленски и Петър Витанов питат транспортния министър Ивайло Московски по какви критерии е избрал Калина Крумова и Антоанета Христова за изпълнители на обществената поръчка за разработването на нови психотестове за шофьори, лишени временно от книжки. За изпълнението на проекта транспортното министерство дава на Крумова и Христова чрез института, чийто директор е Христова, 378 000 лв. без ДДС. Поръчката е възложена на 26 юни 2017 г. със срок за изпълнение е 18 месеца, като досега е проведен един семинар и са отчетени два документа. Двете дами имат обаче и частно сдружение, а част от дейността му припокрива тази на института. Въпросът е депозиран вчера в НС и трябва да бъде включен в парламентарния контрол. \nСоциалистите търсят отговор от транспортния шеф заради огромния обществен и медиен интерес. Московски ще трябва да обясни каква точно експертиза имат директорът на Института за изследване на населението Антоанета Христова и бившата депутатка от \"Атака\" Калина Крумова, докторант в него и в момента - съветник на вътрешния министър Валентин Радев. \nРъководител на проекта и на самия институт е психологът Антоанета Христова, като в екипа по поръчката влиза и Крумова. Двете бяха съдружнички и в търговското дружество \"Институт за политика\", като през ноември 2017 г. Крумова прехвърля дела си на Христова, а в края на май т.г. Христова пък го прехвърли на техния съдружник в сдружението Николай Вълев, шеф на строителната компания \"Трейс груп\". Това стана след публикация в ДУМА за дейността на Христова, която противоречи на Устава на БАН и на законите. В УС на НПО-то със същото название освен Христова и Крумова влиза и Десислава Попова. От своя страна Вълев е съдружник в търговско дружество с Христо Ангелков, съпруг на министъра на туризма Николина Ангелкова. \nПреди месец Христова обяви с менторски тон пред  телевизия защо не трябва да се вярва на публикации в медиите, както и че нямало да има никакви парламентарни въпроси за усвояваните от нея и Крумова на пари.     \n \t\n", "date": "2018.07.26", "title": "Защо дадохте на Крумова и Христова да правят психотестовете за шофьорите "}
{"url": "http://www.duma.bg/node/171945", "text": "Скандалите в \"Обединени патриоти\" продължават и не утихват.   да съди вицепремиера Валери Симеонов за клевета заради обвиненията, че през Закона за приватизацията лобира за братя Домусчиеви. Атакистът постави на коалиционния си партньор ултиматум - извинение или съд за обида. \nСидеров щял да настоява за смяната на вицепремиера, ако продължи да не се справя със задълженията си. Той се яви и на заседанието на кабинета, където внесе искане да се оттегли Законът за шума. \nВалентин Касабов от НСФБ пък обяви, че съпартийците му вече не зачитат Сидеров за лидер на ПГ на \"Обединени патриоти\", защото групата почти не се събирала. Лидерът на \"Атака\" дори липсвал от коалиционния съвет във вторник.     \n \t\n", "date": "2018.07.26", "title": " Обединените патриоти се хванаха за гушите  "}
{"url": "http://www.duma.bg/node/171941", "text": "Специализираната прокуратура внесе в Специализирания наказателен съд обвинителен акт срещу трима участници в организирана престъпна група за данъчни престъпления. Тя е била ръководена от адвокат, който е бил и председател на районен съд. \nГрупата е създадена през октомври 2010 г. и е действала на територията на цялата страна, най-вече в Сандански, Благоевград и София. Престъпната дейност е била прекратена на 20 юли 2016 г. Тогава членовете й са задържани при специализирана полицейска операция. \nСпецпрокуратурата е установила още, че преди сформирането на групата нейният бъдещ ръководител и един от другите двама участници са били съсобственици и управлявали фирма за търговия с различни стоки. Основната й дейност обаче била придобиване и отдаване под наем на недвижими имоти в Сандански и София. След като фирмата се сдобила с голям брой недвижими имоти и оборотите скочили рязко, двамата съсобственици решили да организират схема за заобикаляне на закона и избягването на плащане на ДДС. За целта участниците сключвали фиктивни сделки с т.нар. \"кухи фирми\". \nПо инициатива на ръководителя на групата, който е бил и председател на районен съд в страната, за кратко били регистрирани над 10 такива \"кухи фирми\", чиито \"собственици\" и \"управители\" най-често ставали лица от ромски произход срещу дребни възнаграждения. Шефът на групата лично се занимавал с разпределянето на задачите на останалите участници. Той решавал какво дружество и кога да се регистрира, кой да е негов пълномощник, кога да се включи в схемата за минимизиране на данъчните задължения, докога да се използва и с кое друго контролирано дружество да се замени след компрометирането му. \nВследствие на дейността на престъпната група от данъчни измами са нанесени щети на държавния бюджет в особено големи размери. Щетите се изчисляват на 646 840,52 лева. Предстои Специализираният наказателен съд да насрочи разпоредително заседание по делото. \n    \n \t\n", "date": "2018.07.26", "title": "Съдят бивш шеф на районен съд за данъчни измами"}
{"url": "http://www.duma.bg/node/171942", "text": "Две години затвор и 5000 лева глоба получи арестантът Петър Петров, който в края на миналия месец избяга от Трето районно управление в Пловдив. Наказанието след споразумение с прокуратурата и признание на вина за едно от престъпленията, по които е разследван Петров. \n26-годишният мъж от Монтана беше арестуван с близо 200 грама марихуана. В рамките на 24-часовото си задържане той избяга от районното управление през отворен прозорец на служебната тоалетна. Няколко дни по късно се предаде сам. \nСрещу Петров се водят още две дела за наркоразпространение, а освен това той е и с условна присъда от една година, също за притежание на наркотици. Тя също ще влезе в сила, тъй като Петър Петров е извършил последните престъпления в рамките на изпитателния срок. \n    \n \t\n", "date": "2018.07.26", "title": "Две години затвор и 5000 лева глоба за избягал арестант"}
{"url": "http://www.duma.bg/node/171943", "text": "От този момент не зачитаме Волен Сидеров за лидер на ПГ на \"Обединени патриоти\", защото през тези месеци групата почти не се събира. Това обяви вчера в НС депутатът от ОП и зам.-председател на НФСБ Валентин Касабов. Той обаче отрече да има разпад на коалицията. Касабов се оплака, че във вторник коалиционният съвет се е събрал, но лидерът на \"Атака\" не присъствал на него. Сидеров от време на време минава в друга реалност и има пропадания, коментира Касабов. Слушаме едни и същи приказки и скокове от филм във филм, коментира той и уточни, че НФСБ остава в коалицията \"Обединени патриоти\". \n\"През цялото време Волен Сидеров имитира Валери Симеонов. Ако утре Симеонов реши да се пошегува и каже, че ще скочи от 18 етаж, моля настоятелно Сидеров да не си прави този експеримент и да не скача\", каза Касабов. \"Лидерът на \"Атака\" много се страхува да не вземе да отпадне от коалицията. Той утре може да прави и контрапроверки на извънземните\", продължи той във връзка с контрапроверките на Сидеров за шума по Черноморието.  \n\"Имам силното желание страстите да се уталожат. За нас коалицията трябва да се запази. Ние сме отговорни пред нашите избиратели. Смятам, същото важи и за нашите колеги от НФСБ и \"Атака\", заяви Искрен Веселинов. За напрежение в коалицията призна и атакистът Явор Нотев.  \nИ двамата вицепремиери Красимир Каракачанов и Валери Симеонов трябва да си ходят максимално бързо, тъй като излагат не само себе си, но и българския народ, призова Веселин Марешки. \"За нас е ясно, че мисленето не е силната черта на Каракачанов. Ясно ни е, че тъпченето на македонски наденици и оливането с алкохол му е много по-лесно, но въпреки това поне да не говори\", заяви по-късно лидерът на \"Воля\".     \n \t\n", "date": "2018.07.26", "title": "НФСБ искат нов лидер на ПГ на \"Обединени патриоти\""}
{"url": "http://www.duma.bg/node/171938", "text": "Готови са картичките, с които младежите от БСП ще набират средства за възстановяване на надгробния паметник на Никола Габровски и Мария Габровска във великотърновския парк \"Дружба\", похвалиха се социалистите. На картичката са ликовете на двамата съпрузи, има и общ портрет на семейството. За да намерят снимките, младежите преровили библиотеката на Общинския партиен съвет. \nКартичките ще бъдат разпространени във всички партийни организации, за да бъдат събрани необходимите средства за реставрацията по-бързо. Към момента са разпечатани 500 бройки, които ще бъдат продавани срещу 2 лв. При необходимост ще бъдат направени и още. Картички ще могат да се намерят и на традиционния събор на Бузлуджа тази събота. \nКакто ДУМА вече писа, членове на Младежкото обединение във Велико Търново започнаха дарителска кампания за надгробния паметник на Никола и Мария Габровски. Монументът е в лошо състояние от години - напукан е и има нужда от реставрация. На места е компрометирана и оградата на гроба, а пространството около него е превърнато в своеобразна скейтбордна и велосипедна площадка. \n\"Благодаря на Оперативното бюро на МО в БСП и на всички млади хора в партията, които подкрепят каузата, както и на ръководството от Общинския партиен съвет. Ние няма да стоим безучастно, защото трябва да почитаме миналото си\", заяви лидерът на МО във Велико Търново Михаил Михалев. Заместникът му Михаил Стойчев пък припомни историческите заслуги на Габровски за провеждането на първата социалистическа сбирка във Велико Търново.   \n \t\n", "date": "2018.07.26", "title": "Готови са картичките, които набират средства за паметника на Габровски"}
{"url": "http://www.duma.bg/node/171944", "text": "Скандалите в \"Обединени патриоти\" продължават да се вихрят с пълна сила. Още от сутринта Волен Сидеров нападна вицепремиера Валери Симеонов и дори се закани да го съди за клевета. Гневът му официално бе провокиран от обвиненията на лидера на НФСБ, че през Закона за приватизацията Сидеров и колегата ми Николай Александров като вносители лобират за братя Домусчиеви. В телевизионно интервю атакистът постави на коалиционния си партньор ултиматум - извинение до двамата или съд за обида и клевета. Сидеров отрече да опрощава дългове на Домусчиеви. \"Тази измама беше хвърлена в пространството именно от вицепремиера Валери Симеонов към \"Атака\" и ГЕРБ. Аз очаквам извинение и за Даниел Кирилов (Данаил Кирилов - бел. ред.), който е добър юрист, който беше очернен\", заяви той и допълни, че ще окуражи Кирилов и премиера Борисов също да заведат дела. \nОтправям много остри критики към работата на вицепремиера, защото смятам, че неговите действия вредят на държавния интерес, продължи той, намеквайки, че е време за рокади в кабинета. Сидеров заяви, че ако Симеонов продължи да не се справя със задачите, ще настоява да бъде сменен. Атакистът не отговори дали би заел вицепремиерския пост. \nАз го изпратих Симеонов да работи за подобряване на стандарта, за пенсиите, това беше нашата основна тема, а не да се разхожда с шумомер в ръка, продължи Сидеров, забравил, че НФСБ имат повече депутати от \"Атака\". Скандалът продължи и по-късно, след като Сидеров се яви на заседанието на Министерския съвет. Той обясни визитата си, като каза, че е внесъл искане да се оттегли Законът на шума. Преди това обаче демонстративно се здрависа с министъра на туризма Николина Ангелкова, която е в напрегнати отношения със Симеонов. \nНа председателски съвет в управленската коалиция Сидеров разкритикувал отстъплението от Закона за приватизацията, което според него било от \"криворазбрано джентълменство\". ГЕРБ били направили тактическа грешка, като оттеглили законопроекта. Бойко Борисов пък продължи да отрича, че управляващите спасяват \"редник Киро\", каквито обвинения отправяше Симеонов по адрес на поправките в полза на бизнесмена Кирил Домусчиев. Доказателство били заведените от държавата дела срещу бизнесмена. \nМеждувременно вицепремиерът Красимир Каракачанов оглави Националния съвет по превенция на престъпността, който досега беше ръководен от министъра на вътрешните работи Валентин Радев. МС промени постановлението си за създаване на съвета от 2012 г., където бе записано, че негов председател е МВР министърът. Преодоляно е несъответствие, възникнало с направеното разпределение на функциите между заместник министър-председателите, определени от НС и от премиера, обясняват от пресцентъра на правителството. Премиерът домакинства коалиционния съвет на управляващите, а темата е здравната реформа. Подхваната бе прословутата \"демонополизация на НЗОК\". При Бойко Борисов освен Симеонов, Каракачанов и Сидеров дойдоха зам.-председателят на ГЕРБ Цветан Цветанов, председателите на парламентарните бюджетна и здравна комисии Менда Стоянова и Даниела Дариткова, министрите Кирил Ананиев и Владислав Горанов. Според първоначалната и доста лаконична информация Ананиев е представил предложенията си за промяна на здравноосигурителния модел, както и идея за въвеждане на частни каси.   \n \t\n", "date": "2018.07.26", "title": " \"Патриотите\" се хванаха за гушите  "}
