{"url": "https://duma.bg/izprobvat-svetofari-za-peshehodtsi-sas-smartofoni-n187642", "text": "В Тел Авив изпробват нови светофари за пешеходците със смартофони. В столицата на Израел правят опити да спрат \"зомбитата\", вторачени в екраните на мобилните си устройства, като поставят пред зебрите ленти с LED осветление, но не на обичайните места, а долу на земята в края на тротоарите. Целта е да се привлече с по-голям успех вниманието на пешеходците, които са толкова запленени от смартфоните си, че рядко поглеждат напред и нагоре, преди да стъпят на пътя. Подобни светещи ленти бяха поставени вече в Сингапур, Австралия и Германия. Началникът на отдела за управление на трафика в Тел Авив - Томер Дрор, твърди, че пешеходците забелязват светещите ленти, които бяха пуснати в действие преди няколко дни. Обаче 32-годишният биолог Алекс Шнайдер, който пресича улицата, докато свети зелено, гледайки устройството си, сподели пред Ройтерс, че така и не забелязал сигналната лента. \"Бях твърде зает със самия телефон и не обърнах внимание на светлината\", уточни пешеходецът със смартфон, след като почти се удря в оператора на агенцията, докато той снима кръстовището.", "date": "2019.03.18", "title": "Изпробват светофари за пешеходци със смартофони"}
{"url": "https://duma.bg/uvelichavat-cherniya-spisak-na-neloyalnite-targovski-praktiki-n187686", "text": "С приета нова директива в ЕС се увеличава черният списък на нелоялните търговски практики, за да се защитят по-малките производители от незаконните действия на по-едрите икономически оператори. Това обясни вчера пред БНР евродепутатът от Групата на прогресивния алианс на социалистите и демократите в Европейския парламент Момчил Неков. Става дума за забавяне в плащането за меки плодове над 30 дни или за неплащане в срок повече от 60 дни, което са забранени практики, обясни той. Неков даде пример и за сиви практики като връщане на непродадени хранителни продукти от купувача на доставчика или заплащане от страна на доставчика за промоции и маркетингови кампании, които не са договорени. Той уточни, че производителите ще имат право на анонимност. \"Ако един производител е доставчик и бъдат накърнени неговите права, но се страхува, че ще има обратни репресии от страна например на хранителна верига към него, той може да подаде анонимен сигнал към компетентния орган, който ще бъде в България. Такива органи ще бъдат създадени във всички страни членки на ЕС. Това може да се направи и от асоциация, и от организация на производители - не е нужно да е само от конкретния производител\", обясни той.  Евродепутатът обясни, че крайната цел на директивата е създаване на осезаема защита на всички селскостопански производители и техните организации - търговци на дребно, преработватели на храни, кооперации и организации на производители. По неговите думи с нея ще бъде премахнат факторът страх.", "date": "2019.03.18", "title": "Увеличават черния списък на нелоялните търговски практики"}
{"url": "https://duma.bg/104-godishna-zhena-vliza-v-zatvora-ot-lyubopitstvo-n187643", "text": "Във Великобритания 104-годишна обитателка на дом за възрастни хора поиска да попадне в затвора, съобщи местният вестник. \"Винаги съм била на страната на закона, така че сега искам да попадна в тъмната страна\", заяви Ан Броукънброу. Управата на Stokeleigh Care Home в Бристъл, където живее пенсионерката, реши да поглези обитателите си с благотворителна акция. Те написаха какви желания искат да им бъдат изпълнени, като посочиха и контакти за връзка. След това листчетата хартия бяха изпратени в търговските вериги, където се окачиха на оживени места, за да имат възможност посетителите да ги видят и да изпълнят мечтите на възрастните хора. Местната полиция реагира с ентусиазъм на необичайното желание на Броукънброу. Служителите обещаха да дойдат в дома на 20 март и да откарат под стража възрастната жена, уточни \"Дейли мейл\". В списъка с нестандартните желания фигурира още возене с \"Ролс ройс\", посещение в мотоклуб, масаж и прегръдка с пудел.", "date": "2019.03.18", "title": "104-годишна жена влиза в затвора от любопитство"}
{"url": "https://duma.bg/hudozhnichka-tvori-ednovremenno-i-s-dvete-si-ratse-n187641", "text": "Някои творци рисуват с лявата ръка, други - с дясната, а за млада художничка от Холандия не е проблем да създава реалистични портрети, използвайки едновременно и двете си ръце. \"Така е по-бързо и не е толкова скучно\", споделя 25-годишната Раджасена ван Дам. Благодарение на уменията й, видеото в YouTube, на което си личи как тя по едно и също време създава портретите на певицата Тейлър Суифт и актрисата Селена Гомес, бързо трупа гледания. Авторката споделя, че реалистичните портрети, които приличат по-скоро на снимки, й отнемат около 40 часа. Художничката започва да рисува сериозно с цветни моливи и гел химикалки на 16-годишна възраст, вдъхновена от италиански уличен артист. Леворъка по рождение, Раджасена ван Дам борави творчески с дясната си ръка от около шест месеца. Освен че изобразява известни хора, художничката обича да сътворява и фентъзи сцени. Изпълнява и комерсиални поръчки. Въпреки че е превърнала рисуването в своя професия, Раджасена ван Дам не изключва възможността да придобие нови умения. \"Уча се да свиря на пиано. Но не съм Моцарт\", казва художничката през смях.", "date": "2019.03.18", "title": "Художничка твори едновременно и с двете си ръце"}
{"url": "https://duma.bg/daniela-bobeva-donchev-ustanovi-che-strukturata-na-ikonomikata-ne-e-blagopriyatna-n187684", "text": "\"Доста интересно е, че вицепремиерът Томислав Дончев, след 8 г. в управлението, сега установява, че структурата на икономиката ни не е много благоприятна. За съжаление обаче нещата не стават така, както той иска - държавата решава, пише една програма и преструктурира икономиката. Ако беше така, всички щяха да правят министерства и да преструктурират икономиките. Това е доста несериозно. Това каза вчера пред БНР бившият вицепремиер за икономическото развитие, вицепрезидент на Черноморската банка за търговия и развитие и директор на дирекция в БНБ доц. Даниела Бобева. Поводът за коментара й са думите на Дончев по време на форума, организиран от работодателските организации под патронажа на президента Румен Радев, за промяна на модела, по който функционира българската икономика. Той обяви, че планът за икономическа трансформация, изготвен от неговия екип, ще бъде готов до края на годината. Държавата не прави това, което трябва, каза Бобева. \"Паднахме от 38-о място на 59-о място по Индекс за правене на бизнес. По-назад сме дори от страни като Косово, Македония, Молдова. Ние сме доста надолу в класацията по отношение на режимите за създаване на бизнес, регулаторни режими, уточни експертът. Българската икономика основно се формира на базата на така наречените \"стойностни вериги\" - парчета от големите мултинационални компании или просто създаваме части от техния продукт. По думите й голяма част от фирмите ни работят на така наречения \"субконтрактен принцип\" - изпълняват отделни поръчки на чуждестранни компании, което ги поставя в огромна зависимост от това как се развиват тези компании. Според нея можем да създадем по-устойчива икономика, ако развием секторите, в които имаме сравнителни предимства като например селското стопанство.", "date": "2019.03.18", "title": "Даниела Бобева:   Дончев установи, че структурата на икономиката не е благоприятна"}
{"url": "https://duma.bg/izbraha-konsultant-za-vrazkata-s-gartsiya-n187680", "text": "Проектната компания ICGB завърши успешно обществената поръчка за избор на инженер-консултант за изграждане на междусистемната газова връзка Гърция - България, съобщиха от компанията. След открита процедура консорциум \"ТИБЕИ\" е избран за изпълнител на проекта, допълниха от ICGB. Ролята на инженер-консултанта е ключова за управлението и контрола на реализацията на проекта във фазата на подготовката и изпълнението на строителния процес.  Ангажиментът е за оказване на съдействие на възложителя за реализацията на проекта по време на строителството до момента на пускане на газопровода в експлоатация, както и управление на всички свързани с проекта основни договори - включително договора за доставка на линейни тръби и договора за възлагане на работното проектиране, строителството и доставки, уточниха от ICGB. Предложението на \"ТИБЕИ\" е за най-икономичната цена за основния пакет услуги - 5 670 000,00 евро, посочиха от ICGB. Консорциумът е обединение от чуждестранни и български компании. Откритата процедура беше обявена още в края на 2017 г., но поради обжалвания беше спряна за период от около 10 месеца. През септември 2018 г. дванадесет фирми и обединения подадоха оферти за участие в процедурата, се припомня в съобщението.", "date": "2019.03.18", "title": "Избраха консултант за връзката с Гърция"}
{"url": "https://duma.bg/po-golemi-sanktsii-za-krazhba-na-tok-n187685", "text": "Комисията за енергийно и водно регулиране, ръководена от Иван Иванов, одобри  проект на нови правила за измерване на количеството електрическа енергия, след като миналия ноември ВАС отмени голяма част от старите, приети през 2013 г. Според новите правила, ако доставчик на ток установи, че домакинство незаконно се е включило в мрежата му, ще може да му начислява сметка все едно е потребявало без прекъсване електроенергия в продължение на 12 часа дневно за шест месеца. Получените киловати ще се тарифират по определяната от Комисията за енергийно и водно регулиране цена за технологични разходи, към която ще се прибавя таксата за пренос и таксата \"задължение към обществото\". По същия начин ще се изчисляват сметките и за битовите потребители, които са хванати, че са манипулирали електромера. При тях обаче количествата енергия, която ще трябва да платят, е все едно са ползвали ток нонстоп 4 часа дневно в продължение на три месеца. Досега хванатите крадци на ток бяха дотаксувани със сметка за тримесечно потребление според мощността на електромера им, като количествата киловатчасове се плащат по цена на технологични разходи. Това предизвикваше недоволството на електроразпределителните предприятия, тъй като при това положение, дори и да бъде хванат крадец на ток, \"наказателната\" му сметка ще е далеч по-ниска, отколкото ако си плаща потреблението по редовни тарифи. Обновените правила прецизират и начисляването на сметка в случай, че електромерът се окаже технически неизправен и не е отчитал правилно потреблението. Това трябва да бъде установено от метрологична проверка, за която, както и досега, ще плаща страната, която я е поискала. Предвижда се още електромерите да са защитени чрез пароли, ключове, пломби или други устройства, които не позволяват нерегламентиран достъп до тях на неоторизирани лица. Собственикът на мрежата ще е длъжен да пази данните на измервателните уреди за пет години назад. Комисията за енергийно и водно регулиране предвижда при определяне на часови тарифни структури началните и крайните часове за стопанските клиенти да има върхова зона. За периода от 1 ноември до 31 март се предвижда тя да е от 8 до 11 часа и от 18 до 21 ч., а от 1 април до 31 октомври да е от 8 до 12 ч. и от 20 до 22. ч. За всички клиенти се предвижда нощната зона да е от 22 до 6 часа за периода от 1 ноември до 31 март и от 23 до 7 часа за времето от 1 април до 31 октомври. Проектодокументът ще бъде обсъден публично на заседание на 22 март, преди окончателно да бъде приет и новите правила да влязат в сила. ", "date": "2019.03.18", "title": " По-големи санкции за кражба на ток"}
{"url": "https://duma.bg/ot-april-gazat-poskapva-s-po-malko-1-n187681", "text": "Природният газ трябва да поскъпне с 0,83% от началото на следващия месец са изчислили експертите от КЕВР.  Сега цената е 44,80 лв. за мегаватчас, предложението на \"Булгаргаз\", което и експертите приемат, е да стане 45,17 лв. без цени за достъп и пренос през мрежата, акциз и ДДС. В прогнозата си от февруари газовата компания оповести цена от 44,58 лв. за мегаватчас, което бе намаление от 0,49% в сравнение със сега действащите. Компанията очакваше по-ниски доставни цени на природния газ от внос през второто тримесечие. Междувременно за пръв път държавният газов доставчик \"Булгаргаз\" обяви търг за закупуване на природен газ извън дългосрочния си договор с руската компания \"Газпром Експорт\". Дружеството  публикува в края на работната седмица покана за предоставяне на малко над 1,5 млн. МВтч, или около 144 млн. куб. м природен газ през второто тримесечие на 2019 г. Целта е да се тества пазарът, цените и възможностите за доставка на друг природен газ за доставчика, който е обвиняван от години, че работи само с руски газови доставки и не прави нищо за намирането на алтернатива. Търгът се обявява сега, защото моментът е подходящ предвид изпълнението на договора за доставки с \"Газпром експорт\", обясниха от дружеството.", "date": "2019.03.18", "title": "От април газът поскъпва с по-малко 1% "}
{"url": "https://duma.bg/nova-zelandiya-ogranichava-orazhiyata-sas-zakon-n187725", "text": "Законови промени, които да ограничат възможностите за притежание на оръжие, подготвя кабинетът на Нова Зеландия. Решението е взето след най-кървавия атентат на територията на страната от петък, когато 50 загинаха след масова стрелба в две джамии. Стрелецът Брендън Тарант е използвал полуавтоматични оръжия, а в автомобила му бяха открити и няколко бомби. Премиерът Джасинда Ардърн обаче отбеляза, че това не е просто законодателство и ще отнеме време. Часове преди коментара на премиера най-големият интернет сайт за наддаване TradeMe забрани полуавтоматичните оръжия и \"свързаните\" с тях аксесоари. Нова Зеландия безуспешно се опита да промени законодателството за притежание на оръжие през 2005, 2012 и 2017 г. Ардърн разкри още, че ще бъде проведено разследване на събитията, довели до стрелбата, включително движението на заподозряния, използването на социалните мрежи и дали изразеното безпокойство от мюсюлмани е било взето на сериозно. Тя призова притежателите на огнестрелно оръжие да предадат оръжията си и посъветва всеки, който възнамерява да закупи оръжие да изчака няколко дни преди да се приемат промените, за да не инвестира средства напразно. Гражданите на Нова Зеландия притежават около 1,2 милиона огнестрелни оръжия, показва проучване от 2017 г. Това означава, че на глава от населението Нова Зеландия има повече оръжия от Австралия, но далеч по-малко от САЩ, където се пада по повече от едно оръжие на човек. Законите за притежание на оръжие в Нова Зеландия като цяло не са променяни от 1992 г.", "date": "2019.03.18", "title": "Нова Зеландия ограничава оръжията със закон"}
{"url": "https://duma.bg/shtyalo-da-ima-nov-variant-na-sistemata-bonus-malus-n187682", "text": "Ще има нов вариант на системата \"бонус-малус\", работна група ще се занимава с това, стана ясно от думите на новия шеф на Комисията за финансов надзор (КФН) Бойко Атанасов. През миналата седмица депутатите в парламента решиха той да оглави финансовия надзор. Атанасов обяви, че въвеждането на\" бонус-малус\" е действие в правилната посока и в понеделник започва работата по нея. Той каза, че преди да бъде представен за обсъждане, новият вариант на системата трябва да премине през широко обсъждане с всички браншови организации, така че продуктът да бъде възприет от всички. \"Самата система, която ще се изработи, трябва да дава отговори на всички въпроси. Не трябва да остават неясни ситуации или съмнения в нейната обективност\", каза Атанасов. Новият шеф обясни, че подобни ситуации като с фалиралия кипърски застраховател \"Олимпик\" могат да се предотвратят с превенция и ефективен надзор. От октомври 2017 г. досега Атанасов заемаше поста на зам.- председател на финансовия регулатор.", "date": "2019.03.18", "title": "Щяло да има нов вариант на системата \"бонус-малус\""}
{"url": "https://duma.bg/elena-yoncheva-nachelo-na-listata-na-bsp-n187696", "text": "Елена Йончева ще оглави кандидатската листа на БСП за европейските избори през май, след като с 20 гласа преднина преодоля конкуренцията на Сергей Станишев. Над 4 часа продължиха дебатите в Националния съвет на социалистите. Евроизборите са битка за България, битка за справедливост и срещу грабежа, на който е подложен всеки български гражданин, коментира за ДУМА Йончева след обявяването на резултата. Тя отбеляза, че българите вече не вярват на родните институции. Според нея е необходимо еврoпейските институции и европейската прокуратура да подпомогнат разобличаването на корупционните схеми, на които е подложена България. Предложението Йончева да е начело на евролистата дойде от ИБ на БСП и бе анонсирано от Корнелия Нинова.  \"Елена даде надежда на българите, че не всичко е загубено и има кой да се бори с октопода, задушаващ България\", заяви Корнелия Нинова. Лидерът на социалистите изтъкна, че журналистката се е утвърдила като лице на битката срещу корупцията. \"Тя е смела, задълбочена, педантична в работата си, която може да продължи и на европейско равнище. Даде надежда на българите, че не всичко е загубено и има кой да се бори с октопода, задушаващ България. Елена съчетава в себе си качествата на политик и журналист, който освен борбата с корупцията, отстоява и свободата на словото и независимата журналистика. Тя обобщава образа на човек, който се бори за справедливост и свобода, две основни европейски ценности и ценности на БСП\", мотивира решението на ИБ Нинова. \"В БСП сме силни и можем да побеждаваме. Нямаме право, улисани в личните си амбиции, да подвеждаме стотиците хиляди граждани, които биха гласували за нас, за да свалим това порочно управление. Твърдото ядро ще подкрепи както Елена Йончева, така и Сергей Станишев. Въпросът е кой ще привлече повече подкрепа извън партията\", заяви зам.-председателят на БСП Кирил Добрев. \"Аз съм част от българската левица. Ще спечелим евроизборите, но това ще е само началото. Нашата кауза е справедливостта\", увери Елена Йончева. В началото на дискусията Станишев отбеляза, че е важно партията да излезе единна за евровота, независимо от това кой ще води листата. Още преди да бъдат ясни финалистите, той даде предложение пленумът да избере освен водача и втория в листата. Така по думите му няма да има лагери на победители и победени. Идеята му бе подкрепена и от самата Йончева. В залата се чуха и други гласове, одобряващи подобен ход, но в крайна сметка вторият в листата ще бъде определен заедно с останалите имена в нея, както е регламентирано в устава на партията.  \"Очакванията на нашите политически опоненти са да излезем изпокарани и да тръгнат разкази как пленумът е бил касапница. Каквито и добри намерения да имат, няма да победим, ако сме разединени. Няма как, подскачайки на един крак, да стигнеш на финала пръв\", предупреди лидерът на ПЕС. Той подчерта, че целта му не е участие в листата на всяка цена, но отбеляза, че остава в надпреварата, за да прибави европейски облик и дух на партията. Пленумът определи и броя места, които са отредени за гражданска квота и коалиционни партньори. Те ще бъдат до шест. Конкретните позиции ще бъдат уточнени при реденето на окончателната листа в началото на април. Зам.-председателят на БСП по организационна дейност Кирил Добрев направи своеобразен отчет за преминалите общински партийни конференции. Три имена са получили повече от 200 номинации за евродепутати - Елена Йончева, Сергей Станишев и Деница Златева. Между 100 и 200 - Румен Гечев, Момчил Неков, Петър Курумбашев и проф. Иво Христов. Крум Зарков, Георги Пирински, Янаки Стоилов, Кристиан Вигенин, Александър Симов, Валери Жаблянов и Петър Витанов имат над 50 номинации. Тази група се допълва и от бившия генерален секретар на ЮНЕСКО Ирина Бокова. Между 20 и 50 номинации имат 15 души. Най-голяма е бройката на имената, получили до 5 - те са 215. 154 партийци са номинирани само по веднъж, посочи Добрев. До вчера бяха проведени 296 конференции, като тези дни остават само в шест общини, а на две места партийният форум ще се повтори, тъй като на проведения не е събран необходимият кворум. Освен номинации делегатите на конференциите са се запознали с всички документи, свързани с предстоящите евроизбори. Била е представена \"Визия за Европа\", както и отчетите на досегашните евродепутати от левицата. ", "date": "2019.03.18", "title": "Елена Йончева начело  на листата на БСП"}
{"url": "https://duma.bg/narastvat-obshtinite-s-finansovi-zatrudneniya-n187683", "text": "Общините, които са в списъка заради финансови затруднения, са нараснали от 13 в края на 2017 г. на 17 в края на 2018 г. Това са Кресна, Струмяни, Созопол, Белоградчик, Брегово, Димово, Криводол, Оряхово, Кърджали, Кочериново, Септември, Перник, Цар Калоян, Девин, Неделино, Чепеларе и Стамболово, става ясно от анализ на Министерството на финансите. Като сума обаче просрочените задължения на общините у нас са намалели от 156 млн. лв. в края на 2017 г. на 130 млн. лв. към 31 декември 2018 г. Същевременно общинският дълг и гаранциите се увеличават със 138 млн. лв. и достигат до 1,4 млрд. лв. Над половината от тази сума са задължения на Столична община. Общините, които през 2019 г. отпадат от списъка за финансово оздравяване, защото са подобрили показателите си, са 4 - Симитли, Грамада, Рила и Сапарева баня. 11 общини имат планове за финансово оздравяване и са получили безлихвени заеми от бюджета - Перник, Белово, Тетевен, Септември, Велинград, Сливен, Сунгурларе, Видин, Мизия, Симитли и Стамболово. Общо отпуснатата сума е над 29 млн. лв. Най-много средства са получили Сливен - 5 млн. лв., Видин - 4 млн. лв., и Перник - 4 млн. лв.", "date": "2019.03.18", "title": "  Нарастват общините с финансови затруднения"}
{"url": "https://duma.bg/visoko-priznanie-za-marius-kurkinski-n187649", "text": "Мариус Куркински е тазгодишният носител на наградата, учредена през 2018 г. от фондация \"Проф. Крикор Азарян\", която се връчва за ярко постижение в театралното изкуство. Награждаването е част от инициативите, с които всяка година НДК отбелязва рождението на именития режисьор. Отличието беше връчено на сцената на Театър \"Азарян\" от актьора Димитър Маринов, станал известен напоследък като част от актьорския състав на \"Зелената книга\", който получи \"Оскар\" за най-добър филм. Маринов, както и Куркински, са сред учениците на проф. Азарян, които с обич и преклонение си спомнят за работата и безценните уроци, научени от него: \"Благодаря ви за тази чест! Знам, че той все още ни гледа от втори балкон. Аз продадох вишневата си градина, взех си трите сестри - вяра надежда и любов, и заминах, за да разбера, че не съм нищо повече от една чайка. Истината е, че аз отидох, за да го направя по моя начин. Защото той ми каза, че винаги трябва да имаме нашия начин в себе си.\" Дълбоко развълнуван и трогнат, Мариус Куркински сподели: \"След това, което чух от професора тази вечер и след изпълнението на тези големи актьори, които прекрасно играха тук, в център на театъра, който носи името Азарян, нямам право да кажа нищо друго, освен: \"Професоре, смирено благодаря!\" И докато гледах представлението ми се прииска да се провикна: \"Вярвам, Господи, помогни на неверието ни!\" Благодаря!\" Тази година, освен връчването на наградата, публиката видя уникалния спектакъл \"Чехов х 3\", създаден, както ДУМА писа, специално за 85-годишнината на режисьора. Заглавието е свързано със знаменитата трилогия по А.П. Чехов, която проф. Азарян успя да реализира, въпреки напредването на болестта си. Едни от най-обичаните съвременни български актьори пресъздадоха емоционални моменти от \"Чайка\" в Театър \"Българска армия\", \"Три сестри\" в Младежкия театър \"Н. Бинев\" и \"Вишнева градина\" в Народния театър \"Иван Вазов\", по идея и реализация на Антоанета Бачурова и Владимир Люцканов. Във фоайето на Театър \"Азарян\" е разположена изложба с плакати от постановки на Крикор Азарян през годините, писма от негови приятели, бележки от работата му по Чехов, както и прочутите 10 заповеди към учениците му.", "date": "2019.03.18", "title": "Високо признание за Мариус Куркински"}
{"url": "https://duma.bg/kamachetata-koito-obrashtat-kolata-n187658", "text": "Никой не обръща вече внимание на онзи възрастен съсед, който самотно вече няколко години окачва  с щипки за пране на простора си родното знаме. Старичко, измърсено, неугледно, но нашето знаме. Дали изпраща знак, че трябва да го \"поизперем\", за да стане отново чисто, дали няма сили да го издигне на подобаващо място или демонстрира някаква ирония, не става ясно.  Българите се умориха, ама се умориха до забрава, да задават въпроси или да се вълнуват от злонамерени решения и проточили се десетилетия все едни и същи проблеми. Махат с ръка или се изливат в мрежата, но не мърдат от дома, ако се налага да изразят масово задушаващия ги гняв от несправедливости, нескопосани политики или застъпващи се слугински практики при контакти с чужди емисари. Защо да се дразнят, че при нашата опера класическият ресторант вече се казва \"La opera\", модното заведение за хапване при \"Сатирата\" е Il teatro\", при \"Св.Александър Невски\" има \"The Cathedral\", а ъглов бар се казва \"Garlic\" /чесън/? Списъкът е толкова дълъг, че няма връщане назад. Без да се акцентира и върху роящите се като гъби след дъжд сладкарници \"Аби\" /батко, турски/ из цяла София, които поне са изписани на кирилица.  Казват \"това да са ни проблемите\" и отминават с безразличие. Чиновниците пък и идея се нямат, че това може да е проблем. Толкова много станаха камъчетата, които обръщат колата, че няма значение кое ще натежи повече при затриването на българската духовност. Оказва се, че не е само чалга културата.  Нали не си мислите, че Виктор Орбан случайно, ей така, от лични амбиции,  взе решение за закриване на университета на Сорос в Будапеща? Точно в такива университети се коват кадри, които не вдяват каквото и да било за национални интереси, за отстояването им, но са готови да скочат с повод и без повод в името на \"заплаха за демокрацията\". Тяхната демокрация, не нашата. Нашата си има балкански привкус и традиции, които пречат на чужди домогвания с чужди нрави и зле прикривани собствени интереси. Затова ни се внушава да не гледаме в миналото, да не се взираме в историята си, да не търсим спасение в корените си, защото само бъдещето има значение. Бъдеще на латиница, с парчета пици за хапване на крак на всяка крачка, със супери, където родните стоки или са малцинство, или са на най-долния рафт, с разнородни учебници по основните науки, където гордост от наши герои, история или творби постепенно се изтласкват от учебните програми, с ежегодно мощно представяне из големите ни градове на западни университети и колежи, които привличат като мухи на мед всяко завършващо гимназия следващо поколение българи. Млади българи, които в по-голямата си част няма да се върнат у дома, а застаряващите им родители ще гаснат в самота и недоимък. Но ще се утешават с \"децата са добре и преуспяват\". Което не е сигурно, но се случва. Там, не тук.  Учебните заведения неслучайно са част от стратегически разработки, които чертаят бъдещи политики по цял свят. Любопитно в такава ситуация е как у нас ще се възприеме решението на Американската агенция за международно развитие за създаване на механизъм срещу \"подкопаване на доверието в демокрацията и свободната пазарна политика\", защото \"Русия и Китай зловредно влияят в Европа\" и за целта са осигурени достатъчно средства? Отново ще спорим, ще се обиждаме, ще увеличаваме пропастта помежду си, а държавата ще изтича като пясък през пръстите на останалите по стечение на обстоятелствата у дома българи? Ще успеем ли най-накрая да си спомним, че \"ние сме във времето и то е в нас\"? Имаше го като надпис и на една скулптура пред НДК, но и нея ликвидирахме. Като старите обаятелни \"виенски\" сгради, които незнайно как останаха след англо-американските бомбардировки през Втората световна война. Както се казва, време е и дано времето ни стигне. Иначе си знаем стария виц за \"последният да загаси лампата\".", "date": "2019.03.18", "title": " Камъчетата, които  обръщат колата"}
{"url": "https://duma.bg/bpga-se-obyavi-sreshtu-novite-kasovi-belezhki-n187679", "text": "В нарочна декларация Българската петролна и газова асоциация се обяви срещу новите касови бележки, които трябва да издават бензиностанциите от 1 април заради промените в наредба Н-18 на НАП. От БПГА, в която членуват големите играчи на пазара, изразяват  принципно несъгласие с разпоредбите, които изискват като задължителен реквизит в касовата бележка да бъде посочена „покупна цена на горивото без акциз и данък добавена стойност”. Публичното оповестяване на чувствителна  информация, каквато е доставната цена на горивата, би могло да доведе до предотвратяване, ограничаване или нарушаване на конкуренцията, твърдят от асоциацията. Според нея въвеждането на изискване за допълнителна ценова информация само и единствено по отношение на горивата е прецедент за българската нормативна практика, нарушава принципа на равнопоставеност на субектите, участващи в търговския оборот, и представлява своеобразна дискриминация на конкретен икономически сектор. Освен това посочването на покупната и продажната цена би могло да доведе до погрешни заключения и спекулативни твърдения, че разликата между двете стойности представлява печалба за търговеца на горива на дребно, без да се вземат предвид многобройните необходимо присъщи разходи на търговците.", "date": "2019.03.18", "title": "БПГА се обяви срещу новите касови бележки"}
{"url": "https://duma.bg/mey-se-gotvi-da-otlozhi-tretoto-glasuvane-na-sdelkata-ot-parlamenta-n187724", "text": "Премиерът на Великобритания Тереза Мей може да отложи третото гласуване в парламента по сделката за Брекзит, твърдят източници от кабинета. Провеждането на ново гласуване трудно може да бъде оправдано, ако предварително е ясно, че ще то ще завърши с поражение, е заявил пред Скай нюз министърът по външнотърговските отношения Лиъм Фокс. Колегата му Филип Хамънд, който оглавява финансовото ведомоство, също смята така.  По думите му правителството няма да подлага на ново гласуване споразумението с ЕС, ако не бъде осигурена достатъчна подкрепа. Към момента Тереза Мей не разполага с достатъчна подкрепа в своята партия. Третият вот по сделката за Брекзит беше насрочен за 19 март, след като парламентът гласува срещу излизането от ЕС без споразумение и отхвърли провеждането на втори референдум. Междувременно Мей предупреди депутатите, че ако не подкрепят от трети опит споразумението, има вероятност страната да не напусне ЕС много много месеци. В статия за \"Сънди телеграф\" премиерът на Великобритания отбелязва, че ако законодателите приемат сделката й преди срещата на върха на ЕС в четвъртък, тя ще поиска \"кратко техническо отлагане\" на Брекзит. Признавайки, че \"не е идеалният резултат\", премиерът поясни, че \"е нещо, което британският народ ще приеме, ако бързо доведе до Брекзит\". \"Алтернативата, ако парламентът не одобри споразумението, е много по-лоша\", предупреди министър-председателят и подчерта, че Великобритания най-вероятно ще вземе участие на европейските избори през май, ако има по-голямо отлагане. Идеята, че британският народ ще гласува на изборите за Европейски парламент три години след гласуването за напускане на ЕС, е шокираща. Не може да има по-голям символ на колективния политически провал на парламента, пише тя.", "date": "2019.03.18", "title": "Мей се готви да отложи третото гласуване на сделката от парламента"}
{"url": "https://duma.bg/otkrivat-izlozhba-za-krim-v-rkits-n187688", "text": "Изложбата \"Крим днес: поглед отвътре\" ще бъде открита днес от 17,30 в Руския културно-информационен център в София. Експозицията е подготвена от посолството на Русия в България, представителството на Россътрудничество в София и редакционния екип на списанието \"Кримски журнал\". Тя разказва за живота на Република Крим в снимки, направени от сътрудниците на \"Кримски журнал\" през последните 5 години. Изложбата ще бъде представена от посланика на Русия в България Анатолий Макаров.  По-късно ще се проведе премиерна за България прожекция на новия руски игрален филм \"Кримски мост. Направено с любов\". Комедийната картина е заснета през 2018 г. и разказва за любовната история, която се разиграва по време на строителството на Кримски мост. Изложбата и кинопрожекцията са открити за зрителите.", "date": "2019.03.18", "title": "Откриват изложба за Крим в РКИЦ"}
{"url": "https://duma.bg/onkobolnitsata-v-blagoevgrad-mozhe-da-spre-rabota-n187689", "text": "Специализираната болница за активно лечение по онкология \"Св. Мина\" в Благоевград е изправена пред риска да спре работа заради липсата на ръководител. Назначеният на 12 март за управител на лечебното заведение д-р Румен Кондев е заявил, че се отказва от поста. За да не се стига до затваряне на болницата, председателят на Общинския съвет в Благоевград е свикал спешен Председателски съвет, по време на който е било взето решение за провеждане на извънредно заседание днес. Общинските съветници ще се съберат, за да гласуват отмяна на решението от 12 март и ще обсъдят дали да бъде отменен и докладът от февруари за обявяване на конкурс за длъжността. Благоевградските съветници трябва да решат и дали да упълномощят кмета на общината да сключи договор за управление на здравното заведение. До избор на временно управляващ на СБАЛО \"Св. Мина\" се стигна, след като досегашният управител д-р Георгиев подаде молба за напускане преди малко повече от месец.", "date": "2019.03.18", "title": " Онкоболницата в Благоевград  може да спре работа"}
{"url": "https://duma.bg/raznasyat-nelegalno-hapcheta-iz-varnenski-sela-n187691", "text": "За нелегална продажба на лекарства, пренасяни от неквалифицирани хора с автомобили по малки населени места във Варненска област, сигнализираха помощник-фармацевти. Председателят на съсловната организация Даниела Мутафчиева определи проблема като много сериозен, тъй като всяко лекарство си има правила за съхранение и за отпускане. Много хора от отдалечени села и малки градове нямат достъп до аптеки и се налага да пътуват надалече, за да си ги набавят. Затова и този тип търговия става все по-разпространена.  Според Мутафчиева, вместо да се стига до тази практика, помощник-фармацевтите трябва да могат да работят в малките населени места с лекарства, отпускани с рецепта. Сега законът позволява в села и градове с до 5000 души помощник да отвори аптека, но без право да предлага лекарства по рецепта. Затова от съсловната организация предлагат да промени в нормативната база.", "date": "2019.03.18", "title": "Разнасят нелегално хапчета   из варненски села "}
{"url": "https://duma.bg/priemna-n187687", "text": "На 19 март от 15 до 17 часа народният представител от \"БСП за България\" Жельо Бойчев и общинският съветник Борис Цветков ще бъдат на разположение на софиянци в постоянната приемна на БСП - София на ул. \"Леге\" 10, етаж 1. Желаещите може да се запишат предварително на телефон 02/987 20 86.", "date": "2019.03.18", "title": "Приемна"}
{"url": "https://duma.bg/nad-1500-lekarstva-sa-iztegleni-ot-aptekite-n187692", "text": "Само за 3 години - от 2014 до 2018 г., от българския пазар са изтеглени 1512 лекарства, сочат данни на ИАЛ. От тях 327 са престанали да се предлагат в страната само за 2017 г., като нито един препарат не е изтеглен заради лекарствена безопасност, а предимно поради това, че продажбата им у нас е била икономически неизгодна. В същото време през 2017 г. в страната са влезли 273 нови медикамента. Тоест само за година от пазара са изтеглени 15% повече лекарства, отколкото са нововъведените. Според експерти една от причините за това е тежкият и скъп режим на регистрация. Голямото количество на изтеглени от пазара лекарства е една от причините за недостига им у нас.  За периода от 9 юни 2018 до 9 март т.г. на онлайн платформата за сигнализиране на недостиг на лекарства са постъпили 399 сигнала за липсата на 284 лекарства. Над 70% от тях са от пациенти, близо 17% - от роднини, 2,51% - от лекари, 1,25% - от пациентски организации. Паралелният внос на лекарства би решил недостига в 62% от случаите.   От паралелен внос в България може да се внасят единствено лекарства, които са на нашия пазар, но не и такива, които са дерегистрирани и спрени от внос, поясни Боряна Маринкова, изпълнителен директор на Българската асоциация за развитие на паралелната търговия с лекарства (БАРПТЛ). От асоциацията предлагат законодателни промени, които да позволяват паралелен внос и на лекарства, които вече не се предлагат у нас. От Федерацията \"Български пациентски форум\" и БАРПТЛ препоръчват на пациентите да не купуват лекарства с рецепта от интернет, тъй като обичайно това са препарати с незаконен произход. Когато дадено лекарство отсъства от пазара, пациентите е по-добре да обсъдят с лекарите си замяната с аналог.   Паралелен внос съществува у нас от 2011 г. и към момента на българския пазар 114 лекарства са от обект на такъв внос. Лекарствата от паралелен внос са оригинални, задължително трябва да са от страни от ЕС и се пускат на пазара след разрешение от ИАЛ. Върху оригиналния им етикет трябва да се постави стикер на български език и да имат листовка на български. Ако търговското наименование на внесено по такъв начин лекарство е различно от това в България, то при преопаковането трябва да бъде изписано името на продаваното у нас. Лекарствата от паралелен внос са по-евтини за българските пациенти.  ", "date": "2019.03.18", "title": "Над 1500 лекарства са изтеглени от аптеките"}
{"url": "https://duma.bg/stolichni-politsai-se-samoobgaziha-v-opit-da-razprasnat-protestirashti-n187693", "text": "Столични полицаи, охраняващи гражданския протест срещу порочното управление на ГЕРБ в събота, се самозадушиха със сълзотворен газ в опит да разпръснат демонстрантите. До сблъсъка се стигна, след като протестиращи опитаха да пробият полицейския кордон и да спрат движението по бул. \"Цар Освободител\". Униформените обаче не предвидиха посоката на вятъра и лютивият спрей обгази и тях. Така намиращите се край президентството граждани станаха свидетели на комична картина с десетки плачещи, стенещи и превиващи се полицаи, които бършеха очи и се поливаха с вода. \"Пълна пародия! 500 полицаи бяха струпани да пазят 200 протестиращи - повечето стари хора. Не ни позволиха да вървим по булеварда и да спрем движението и ни сбутаха на тротоара. С нищо обаче не провокирахме полицейската агресия, за да използват газ срещу нас. Как е възможно, та там имаше дори малки деца! Разочарована съм и от държавата, и от полицията\", коментира по-късно пред ДУМА участничката в протеста Вера Георгиева. Протестите срещу властта в събота и неделя в София бяха организирани в социалните мрежи. Участниците минаха по обичайното си трасе - от Народното събрание до Министерския съвет и президентството. Те настояват за ефективни мерки за борба с корупцията, нова конституция, предсрочни избори и национален референдум за промяна на управленската система - към пряка демокрация. Припомняме, че протестите срещу управлението на Бойко Борисов започнаха преди близо година. Междувременно фейсбук прегря от осъдителни и подигравателни коментари за безобразните и непохватни действия на полицията. От МВР пък съобщиха, че няма арестувани и пострадали, само трима са прегледани от лекар.", "date": "2019.03.18", "title": "Столични полицаи се самообгазиха   в опит да разпръснат протестиращи"}
{"url": "https://duma.bg/mladi-sotsialisti-s-aktsiya-za-poveche-mesta-v-zabavachkite-n187694", "text": "Млади социалисти организираха акция в подкрепа на петицията \"Срещу липсата на места в детските градини в София\". До момента инициативата е подкрепена от над 400 души. Те излязоха на протест на входа на Южния парк с настояване за повече места в забавачките в града. Организаторите, които са млади родители от района, поставиха няколко въпроса на институциите и конкретно на кмета на район \"Триадица\" Николай Терзиев. Те искат да стане ясно защо за миналата година на територията на района е имало само 50 свободни места в детските ясли. Защо за поредна година се обещава, че ще се строят така нужните за жителите на района детски градини и ясли, но това не се случва, а общинските терени си стоят обрасли и запустели, питат още младите социалисти. Това е втората акция на младежите от \"Триадица\", които в края на февруари отново се събраха, за да подкрепят всички родители в района. Столичната община трябва да обяви днес свободните места за прием на деца в ясли, градини и предучилищни групи в училищата. Родителите ще трябва да подредят отново своите кандидатури, тъй като старите ще бъдат изтрити. Първото класиране е на 10 май и ще стане под граждански контрол. Профилите с кандидатурите могат да се променят до 9 май, а самото подреждане ще бъде обявено на 11 май. Приетите деца ще тръгнат на градина през септември. Неприетите имат шанс на още две класирания през лятото. Едва наесен ще започнат и текущите подреждания. От информационната система за обслужване на детските заведения напомнят, че времето на създаване на кандидатури не оказва влияние на класирането.  ДУМА припомня, че най-голям дефицит на места има за яслената вързаст. Там недостигът е от 5000 бройки. За да компенсират липсата на места, от Столичната община увеличиха броя на децата в групите.", "date": "2019.03.18", "title": " Млади социалисти с акция за  повече места в забавачките"}
{"url": "https://duma.bg/korneliya-ninova-prevarnaha-parlamenta-v-evtina-targovska-borsa-n187695", "text": "ГЕРБ и Борисов превърнаха парламента в евтина търговска борса, обяви пред Националния съвет Корнелия Нинова. По думите й управляващите са превърнали корупцията и задкулисието в държавна политика. Тя благодари, че Националният съвет е подкрепил излизането на ПГ \"БСП за България\" от НС. \"БСП не може да бъде смокинов лист, зад който да се скрие новата тройна коалиция ГЕРБ-ДПС-ОП. Мнозинството е нестабилно. То не се крепи на програма, няма принципи и идеи, не прави политики, няма морал - виси единствено на сговор, сделки, схеми. Цяла България видя това ясно и отчетливо, благодарение на нас. Извън парламента БСП е по-силна и ясно разграничена от общия сговор. Нашата позиция по закона за вероизповеданията го показа\", категорична бе Нинова. Лидерът на социалистите заяви, че целта на БСП е победа на европейските избори, предсрочни парламентарни и спечелването им. \"Имаме реална възможност да управляваме и да променим България. Тези избори са съдбоносни за страната ни и БСП\", подчерта тя. Нинова отбеляза, че след евровота Европа няма да е същата, а промяната е неизбежна, тъй като европейските граждани искат справедливост, ново начало и промени в Европа. Трябва да възстановим изконните ценности на Европа - социална справедливост, солидарност, свобода, равни права и възможности и достойнство за всички европейски граждани, заключи Нинова.", "date": "2019.03.18", "title": "Корнелия Нинова:   Превърнаха парламента в евтина търговска борса"}
{"url": "https://duma.bg/v-dolna-oryahovitsa-protestiraha-zaradi-losho-sastoyanie-na-ulitsite-n187690", "text": "Жители на Долна Оряховица излязоха на протест срещу лошото състояние на улиците в града. Местните хора започнаха протестна подписка, в която дават 6 месеца срок за започване на ремонтите по най-разбитите улици. \"Плащаме данъци, искаме улици\" и \"Стига обещания, време е за действия\", призоваха жителите на Долна Оряховица, които казват, че улиците в града не са ремонтирани от десетилетия. Според тях пеша по улиците не може да се върви, трябва да се използват кокили. Дупките са навсякъде, тъй като няма асфалт на повечето от половината улици. Местните жители не помнят да са се извършвали ремонти на уличната мрежа в града, като единствено преди последните местни избори е бил обновен участък от около 300 метра. \"Настояваме за реални действия\", посочи организаторът на протеста Йордан Байчев. Хората искат да се направи план за ремонт на улиците с конкретни имена и конкретика какви реконструкции се предвиждат. ", "date": "2019.03.18", "title": " В Долна Оряховица протестираха  заради лошо състояние на улиците"}
{"url": "https://duma.bg/datata-n187652", "text": "ДЕН НА РАДИОТЕХНИЧЕСКИТЕ ВОЙСКИ В БЪЛГАРИЯ. Празникът се отбелязва за първи път през 1993 г. На този ден през 1952 г. със заповед 108 на министъра на народната отбрана се реорганизира съществуващата тогава Служба за въздушно предупреждение и се създава първата в страната радиотехническа част. 1871 - ОБЯВЕНА E ПАРИЖКАТА КОМУНА. Съществува до 28 май 1871 г. под девиза \"Хляб или куршум!\" Дните от 21 до 28 май са известни като \"Кървавата седмица\". При потушаването на революцията загиват над 25 хиляди комунари, други 40 хиляди са изпратени в затвора или на заточение в отвъдморските колонии на Франция. Военните съдилища продължават работата си до 1876 г. 1926 - РАЖДА СЕ ЙОВЧО КАРАИВАНОВ, НАРОДЕН ПЕВЕЦ (УМИРА 1996 Г.). Един от най-ярките представители на тракийската народно-певческа школа. В репертоара му са \"Когато бях овчарче\", \"Дона на порти седеше\", \"Зажени се Янка\" и др. В родното му с. Селиминово, Сливенско, се провежда конкурс за млади изпълнители на народни песни \"С песните на Йовчо Караиванов\". 1951 - В БЪЛГАРИЯ Е ВЪВЕДЕНА БЕЗПЛАТНА МЕДИЦИНСКА ПОМОЩ. На тази дата влиза в сила Указът на Президиума на НС. Безплатната медицинска помощ се осъществява от държавните здравни заведения и включва всички амбулаторни, поликлинични и домашни прегледи, операции, манипулации, изследвания, извършвани с диагностична, лечебна и профилактична цел. 1965 - ЗА ПРЪВ ПЪТ ЧОВЕК ИЗЛИЗА В ОТКРИТИЯ КОСМОС. Това прави съветският космонавт Алексей Леонов (на снимката), а престоят му извън кораба \"Восход 2\" е 12 мин. и 9 сек. (по други данни - 23 мин. и 41 сек.). По време на излизането проявява изключително мъжество, особено в извънредната ситуация, когато надулият се космически скафандър му пречи за безпрепятственото завръщане в космическия кораб. 1980 - УМИРА ГРИГОР ВАЧКОВ, ТЕАТРАЛЕН И ФИЛМОВ АКТЬОР (Р. 1932 Г.). Изключителната си популярност дължи на образа на Митко Бомбата от телевизионния сериал \"На всеки километър\". Сред по-известните филми с негово участие са \"Хитър Петър\", \"Веригата\", \"Горещо пладне\", \"Последно лято\", \"Мъжки времена\" и др. Последният филм, в който се снима, е \"Мера според мера\", в който не успява да довърши ролята си. До края на живота си остава верен на Сатиричния театър, където са незабравими ролите му в \"Суматоха\", \"Вражалец\" и особено в любимата му постановка на пиесата \"Лазарица\" от Йордан Радичков. 2004 - НС РАТИФИЦИРА СЕВЕРНОАТЛАНТИЧЕСКИЯ ДОГОВОР. \"За\" гласуват 226 народни представители, а четирима - \"против\" (Александър Паунов, проф. Андрей Пантев, проф. Огнян Сапарев, о.з. ген. Любен Петров). НАТО (от английски NATO - North Atlantic Treaty Organisation), е международна организация за военно сътрудничество, основана с подписването на Северноатлантическия договор на 4 април 1949 г.", "date": "2019.03.18", "title": "Датата"}
{"url": "https://duma.bg/nazem-ot-mrezhta-n187653", "text": "- тези казаха ли вече какви са доводите им, или ще си ги спестят и довечера направо ще ни уведомят, че са се върнали в парламента, след като са обядвали? - Спокоооо! Марешки е изнудвач от класа! БУДА като му даде някой и друг милион Магарешки ще клекне и ще се върне в парламента!  - Аптекаря защитава най-първо собствения си интерес,а ако откачи нещо от другаде-все е кяр.Далавери във всички посоки - Чудя се как е възможно този да излъже толкова избиратели. Очевидно хората не могат да решават правилно кой да ги управлява. Овци и кози. Това е нашият народ. Щом е тъп ще го газят. Покрай сухото гори и мокрото. Да избереш и да вкараш в парламента аморален човек, грешка на природата е престъпление. - Магарешки лъже като дрът циганин.Никакъв парламент няма да напуска.Щели да се регистрират в началото на пленарните заседания и да участват само в дебатите,които им харесват.Тези вече ни взеха хептен за прости - Кой ви вярва пък на вас. Имате само воля да се набутвате и налапвате. А и капацитетът ви е толкова. вашето явление е нещо като тясно-корпоративни депутати. Нищо повече! - Без това на практика парламент няма - герберските депутати изпълняват това, което Боко разпореди. Какво да правят вътре, да служат за масовка... За да има смисъл от присъствието на опозиция в парламента, първо трябва да се възстанови парламентаризма, който е опорочен. - Айде, ВОЛЯ почнаха с пазарлъка, да видим Баце какво ще им обещае или вече им е обещал. Вече припкат обратно в залата… И душатав рая им се ще на всички - Аз все още не мога напълно да разбера и да си обясня защо в България всички българи от различни прослойки и професии виждат, че мафията си има държава, всички българи негодуват и протестират - и лекари и мед. сестри, и учители, и майки с болни деца, и майки без болни деца, и миньори, и дори полицаи ... но всичките протестират поотделно и поединично, а не се обединят всички да ги изритат тези и да си оправят държавата, изпращайки мощно послание за всички следващи кандидати за бързи и лесни (откраднати или не) пари и слава! Повече от ясно е, че не само Борисов и ГЕРБ и депутатите убиват парламентаризма, истинския парламентаризъм и държавността в България - Всичко което помага за свалянето на тези крадци е добре. Дано скоро да разпускат че освен скандали и малоумщини нищо друго не могат да измислят - Отдавна България е в Парламентарна криза.Ама как се пуска кокала?Тия ще ни докарат до гражданска война.Във всяко нещо,било то закон или скандал,винаги се стремят да разделят хората.Ако не се получи от първият път,го раздухват дотолкова,че да не е само скандално ами и предизвикващо протести.Тази политика на разделяй и владей води само до разрушителни последици и нестихваща омраза.Кой печели от това?", "date": "2019.03.18", "title": "Наз@ем от мреж@та"}
{"url": "https://duma.bg/radioto-na-btv-se-pohvali-s-novi-vodeshti-n187654", "text": "С две нови имена се похвали БТВ радио през последната седмица. Медията привлече към екипа си Деа Манолова и Стефан Хранов. Техните гласове вече звучат в ефира като част от следобедното предаване \"За града\". Хранов има над 15 години опит в медиите - бил е репортер, редактор с ресор международни новини, радиоводещ, продуцент на обзорно предаване и главен редактор на Z-Rock.bg.  Манолова поема функциите на Диана Хаджийска, която излезе по майчинство. Така Деа ще звучи освен в \"За града\" и във \"Важното, казано на глас\". Тя има повече от 10 години опит в медиите, като основно се е изявявала като политически репортер. \"Радвам се, че вече съм част от екипа на БТВ радио, заедно с колегите водещи Лили Ангелова, Деа Манолова и Светослав Николов. Имам интереси в редица сфери от опазването на околната среда, развитието на енергетиката, през области като проучването на Космоса, технологиите и социалните науки. Ще се старая да допринеса за по-голямата публичност на важни събития и процеси, които вълнуват обществото и света, и се надявам, че всичко това ще е забавно и любопитно за слушателите\", заяви Хранов. Всеки делничен ден, на всеки кръгъл час, той и колегите му - Огнян Гунчев и Светла Иванова, представят най-актуалните новини и събития от България и света. През почивните дни слушателите могат да го чуят и като водещ на предаването Thunder Sport по радио Z-Rock заедно с Алек Стоименов. ", "date": "2019.03.18", "title": "Радиото на БТВ се похвали с нови водещи "}
{"url": "https://duma.bg/deloto-sreshtu-kamenarov-prodalzhava-na-25-mart-n187655", "text": "Делото срещу генералния директор на Българската национална телевизия Константин Каменаров беше отложено отново и ще продължи чак на 25 март. Припомняме, че той е подсъдим за шофиране в нетрезво състояние. Една от защитните му тези е, че същата вечер пил от билката \"златен корен\", която се разтваряла в спирт. На първа инстанция Софийският районен съд го призна за виновен и му наложи условна присъда от година и три месеца затвор, 600 лв. глоба и отнемане на шофьорската книжка за година и половина. Ако втората инстанция потвърди присъдата, тя ще е окончателна. Тогава Каменаров ще изпадне в несъвместимост с поста си на генерален директор на БНТ, тъй като по закон членовете на управата на националната телевизия не могат да са осъдени с \"лишаване от свобода\" за умишлени престъпления от общ характер. Делото вече няколко пъти се отлага, причина за поредната нова дата е болен член на съдебния състав. Предишни отлагания имаше заради ангажименти на Каменаров и адвоката му, а последната отсрочка предизвика истински скандал. Оказа се, че въпреки представения болничен, генералният директор е отишъл в командировка в Брюксел. Стигна се дори до прокурорска проверка. В крайна сметка се констатира, че болничният е изряден. Междувременно държавната агенция за закрила на детето (ДАЗД), Съветът за електронни медии (СЕМ), Асоциацията на българските радио- и телевизионни оператори (АБРО), БНТ и БНР потвърдиха споразумението си за защита на децата от съдържание, което е неблагоприятно или може да окаже негативно влияние върху физическото, психическото, нравственото или социалното им развитие. \"Детските предавания и филми, които създава и излъчва БНТ, както и значителна част от телевизионната й продукция, са насочени към подпомагане на процеса по пълноценното и хармоничното развитие на децата - един от елементите на обществения интерес. Отношението на медията към детската аудитория е критерий за отговорната обществена позиция на БНТ.\", заявяват от телевизията.", "date": "2019.03.18", "title": "Делото срещу Каменаров продължава на 25 март"}
{"url": "https://duma.bg/sreshta-s-kanadskata-pisatelka-liz-burbo-n187646", "text": "Издателство \"Ентусиаст\" организира среща с автограф с Лиз Бурбо. За първи път в България канадската бестселърова авторка ще представи новото преработено издание на книгата си \"Слушай своето тяло\" на 20 март от 18 ч. в Книжен център \"Гринуич\" в София, бул. \"Витоша\" 37. Преводът от английски е на Гергана Соколова, художничка е Биляна Славкова. Лиз Бурбо посвещава живота си на стремежа да преодолява собствените си ограничения и да споделя своите открития с широката публика. Тази книга е плод на изследвания, проучвания и лични наблюдения на авторката в продължение на повече от 40 години. Тя предлага много конкретни и ефикасни начини, за постигане на вътрешно усъвършенстване, както и практически упражнения. Бурбо е авторка на 24 книги, продадени в близо 5 млн. екз. От откриването на нейната школа през 1982 г. учението й е помогнало на огромен брой хора да направят конкретни промени във всекидневието и да подобрят живота си. \"Слушай своето тяло\" - най-голямото училище по личностно развитие в Канада, вече има работни ателиета в повече от 20 страни.", "date": "2019.03.18", "title": "Среща с канадската писателка Лиз Бурбо"}
{"url": "https://duma.bg/tvorbi-na-georgi-savov-(gofi)-pokazva-debyut-n187647", "text": "Творби на художника график и педагог Георги Савов (Гофи) може да се видят в столичната галерия \"Дебют\" от днес, 18 март, 18 ч. Роден е през 1951 г. в с. Суворово, Варненски окръг. Завършва графика, магистърска степен, в курса на проф. Евтим Томов в НХА. От 1982 г. е член на СБХ. Има участия във всички представителни изложби на българска графика у нас и в чужбина. Самостоятелни изложби е правил в София и Братислава. Негови творби са притежание на НХГ, СГХГ, колекция \"Жорж Екли\" - Париж, частни колекции в България, Словакия, Франция, Швейцария, Япония. От 1983 до 2014 г. преподава графика в НУИИ \"Илия Петров\". Умира през 2017 г. в София.", "date": "2019.03.18", "title": " Творби на Георги Савов (Гофи) показва \"Дебют\""}
{"url": "https://duma.bg/yubileen-kontsert-na-mihail-belchev-vav-varna-n187648", "text": "Михаил Белчев - 50 години на сцена, бард на живота и любовта. С неговите песни са се обичали, обичат и ще се обичат хората. В юбилейния концерт на 28 март в зала 1 на Фестивалния и конгресен център във Варна ще вземат участие и Богдана Карадочева, Кристина Белчева, Джина Иванова, Стефан Димитров, Хайгашод Агасян. Режисьор на спектакъла е Коста Бандутов. ", "date": "2019.03.18", "title": "Юбилеен концерт на Михаил Белчев във Варна"}
{"url": "https://duma.bg/chovek-na-duma-izdade-nova-kniga-n187657", "text": "Това, което съм писал някога, все пак казва нещичко и днес. Така известният международник, нашият колега Константин Иванов, обяснява свенливо защо е издал новата си книга - четвърта поред от 1973 г. насам - \"От Пхенян до Хавана през Бейрут и Тирана\" (изд. \"Синева\", 2019 г.). Той е от хората, потвърждаващи истината, че няма бивш журналист, ако журналистът е истински, разбира се. А Коста е. С  голям професионален опит (радио \"България\", \"Земеделско знаме\", \"Народна младеж\", \"Работническо дело\", СБЖ, \"Дума\"); с широко отворени за всичко ново очи; с винаги жива идея за справедливост; с вродено чувство за ирония и към себе си (девиз: \"Не се вземай насериозно\"); с натрупан огромен информационен багаж за близки и по-далечни страни, в които е бил кореспондент или е имал служебни посещения. И може би най интересното - за което и от което и кътче на земята да пише, Коста Иванов неизменно съотнася видяното и премисленото към проблемите на България. Всичко това читателят ще усети от събраните публикации в новата му книга - за Бамако, Ливан, Сирия, Пхенян, Хавана и пр. както и в публицистичните му размисли, посветени на негови колеги, на историята, на безобразията в България, на днешния ден. Някои от публикациите му са от ДУМА, където той продължава да бъде автор и сега, понеже е от хората, които никога не остават безразлични към онова, което се случва във всекидневието ни. Международниците, както ни наричат, пишем бързо под напора на събитията, далече някак остават \"мъките на белия лист\", с които кокетничат есеистите, споделя Коста. Дано повече млади колеги прочетат тази книга, защото ще им е като урок по журналистика - от онези, дето ги няма в лекциите във факултета. Честито, Коста! Премиерата на книгата ще се състои на 20 март (сряда) от 16 ч. в клуб \"Журналист\" в централата на СБЖ. ", "date": "2019.03.18", "title": "Човек на ДУМА издаде нова книга"}
{"url": "https://duma.bg/balgarite-mezhdu-raketite-i-pingvinite-n187656", "text": "\"Ако искаш мир, това е Антарктида\". Ей с такава лекота, свойствена за демиург на евроатлантизма у нас, бившият външен министър Соломон Паси изпрати преди няколко дни при пингвините всички ония българи, които не желят да приемат на своя територия американски ракети без или с ядрени бойни глави. Макар да няма нарочни социологически проучвания по темата, е трудно да приемем, че по-голямата част от възрастното население на страната е загубила здравия си разум и желае да се превърнем в законна цел на ядрените сили на Русия, срещу която ще бъдат насочени въпросните оръжия. Да припомним, че Паси заяви в началото на месеца, че на територията на България трябва да бъде разположено ядрено оръжие. \"Имаме нужда от ядрени оръжия, които гарантират мира, както го гарантираха през цялата студена война\", каза тогава Паси, впрочем далеч не за първи път.  Още от 2005 г. при всяко остро разстройство на международното положение Паси се присеща, че е добре американците да вкарат тук няколко ядрени бомбички. При това нивото на аргументацията му граничи със смехотворството, което поражда обосновани подозрения, че мисълта е родена в друга, различна от българската, интелектуална среда. През май 2014 г. Паси например казва: \"Моментът не е подходящ за разговори за едностранно разоръжаване сред страните членки на НАТО и те трябва да използват тихата сила на ядреното оръжие, като го преместят на изток, за да облекчат конфликта с Русия\". Това съждение  но от дистанцията на времето виждаме, че реализацията му само би довела до още по-голямо увеличаване на риска от ядрена война, която в този случай без съмнение ще обхване и нашата страна. А идеята, че с Русия може да се разговаря от позицията на силата и при това използвайки ядреното оръжие като средство за шантаж, е откровено глупава. В момента няма нищо по-невярно от това твърдение. Всички сериозни наблюдатели в Европа са на мнение, че в момента рискът от ядрена война е по-голям от този през Студената война. В значителна степен и поради насищането на общественото и медийното пространство с експерти от типа на Паси, в които детското отношение към проблемите живее в тялото на възрастен.  Проблемът не е в това, което казва Паси. Той макар и да е бил в политиката, е един от най-провалените ни политици, чиито експертни оценки са бивали жестоко, дори кърваво опровергавани от историята. Преди 15 години например, за да аргументира участието ни в окупацията на Ирак, господинът с благ глас обясняваше как: \"Един ден в Багдад и други големи иракски градове ще има булевард \"Америка\", може би \"Джордж Буш\", булевард \"България\" и \"София\". Мина се време, Паси съвсем побеля, но тогавашната политика, подкрепяна и от други правителства, донесе на страната само пасиви. Никаква печалба за икономиката, никакви булеварди (не че това топли някого) - само 18 ковчега се завърнаха в България от тази чиста авантюра. Сега, през 2019 г. в Ирак има проиранско правителство, което се готви окончателно да изрита от страната американците, които са се затворили в базите си и в посолството-крепост, а Европа е наводнявана от мигранти, включително ислямисти, които са породени и от тази война.  Твърденията, че сме платили с кръв членството си в НАТО, е  с тези съвършено ненужни жертви в Ирак. Още повече, че именно след членството на страната ни в НАТО Българската армия стана най-небоеспособна в цялата си следосвобожденска история - със старо оръжие, нищожно количество личен състав, неспособна да изпълни конституционните си задължения, участваща единствено в провалени окупационни мероприятия под американска егида. Срам и позор.  Паси не е политик, за да се притесняваме от него. Той е провокатор и то предсказуем, и еднопистов. Дори се знае името на пистата. С трибуквена абревиатура е. Проблемът е, че в българската политика има хора, които реално се ослушват за подобни оценки на ситуацията и дори търсят рационално зърно в безумието. Например миналия вторник бившият вътрешен министър Валентин Радев, запитан от \"Канал 3\" какво мисли за идеята на Паси, каза: \"Аз съм раздвоен дали ако имаме ядрено оръжие ще е по-добре. Ако има, дали ставаме цел. Да де, но ако имаме, ние ще можем да го ползваме. Ако тези ядрени сили се възпират с тези глави, няма ли и ние да възпираме така? Спорен е въпросът, аз не мога да преценя\".  Оставете настрана, че Радев не може да прецени, макар че що министри сме имали и сигурно още имаме, които нямат мнение по въпросите на войната и мира. Вижте как той разсъждава. От казаното излиза, че Радев си мисли, че ядреното оръжие на наша територия ще бъде под наш контрол и ние ще имаме думата за употребата му (но ако имаме, ние ще можем да го ползваме\"). Не, господине. Няма да имаме никаква дума. За нищо. Няма да ни оставят време дори да се помолим. На пушечното месо не му се полага. \"Тези ядрени сили\" не се възпират \"с тези глави\", г-н Радев. Трябват други глави и по възможност да стоят на раменете и да мислят. Точно тук се очертава застрашаващ националния интерес дефицит.  Казаното от гербаджията е  и то демонстрирана от министерски кадър, който по идея трябва да е по-компетентен от тези надолу по партийната верига. Страшно е наистина, защото бившият МВР-шеф се опитва поне да разсъждава, а онези, които реално вземат решенията - Бойко Борисов и Цветан Цветанов, направо изпълняват. Особено това важи за \"човека на САЩ\" у нас. Ситуацията с вземането на съдбоносни за страната решения е критична именно поради липсата на критично мислене.  Дълъг път измина българският евроатлантизъм от Соломон Паси до Цветан Цветанов, от магистър по математическа логика до учител по физическо възпитание. Но какъвто демиургът, такъв и евроатлантизмът. При това деградацията на политическата мисъл е повече от очевидна.  Вероятността американците да поискат от България разширяване на военното си присъствие у нас, дали чрез още една, този път военноморска база край Бургас, или чрез разполагане на ракети с малък и среден обсег на действие, не е малка. Тя дори нараства с влошаването на отношенията между САЩ и Западна Европа, защото предполага, че е възможно пребазиране на сили и средства от западната част към източната, по-близо до руската граница. В това число и на ядрените боеприпаси. Германия вече ясно заяви, че   на американските амбиции да съхранят чрез военни демонстрации първото си място на световния Олимп. Нищо чудно да бъде последвана и от други държави. Основание за това дават все по-големите разногласия на тази част на Европа със САЩ. Те вероятно непоправимо ще се задълбочат, ако Вашингтон наложи санкции на западноевропейски компании заради \"Северен поток-2\" и желанията на президента Доналд Тръмп освен по-високи разходи за отбрана, европейците да плащат на САЩ за поддържането на базите им по формулата разходите плюс 50% от тази сума. За Германия например е известно, че плащанията й ще се увеличат поне пет пъти. На този фон вероятността от по-нататъшен разрив в отношенията изглежда много голяма. Нищо чудно американците да преместят в Източна Европа военната си инфраструктура - страните са с послушни режими, вече са обявени за прифронтова зона, вложени са големи средства в антируската пропаганда, демокрацията линее, Русия е наблизо - перфектен набор.  Трудно е да очакваме, че особено сегашното българско правителство би удържало, ако му бъде отправено подобно предложение. Не е гаранция, че и друго би устояло. Заплахите и шантажът вече станаха запазена марка на външната политика на САЩ. Наивно е да очакваме и бурни народни протести. Последните антивоенни акции у нас бяха през 2003 г. и не може да се каже, че бяха многолюдни и стреснаха правителството на НДСВ. Оттогава насам апатията в обществото само нараства. Но ако българите не искат да се борят да имат спокойно настояще, то нека поне помислят за безсмъртните си души. Един много сериозен човек, който е обвиняван в какво ли не, но не и в инфантилност, преди време каза за резултата от ядрената война: \"Ние ще отидем в рая, а те просто ще пукнат\". Няма никакви причини \"те\" да сме ние. ", "date": "2019.03.18", "title": "Българите между ракетите и пингвините"}
