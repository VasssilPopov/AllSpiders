{"url": "http://www.duma.bg/node/169693", "text": "Наградите за най-добра актриса и най-добър актьор на Боливуд бяха присъдени в Банкок в отсъствието на лауреатите, тъй като единият от тях е тежко болен, а другият е починал. \nИндийският актьор Ирфан Кан, станал известен на Запад с филми като \"Беднякът милионер\", \"Животът на Пи\", \"Джурасик свят\", \"Ад\" и др., наскоро бе диагностициран със злокачествен тумор. На звездата бе присъдена награда за ролята му в кинотворбата \"Hindi Medium\". Отличието бе получено от продуцентите на лентата по време на тържествена церемония в Международната индийска филмова академия. Събитието се провежда всяка година в различна страна с най-големите звезди на Боливуд, които пътуват, за да присъстват на проявата. \nНаградата за най-добра актриса бе присъдена на Шридеви, която почина през февруари на 54-годишна възраст. Звездата бе удостоена с отличието за последната й роля в трилъра \"Майка\", където играе жена, търсеща лично отмъщение за бруталното изнасилване на доведената й дъщеря. \nЦеремонията по връчването на филмовите отличия на Боливуд ще бъде предавана по телевизията на 29 юли. Очаква се да привлече към екраните над 850 млн. зрители - главно в Индия, но също в Близкия изток и Африка.   \n \t\n", "date": "2018.06.26", "title": "Боливуд раздаде наградите си без присъствието на лауреати"}
{"url": "http://www.duma.bg/node/169698", "text": "Жителите на Котел още не могат да се нарадват на новата си придобивка - красива пейка, същинско произведение на карвинг изкуството, която краси парк \"Изворите\". Тя се роди пред очите им и мало, и голямо не откъсваше поглед от топ скулптора Крум Велев, който извая с резачка от неугледната дървена трупа бухал и орел, станали част от фигуралната украса на пейката. Това е поредният артистичен \"карвинг автограф\", който оставя творецът в български град. Авторът обича да се шегува, че скоро ще пуснат карта на \"Стоте обекта на негови карвинг скулптури\" в цялата страна... \nСъвременният Уста (от арабското \"устаз\": майстор, учител - б.а.) Крум Велев нашумя напоследък с идеята да обедини всички творци, майстори на дърво с резачки и длето, като организира първия Карвинг фестивал в Боровец. Талантливият български майстор демонстрира и в Котел как повалените от бурите трупи може да се преобразят в уникални скулптури. Творецът не може да откликне на всички, които се надпреварват да канят майстора от Самоковската школа да разкраси и техния град с поредната атрактивна творба. \nВъпреки натоварения личен график, доайенът на родното карвинг изкуството се присъедини към фестивала в Котел на различните етноси и култури, защото каузата бе благородна - средства от събитието са дар за спасяването на гимназията \"Георги Раковски\" в Болград, Украйна. Личният принос на скулптора Крум Велев е прекрасната творба - пейка с фигурални композиции, в родното място на патриарха на българското революционно движение през Възраждането Георги Сава Раковски. В града на самобитния котленски килим Крум Велев успя да вдъхнови мнозина към дървообработването и възможността да се даде втори живот на дървото, преобразявайки го в изящна творба. \nКрумовата пейка с орела и бухала вече е неразделна част от живота на всички котелчани и гости на града, на която присядат невръстни деца, побелели дълголетници и щастливи влюбени. Няма да е странно дори, ако догодина фестивалът вече носи друго име - \"Етноси, багри, котленски килими и карвинг скулптури\"...   \n \t\n", "date": "2018.06.26", "title": "Крумовата пейка е любима в Котел  "}
{"url": "http://www.duma.bg/node/169694", "text": "Поради многобройните запитвания и огромния интерес от страна на родния елит към ВИП билети за летния лайв на Тимати на 28 юли в Слънчев бряг, организаторите на концерта пуснаха ограничено количество. Ценните пропуски са на цена от 100 лв. и се продават в мрежата на Eventim. Местата са разположени на специално изградена платформа. Всеки, закупил подобен билет за шоуто на най-успешния руски арендби изпълнител, ще получи бърз достъп до ВИП зоната през отделен за целта вход. Допълнително на разположение на привилегированите гости ще има специално обособен бар. \nКонцертът на Тимати на Cacao Beach ще започне в 21 ч. Билетите са в продажба по 50 лв., като в деня на събитието ще струват 70 лв., уточниха от екипа на Moko Solution.   \n \t\n", "date": "2018.06.26", "title": "Пуснаха ВИП билети за концерта на Тимати"}
{"url": "http://www.duma.bg/node/169725", "text": "В страните от ЕС се произвеждат около 50 хиляди марки бира. В България на пазара се предлагат над 250 марки, сочат данните. \nКонсумацията на пиво на глава от населението у нас е по 76 литра годишно. От началото на годината на пазара има 9 нови асортимента бира, а за първите 5 месеца на 2018 г. продажбите се движат малко над 2 милиона хектолитра. Предполагаме, че до края на годината продажбите общо за страната ще бъдат около и над 5 милиона хектолитра. Това съобщи във Велико Търново изпълнителният директор на Съюза на пивоварите Ивана Радомирова. \nТя допълни, че лятото е най-активният сезон за производителите на пиво. Обичайно около 60% общо от годишните продажби се генерират именно през летните месеци. За 2017 г. инвестициите на пивоварите, членове на съюза, са 42 млн.лв. Един от митовете, които напоследък битуват в публичното пространство, е че царевичните продукти развалят кехлибарената напитка. \"Това, че се добавя допълнително царевичен грис, придава много често на напитката една по-фина газировка и по-жълтеникав цвят, както и по-мек вкус, коментира Радомирова. \n    \n \t\n", "date": "2018.06.26", "title": " 250 вида бира на пазара у нас  "}
{"url": "http://www.duma.bg/node/169726", "text": "Депозитите в банковата система към края на май са над 73,2 млрд. лева, показват данните на БНБ за влоговете на домакинствата, организациите и нефинансовите предприятия. Размерът на депозитите на домакинствата и нетърговските организации нараства с 6,1 на сто на годишна база. Най-съществено продължават да растат спестяванията на фирмите - с 12,5%, достигайки 21,8 млрд. лева. През май увеличението при депозитите на домакинствата е с 6,5% на годишна база. \nСериозен спад бележат спестяванията на финансовите предприятия, като застрахователи, пенсионноосигурителни дружества и инвестиционни посредници - 30,5%. Така в края на май депозитите на този вид структури са 2,7 млрд. лева.  \nВ края на май кредитите за неправителствения сектор са надхвърляли 55 млрд. лв. или 52,5% от БВП. През изминалия месец те са се увеличили на годишна база с 6,6%. \nНа годишна база продадените кредити са 124,3 млн. лв., а обратно изкупените кредити - 57,6 млн. лева. \nФирмените кредити нарастват с 2,9% на годишна база през май и в края на месеца достигат 31,9 млрд. лева. Кредитите за домакинства през май са били 20,8 млрд. лв., като спрямо същия месец на 2017-а се увеличават с 8,8%. В края на изминалия месец жилищните кредити са 9,8 млрд. лв. и нарастват на годишна база с 9,8%. Потребителските кредити надхвърлят 8,6 млрд. лв. и се увеличават с 15% спрямо май 2017 г.     \n \t\n", "date": "2018.06.26", "title": "Над 6% ръст на депозитите на домакинствата"}
{"url": "http://www.duma.bg/node/169729", "text": "Оспорваният от автомобилни превозвачи Законопроект за Българската автомобилна камара ще бъде изтеглен от парламента, за да бъдат изчистени всички спорни моменти. Това стана ясно от думите на премиера Бойко Борисов след среща вчера с представители на автомобилния бранш, който беше готов за пореден протест и докара 250 автобуса и около 50 камиона. Срещу лобисткия законопроект се обявиха преди около две седмици и от БСП за България. Лидерът на опозицията Корнелия Нинова поиска ГЕРБ да изтегли Закона за автомобилната камара. \nДАИ не може да контролира ефективно транспорта, видя се през годините, каза премиерът. Борисов съобщи вчера, че е наредил на вносителя на законопроекта - депутата от ГЕРБ Станислав Иванов, да го изтегли. \"Изтегляте законопроекта, всички заинтересовани страни сядате в спокойна обстановка и го довеждате дотам, че секторът да бъде успокоен и дисциплиниран\", заяви министър-председателят. \"Договорил съм се с колегите, някои от нещата, които считам за нередни, да се поправят\", заяви той. \"В този законопроект, с който бях запознат, целта и мотивите бяха само едни - браншът да има камара, която във вид на неправителствена организация да съдейства, да дава предложения\", обясни премиерът. \"Сега разбирам, че има детайли, които притесняват бранша и най-малко бих ги приел\", каза още Бойко Борисов. \"Направете така, че контролът да е на 100% ефективен, без да има лобистка линия, по която да ни упрекват\", допълни той, имайки предвид упреците на бранша, че бъдещата камара и нейните членове ще решават за лицензите за превоз и така може да се наруши конкуренцията. \n\"Изключително съм недоволен, че с прокарваната линия Министерството на транспорта трябва да има съвещателен глас, не бих го допуснал. Принципалът и отговорникът за този сектор е министърът на транспорта. Лицензите се издават там\", обяви Бойко Борисов.  \nВ отговор превозвачите започнаха да изтеглят позиционираните в столицата автобуси и камиони. Те бяха разположени пред храм \"Свети Александър Невски\" и на бул.\"Цариградско шосе\" и смятаха да направят мирно шествие по булевардите \"Цар Освободител\", \"Мария Луиза\" до Централната автогара в София, за да покажат несъгласието си с готвения закон за създаването на Автомобилната камара. Според бранша тази структура ще бъде неефективна, ще контролира сама себе си и ще изземе функциите на Изпълнителната агенция \"Автомобилна администрация\". \"Конкурент да контролира конкурент. Опасността е от това да се въведе допълнителна частна корупция, така да се каже\", коментира Ивайло Константинов от Националното сдружение на автобусните превозвачи. \nМеждувременно представители на Съюза на международните превозвачи, Българската асоциация на сдруженията в автомобилния транспорт и Конфедерацията на работодателите и индустриалците в България се обявиха срещу изтеглянето на законопроекта. Организациите напомниха, че са заявили протест, ако проектът бъде оттеглен, още миналата седмица на заседание на транспортната комисия в Народното събрание. Според Илиян Филипов, председател на БАСАТ, истинската цел на протестиращите срещу законопроекта е участниците в него да се легитимират от името на бранша. Той обясни нужда от автомобилна камара заради факта, че в момента равен глас имали сдружения с 5 членове и такива с по 1400.\n   \n \t\n", "date": "2018.06.26", "title": "Изтеглят спорния закон за автомобилната камара  "}
{"url": "http://www.duma.bg/node/169728", "text": "С около 7% вероятно ще поскъпнат парно и топла вода в страната от 1 юли. Това е прогнозата на Комисията за енергийно и водно регулиране, обявена при общественото обсъждане на цените вчера. Тя е направена на фона на очертаващото се поскъпване на природния газ с близо 11% на фона на исканото от \"Булгаргаз\" увеличение с 18%. По-малкото увеличение няма да доведе до шоково поскъпване преди отоплителния сезон, уверяват от КЕВР. \nПарното в големите градове ще поскъпне най-малко  със 7,5% заради исканото увеличаване на цената на газа с 10,8% . Това прогнозира в ефира на БТВ изпълнителният директор на Асоциацията на индустриалния капитал в България (АИКБ) Васил Велев. По думите му по-високите цени на синьото гориво ще се отразят по различен начин на стоките и услугите. В химическата промишленост, където газът се използва за суровина, делът в себестойността на продукцията е 50%,а при останалите сектори  - под 10%. За това и поскъпването на стоки и услуги ще е под 1% и може би няма да го има заради конкуренцията. Ще е за сметка на бизнесаФ, прогнозира Велев. \nСпоред енергийния експерт Христо Казанджиев исканото поскъпване от \"Булгаргаз\" от над 18% на природния газ е обосновано, защото доставяното синьо гориво от Русия вече идва на много по-висока цена. \"В момента тя е около 418 лв. за 1000 куб. м\", обясни той. КЕВР използва абсурдни аргументи за да подтиска цената на газа и то не само сега, а и от много дълго време. Регулаторът,  с това решение за поскъпване на газа от 10,8% принуждава \"Булгаргаз\" да продава горивото под себестойност\", смята Казанджиев. \nТой каза още, че с вдигането на цената на природния газ само с 10,8% за третото тримесечие КЕВР на практика отлага шоковото му поскъпване.  Надвзетите приходи, на базата на които КЕВР  не одобри искането на \"Булгаргаз\" за новите цени на газа от 1 юли, са само на хартия. Това обясни директорът на газовото дружество Николай Павлов по време на обществено обсъждане на новите цени. \"Булгаргаз\" поиска от КЕВР нова с 18,05% по-висока цена от сегашната. Регулаторът направи отрицателна корекция на изчисленията в размер на 13 млн. лева, базирана на надвзети приходи през миналата година. Така, според изчисленията на КЕВР, газът трябва да поскъпне с 10,81%.   \n \t\n", "date": "2018.06.26", "title": "Парното поскъпва с поне 7%"}
{"url": "http://www.duma.bg/node/169727", "text": "В България има десет собственици на земя, всеки от които владее над 100 000 декара аграрни площи. Това става ясно от подробна информация, внесена в Народното събрание от министъра на земеделието, храните и горите Румен Порожанов, за броя на собствениците на земеделски земи и притежаваните от тях площи. Данните за поземлената собственост, притежавана от физически и юридически лица, бяха поискани от депутата Искрен Веселинов във връзка с публикации, че \"България е между страните в ЕС, в които земеделската земя е съсредоточена в ръцете на малък брой собственици\". \n Представената от министъра информация е само в табличен вид и не съдържа коментари. От нея става ясно, че собствениците на земя в България са 1 861 410 граждани и фирми. Те притежават общо близо 44 млн. декара земеделски земи. \n Най-голяма е групата на собствениците, които притежават до 1000 декара. Това са 1 859 316 граждани и фирми или 99,88% от всички собственици. В тяхно владение са 7 298 246 имота с обща площ от близо 35 млн. декара при среден размер от 4,772 декара. Това означава, че в ръцете на най-дребните земевладелци са близо 80% от площите. \n На другия полюс са десетте най-едри собственици. Заедно те притежават близо 2 млн. декара, или 4,3% от общата площ, обособени в 270 406 имота.   \n \t\n", "date": "2018.06.26", "title": "Десет собственици на земя имат по над 100 000 декара"}
{"url": "http://www.duma.bg/node/169697", "text": "По идея на руската изпълнителка Ника Любецкая в София ще се състои минифестивал за артисти от различни сфери. Целта на събитието, което на 29 септември ще превземе цели 4 зали във \"Фабрика 126\", е да предостави възможност да участниците да се развихрят и да покажат какво могат. Всичко ще се случи по време на Free Spirit Day. \nНачалото на проявата ще бъде дадено в 12 ч. с базар, от който посетителите ще се сдобият с уникални ръчно изработени стоки. Желаещите да опитат да сътворят нещо сами ще имат шанса да се включат в различни арт работилници. Сред участниците ще се открои нашумялата женска група \"In & Out\", която продава и обменя всякакви готини и уникални находки - дрехи, обувки и аксесоари. Едновременно с това ще се провеждат и други уъркшопове - афро денс, перкусии и танцовата работилница \"Театър и движение\". Посетителите ще могат да се подкрепят с напитки и лека храна от специалния бар на минифеста. \nЧаровната DJ Tormoz-Ilka в 20 ч. ще подгрее гостите на събитието за концерта на Ника Любецкая, която от 21 ч. ще представя новия си музикален проект. Той е колаборация с артисти от България, Русия, Нигерия и Ирак, чиято цел е да завладеят публиката с интернационални, емоционални и танцувални ритми.   \n \t\n", "date": "2018.06.26", "title": "Ника Любецкая организира минифестивал за артисти"}
{"url": "http://www.duma.bg/node/169695", "text": "\"Инсталация в бяло\" на Теодора Спасова ще бъде открита на 27 юни (сряда) в 18,30 ч. в столичния Чешки център. Ценители ще видят форма на представяне на концептуална мода извън традиционната конвенция и функция на модния дизайн. Инсталацията присъства едновременно като медия и като експериментално поле, където облеклото е само обект. Композицията е по-скоро \"минималистичен жест\" от няколко обекта или ахроматични \"петна\" в овърсайз размер, геометрични конструкции, изпълнени в авторски материал от специфично \"хаотично\" преплитане на копринени нишки и памучни конци. А осезаемата липса на тялото е единно своеобразно изследване на взаимоотношенията между личност и облекло. \n\"Всеки контакт, случка, знание е вид невидима връзка между два или повече субекта. Моментът преди това е нищо, чист като бяло, няма осезаем цвят, а вътре в себе си съдържа всички цветове. Случи ли се пресечна точка, връзката придобива реалност и се оцветява в палитрата на случилото се. \"Инсталация в бяло\" е проект, визуализиращ хаоса от пресечни точки в момента преди да се случат\", сподели Теодора Спасова.   \n \t\n", "date": "2018.06.26", "title": "\"Инсталация в бяло\" в Чешкия център у нас"}
{"url": "http://www.duma.bg/node/169696", "text": "Успели и красиви дами ще разкрият кои са 10-те заповеди на представителите на силния пол по време на премиерата на новата книга на Патриция Кирилова\" О(У)чебник за мъже\". Изданието ще бъде представено с много музика, шампанско и заря на 27 юни в СПА хотел Драгалевци, съобщи \"ВИП комюникейшън\". \nЗвездата от \"Трамвай №5\" Джина Иванова и дъщеря й Мартина, дизайнерката Милена Вельова, изследователката Мила Салахи, бизнес дамата Аниела Милушева, топ моделът и носителката на многобройни титли за красота Галена Димова, певицата и стилист Ива Атанасова, журналистката и модел Ева Кикерезова и други ще потопят гостите в неписаните досега уроци за мъже. \nАвторката, която има зад гърба си 22-годишна кариера на журналист и пиар, част е от изследователския екип \"Руните говорят\", вече представи част от темите в книгата на обсъждане в социалните мрежи. \nИзданието обещава много усмивки и интересни прозрения за отношенията между наследниците на Адам и Ева. Ще стане ясно кои са 10-те мъжки заповеди, знаят ли господата какво искат дамите, идва ли новото женско начало, защо предците ни преди хиляди години са почитали утробата и Богинята-майка и т.н. \nМайсторската цигулка на българския Моцарт - Георги Димитров, ще е част от програмата на вечерта. На финала ще има огнена заря, а за гостите са предвидени специални изненади.   \n \t\n", "date": "2018.06.26", "title": " Успели дами разкриват 10-те мъжки заповеди"}
{"url": "http://www.duma.bg/node/169702", "text": "Пространството пред Народния театър \"Иван Вазов\" отново се превръща във внушителна сцена на открито за второто издание на \"Тeатър пред театъра\". Вече пристигнаха елементите за огромната конструкция, която ще посрещне актьори, екипи и зрители в девет театрални вечери на открито. Общо 59 тона тежат сцената и трибуната, където от 30 юни до 8 юли ще се случи най-атрактивното театрално събитие на започващото лято. Както ДУМА писа, девет спектакъла ще подарят на публиката приятни емоции под звездите. 16 души, ръководени от инж. Емил Марков, зам.-директор по техническите въпроси на Народния театър, работят денонощно, за да е готово всичко за грандиозното начало, информира Катя Попчева, ръководител маркетинг и комуникации на НТ. \nТрибуната, която тази година е значително по-удобна за зрителите, се издига на 6 метра в най-високата си част - наполовина по-ниска и по-полегата от миналогодишната. Има 1127 места и тежи 52 тона. Редовете са широки един метър, а разстоянието между тях е 25 см. За по-голямо удобство при влизане и излизане има три коридора за публиката - по два отстрани и един по средата. Има товароносимост 520 кг. на кв. м. \nСцената, на която ще се изиграят деветте представления, е построена точно пред стълбите на сградата и е с размери 14 м широчина, 12 м дълбочина и 7 м светъл отвор. Цялата конструкция тежи 7 тона. Предвидени са и специални места за хора с увреждания.     \n \t\n", "date": "2018.06.26", "title": "1127 места подготвят за зрителите на \"Театър пред театъра\""}
{"url": "http://www.duma.bg/node/169703", "text": "В Лондон продължават да честват творчеството на артиста с български произход Христо Явашев- Кристо. Преди дни официално бе открита новата му арт инсталация \"Мастаба\", разположена в езерото на Хайд парк. Тя е част от изложбата на Кристо и покойната му партньорка Жан-Клод в британската столица, която включва скулптури, рисунки и снимки от последните 50 години. \nВ последното десетилетие журналистическият интерес на Евгения Атанасова-Тенева следва Кристо и неговите артистични изяви по целия свят, документирайки още проектите \"Портите\" в Сентръл парк и \"Големият въздушен пакет\" в Оберхаузен. През 2016 г. тя е част от международния екип на \"Плаващите кейове\", където работи и води разговори с твореца. Именно край италианското езеро Изео се ражда идеята да разкаже в отделна книга за този проект, макар че продължава да събира ценни свидетелства и за бъдещата автобиография на Кристо, която подготвя. В новата книга (изд. \"Книгомания\") тя разкрива любопитни факти за връзката на придобилия световна известност проект \"Плаващи кейове\" с България, която не се дължи само на българския произход на артиста. Това проличава още от заглавието - \"Кристо, Владо, Росен и плаващите кейове\". Всеки ден от живота на плаващите кейове е отделна история, сглобена от множество малки случки. \nВтората прожекция на филма на БНТ \"Мост към Кристо\" се състоя в университета \"Голдсмитс\" пред лондонска публика. Киноразказът връща спомените към мащабния проект \"Плаващите кейове\". Авторката на филма Евгения Атанасова-Тенева взе участие и в съпътстващата дискусия, модерирана от преподавателя във Факултета по визуални изкуства - проф. Уд Робердау. \nПремиерата на книгата \"Кристо, Владо, Росен и плаващите кейове\" и прожекция на филма \"Мост към Кристо\" ще се състоят на 28 юни от 18.30 ч. в кино \"Одеон\". \n    \n \t\n", "date": "2018.06.26", "title": " Премиера на книгата \"Кристо, Владо, Росен и плаващите кейове\" в кино \"Одеон\""}
{"url": "http://www.duma.bg/node/169699", "text": "Артинсталация, представляваща разтворена книга, чиито страници съдържат петте основни послания на българското председателство на ЕС, ще бъде открита днес, 26 юни, от 11 ч. в централното фоайе на НДК. Тя е изработена от деца по проекта \"Да оцветим Европа с багри, музика и светлина\", реализиран от район \"Връбница\" към Столичната община, и е осъществена с финансовата подкрепа на \"Културна програма за Българското председателство на Съвета на ЕС 2018\" на Националния фонд \"Култура\". \n    \n \t\n", "date": "2018.06.26", "title": "Артинсталация, изработена от деца, откриват в НДК"}
{"url": "http://www.duma.bg/node/169701", "text": "В последната седмица на юни, поели по традиционния път за 11-а поредна година в двора на Регионалния етнографски музей в Пловдив се събират майстори от цялата страна - ножари, оръжейници, медникари, бижутери, майстори на музикални инструменти, тъкачки, дървостругари, дърворезбари, плъсти, кукли, рисувана коприна, рисувани яйца, стъклопис, майсторки на кене, плетиво, везба и др. Тази седмица минава под мотото \"Приемственост\", защото най-важно за един майстор е да предаде занаята. Гостите и туристите ще присъстват на занаятчийските демонстрации и ще могат да се включат в правенето на собствено изделие. С танците и песните ще се потопят във възрожденския дух на Куюмджиевата къща и двор, а който се хване на хорото, ще попие от незабравимата атмосфера на Етнографския музей, отбелязва Ангел Янков. Седмицата на традиционните занаяти се открива днес, 26 юни, в 11 ч.     \n \t\n", "date": "2018.06.26", "title": "Седмица на традиционните занаяти в РЕМ Пловдив"}
{"url": "http://www.duma.bg/node/169700", "text": "Изложба под наслов \"Началото. Галерията на ул. \"Раковски\" 125\" представя проекта на СБХ \"Живата изложба\", реализиран с финансовата подкрепа на \"Културна програма за Българското председателство на Съвета на ЕС 2018 г.\" на Националния фонд \"Култура\". Галерията на ул. \"Раковски\" 125 в София вече 80 години изпълнява функциите на изложбено пространство, заложени в първоначалния замисъл. От самото начало адресът е един и същ - името и номерът на улицата неизменно са \"Раковски\" 125. Той продължава да бъде център на изобразителното изкуство и българската култура, като представя художници от България и чуждестранни автори.   \n \t\n", "date": "2018.06.26", "title": "Историята на арт салона на \"Раковски\" 125"}
{"url": "http://www.duma.bg/node/169716", "text": "Земетресение с магнитуд 5,5 по скалата на Рихтер е регистрирано край бреговете на Гърция, съобщават от Европейския средиземноморски сеизмологичен център. Не се съобщава за сериозни материални щети или сериозно пострадали. \nЗеметресението е било с дълбочина 30 км, на около 250 км югозападно от столицата Атина, в Йонийско море. \nЕпицентърът на труса е край бреговете на село Метони на полуостров Пелопонес в Южна Гърция, известно със средновековните си замъци и туристически забележителности. \n\"Земетресението продължи дълго и първоначално се разтревожихме\", коментира Димитрис Кафантарис, който е кмет на Пилос, град, разположен северно от епицентъра. \nПо-късно земетресение с магнитуд 4,3 по скалата на Рихтер беше регистрирано и на север от Солун в 11:21 ч. местно време и беше усетено силно в северната част на страната.   \n \t\n", "date": "2018.06.26", "title": " Две земетресения разтресоха Гърция"}
{"url": "http://www.duma.bg/node/169704", "text": "Националният исторически музей ще се представи за първи път от създаването си преди 45 години със своя изложба в световноизвестната Третяковска галерия в Москва, научи ДУМА от доц. д-р Бони Петрунова, директорка на НИМ. Изложбата показва уникални шедьоври на християнското изкуство от България и ще бъде открита на 29 юни. В нея са включени някои от най-ценните експонати на НИМ, както и на музея \"Старинен Несебър\" в Несебър и на Националната библиотека \"Св. св. Кирил и Методий\".  \nЧетиридесет и седемте предмета шедьоври са малка част от произведенията на християнското изкуство в България от Средновековието до ХIХ век. Сред експонатите на НИМ се открояват златната Архиепископска митра от XVIII век, принадлежала на Охридския архиепископ, обсипана със скъпоценни камъни и покрита с разноцветни емайли и с филигран, сребърната дарохранителница от манастира \"Възнесение\" от Дечани, XVII век - позлатена и богато украсена, кръст с миниатюрна дърворезба, позлатен, украсен със сребро,  филигран, клетъчен емайл, цветно стъкло и полускъпоценни камъни, три златовезани литургични тъкани от XIII-XVI в., от които до наши дни са достигнали много малко, и които изключително рядко напускат музея.   \nЕкспозицията \"Шедьоври на християнското изкуство от България\" ще продължи до 2 септември т.г. Тя е организирана със съдействието и с финансовата подкрепа на Министерството на културата, на посланика на България в Русия Бойко Коцев и на директора на Българския културен институт в Москва Павел Васев.  \nМеждувременно стана известно, че екип на НИМ под ръководството на проф. д-р Иван Христов завърши първия етап от археологическото проучване на древно светилище, селище и средновековен манастир, разположени на остров Св. Тома в резервата \"Ропотамо\". Спазвайки стриктно изискванията на Министерството на околната среда и водите бяха локализирани останките на древно тракийско селище от ранножелязната епоха, тракийски култови ями, римско селище от V-VI век и малък средновековен манастир, просъществувал в периода XII-XVI век. Със средства на Министерството на културата проучванията в района на Аркутино край Созопол ще продължат под вода, където екипът на проф. Христов ще изследва залят от водите на Черно море скален риф, който в древността е бил по всяка вероятност суша.     \n \t\n", "date": "2018.06.26", "title": "Първа изложба на НИМ в Третяковската галерия  "}
{"url": "http://www.duma.bg/node/169720", "text": "Президентът на Турция Реджеп Тайип Ердоган и неговата Партия на справедливостта и развитието (ПСР) са победители на президентските и парламентарните избори в страната, след като 97% от гласовете са обработени, информира турският в. \"Хюриет\". \nЗа преизбрания турския президент Реджеп Ердоган са гласували 52,6% от избирателите, на второ място остава кандидатът на Републиканската народна партия Мухарем Индже с 30,8%, на трето място се изкачва Селахатин Демирташ от Демократическата партия на народите с 8,2%, а четвърта остава Мерал Акшенер от \"Добрата партия\" със 7,4% от гласовете. \n\"Според резултатите става ясно, че Реджеп Тайип Ердоган спечели абсолютно болшинство валидни гласове, което му позволява да бъде преизбран на първи тур\", каза председателят на Висшата избирателна комисия Сади Гювен на брифинг в Анкара. Той уточни, че бюлетините, които още не са преброени, не са достатъчен брой, за да отнемат пълното абсолютното болшинство за Ердоган. \nСред партиите на парламентарните избори победител е Партията на справедливостта и развитието с 42,4%, на второ място остава Републиканската народна партия с 22,7%, а Демократическата партия на народите се изкачва до третото място, събирайки 11,4% от гласовете. На четвърто място остава Партията на националното действие с 11,2% от гласовете, а на пето е \"Добрата партия\" с 10,1 на сто. \nИзбирателната активност на изборите е била 87,4 процента. \n\"Турция даде уроци по демокрация на света със своята близо 90-процентова избирателна активност\", заяви Ердоган, цитиран от Анадолската агенция. \n\"Нашата нация ми даде отговорностите на президентството и изпълнителната власт\", заяви Ердоган пред журналисти в Истанбул, цитирайки неофициалните резултати, които ще го направят първия турски лидер в новата президентска система на управление. Той призова всички да оставят на заден план предизборните аргументи, напрежения и обиди, за да се фокусират върху бъдещето на страната. \n\"Започвайки от утре, ще започнем усилена работа, опитвайки се да изпълним обещанията, които направихме към нашата страна. Ще се конфронтираме по-решително с терористичните групировки; ще подобрим международната репутация на страната си\", подчерта Ердоган, като добави, че Турция ще продължи да \"освобождава сирийските земи\", така че бежанците да могат да се върнат в Сирия безопасно. \nКато си извоюва нови правомощия, Ердоган започва трансформация на държавния апарат. С нея страната ще се превърне от парламентарна в президентска република. Той ще има право да назначава 12 от 15 съдии във Върховния съд, длъжността премиер отпада, като вместо това той ще назначава вицепрезиденти. \nМеждувременно турската лира тръгна нагоре след победата на Ердоган, поскъпвайки с повече от 2 процента по време на ранната търговия на пазарите в Азиатско-Тихоокеанския регион. Турската валута беше в центъра на вниманието през миналия месец, след като на 23 май достигна историческо дъно. \nИзборният ден бе помрачен от убийства на регионални политически лидери и арести. Въпреки това полицията твърди, че това са най-спокойните избори от години. \nЕрдоган вече бе поздравен за резултатите от световните лидери. Един от първите бе българският премиер Бойко Борисов.   \n \t\n", "date": "2018.06.26", "title": " Ердоган превзе Турция "}
{"url": "http://www.duma.bg/node/169717", "text": "Европейският съюз наложи санкции на 11 венецуелски официални лица във връзка с президентските избори, проведени на 20 май в републиката, които според общността, не са били свободни и справедливи. Това се посочва в изявлението на Съвета на ЕС, чието заседание се проведе вчера в Люксембург. \n\"На 25 юни 2018 г. Съветът реши да наложи ограничителни мерки срещу 11 души, заемащи официални длъжности\", се казва в документа. Те са свързани с подозрения за манипулация на вота при изборите за президент, които се проведоха през май. \nСъюзът обеща да накаже „бързо” Венецуела. След срещата на външните министри на страните членки в ЕС, те се съгласиха да наложат забрана за пътуване и замразяване на сметките на страната, както и да наложат още 11 допълнителни мерки, които ще бъдат съобщени малко по-късно. \nМиналия месец съюзът заяви, че преизбирането на настоящия президент на страната Николас Мадуро показва „огромна липса на доверие” и не отговаря дори на „минимума в международните стандарти” за честни и свободни избори. \nМадуро спечели 68% от гласовете на изборите за президент през май, като това беше бойкотирано от опозицията и обявено за нелегитимно от страна на международната общност.      \n \t\n", "date": "2018.06.26", "title": " Брюксел наложи санкции на Венецуела"}
{"url": "http://www.duma.bg/node/169719", "text": "Европа и Съединените щати няма да участват във възстановяването на Сирия, заяви Башар Асад в интервю за НТВ, цитиран от РИА \"Новости\". \nАсад определя думите на някои политици, че Дамаск няма да получи помощ, докато сегашното правителство е на власт, \"най-добрите изявления на Запада по време на цялата война в Сирия\". \nТой не възнамерява да ангажира Европа и Съединените щати в проекти за възстановяване. \n\"Ние просто няма да им позволим да го направя. Те ще дойдат с парите ли? Те ще предложат заеми, дарения или грантове, все едно - на нас Западът не ни е нужен. Те са далеч от понятието \"честност\", те не дават, те просто взимат\", коментира Асад. \nСпоред сирийския лидер страната ще разчита на собствените си сили, а в трудни ситуации - на приятели. \"Може би възстановяването на Сирия ще отнеме повече време, но все пак няма причина за безпокойство\", допълва той. \nВ същото време той отбелязва, че много европейски компании се опитват да установят редица дейности, но се ръководят единствено от желанието си за печалба. Тази експанзия се подкрепя от правителствата на страните от ЕС, но досега не е било афиширано, обяснява той. \n\"Когато става въпрос за възстановяване на страната след войната - това са около 400 милиарда - това е целият пазар, това е цялата икономика, това е инвестиция\", добавя Асад. \nПрез април сирийското правителство обявява, че ще даде преференции на руски компании, които да участват във възстановяването на инфраструктурата. Според експерти, възстановяването на икономиката в страната може да отнеме до 15 години.     \n \t\n", "date": "2018.06.26", "title": " Асад не иска помощ от САЩ и Европа"}
{"url": "http://www.duma.bg/node/169718", "text": "Вицепремиерът на Китай Лю Хе обяви, че Пекин и Европейският съюз са единодушни, че трябва да се обединят срещу търговския унилатерализъм и протекционизма на САЩ. \nСлед търговски преговори с еврокомисаря Юрки Катайнен в Пекин днес, Лю отбеляза, че двете страни смятат, че трябва да работят заедно за насърчаване на глобализацията и за защитата на многостранната търговска система. \nКитайският представител също така предупреди, че протекционизмът може да доведе света до рецесия. \nКоментарите идват в отговор на търговските ограничения, наложени от страна на САЩ срещу двете страни по-рано тази година. През май Вашингтон обяви, че ще удари стоманата и алуминия с вносни мита, въпреки че първоначално освободи Общността от новите търговски мерки. \nМеждувременно в допълнение към митата върху стоманата и алуминия, САЩ също така наложи 25 процента мито върху китайски продукти на стойност 50 млрд. долара и заплаши с още мита върху китайски стоки на стойност 200 млрд. долара.     \n \t\n", "date": "2018.06.26", "title": " Китай и ЕС заедно срещу САЩ за търговията"}
{"url": "http://www.duma.bg/node/169722", "text": "Върховният представител на ЕС по въпросите на сигурността и външната политика Федерика Могерини призова министрите на външните работи да подкрепят започването на преговори за присъединяването на Република Македония към ЕС. Известно е обаче, че Франция и Нидерландия са против това. \n\"Аз казах на моите колеги, че те могат да бъдат строги колкото си искат. Но ние не трябва да блокираме перспективата. Страхувам се, че ако не се даде дата за започване на преговори със Северна Македония, всички усилия и компромиси, които бяха направени с големи жертви и от двете страни, може да бъдат поставени в опасност\", каза гръцкият външен министър Никос Кодзияс в интервю. Според него, \"ако някои страни са имали проблеми с Албания и Северна Македония, трябвало да кажат това нещо по-рано\". \nМакедонският премиер Зоран Заев обяви, че е уверен в успеха на референдума за името на страната, за свикването на който започна консултации. Това заяви той в интервю за \"Политика\", цитирано от Агенция МИА. \nПо думите му не президентът Георге Иванов, а народът ще реши този въпрос. Така той коментира позицията на държавния глава относно споразумението с Атина. \nТова се случва на фона на продължаващи протести и в Македония, и в Гърция след постигнатото споразумение между двете правителства. Около 4000 души излязоха по улиците на Солун в неделя, за да протестират. На места възникнаха сблъсъци между групи крайнодесни и полицията, която използва сълзотворен газ, за да ги разпръсне.   \n \t\n", "date": "2018.06.26", "title": " Могерини: Македония да започне преговори за ЕС"}
{"url": "http://www.duma.bg/node/169721", "text": "Косово и Сърбия провели \"интензивни и продуктивни” преговори \nЕвропейският съюз съобщи, че президентът на Сърбия Александър Вучич и косовският му колега Хашим Тачи са провели \"интензивни и продуктивни\" разговори в Брюксел, информира B92. В съобщение на шефа за външната политика на ЕС Федерика Могерини се казва, че проведеният диалог с Косово в неделя е довел до споразумение за \"засилване на работата през следващите седмици\". САЩ включиха Хавиер Солана в \"черен списък\" \nБившият генерален секретар на НАТО Хавиер Солана попадна в черния списък на САЩ и няма право да влиза в страната. Властите във Вашингтон са му отказали виза заради неговото посещение в Иран, на който президентът Доналд Тръмп наложи санкции през май заради ядрената програма. Солана беше поканен от близкия до демократите Институт „Брукингс“ във Вашингтон, но е получил отказ заради „визитата си във вражеската държава“, съобщава вестник „Паис“.  Норвежки танкер разля 200 т мазут в Ротердам \nНорвежки петролен танкер получи пробойна в корпуса, след като се удари в кея в холандското пристанище Ротердам. Собственикът на танкера Bow Jubail, норвежката компания Odfjell, разпространи съобщение, в което се казва, че в резултат на удара и пробойната във водата на пристанището са се излели 217 тона мазут. Инцидентът е станал в събота през деня, но съобщението за него бе направено на следващия ден. За момента пробойната е затворена и течът на мазут е спрян. \nАрестуваха всички полицаи в мексикански град \nВсички полицаи от мексиканския град Окампо, където тази седмица бе убит кандидат за кмет, бяха арестувани за провеждането на вътрешно разследване, съобщиха местните власти. На всички е отнето служебното оръжие и са разпитвани в рамките на разследване за участие в действия, нарушаващи професионалните разпоредби. Кандидатът на кметските избори Фернандо Анхелес бе разстрелян в разгара на предизборната кампания. От началото на кампанията за общите изборите на 1 юли, бяха убити повече от сто депутати, кандидати в предизборната надпревара или политици.  \n   \n \t\n", "date": "2018.06.26", "title": "Кратки новини"}
{"url": "http://www.duma.bg/node/169723", "text": "Срещата на върха на ЕС за миграцията е конструктивна, но не са били постигнати конкретни резултати. Това заяви на пресконференция испанският премиер Педро Санчес, цитиран от \"Катимерини\". \nТя показа ясно разделението на страните членки, след като Вишеградската четворка бойкотира срещата, а френският президент Еманюел Макрон заплаши със санкции онези, които не показват съпричастност към общите проблеми. \nВъпреки заявения план на Италия за създаване на центрове в страните, от които идват мигрантите, малки са надеждите за постигане на обща позиция на този етап. \nПо време на минисрещата на върха в Брюксел в неделя няколко евролидери са подкрепили откриване на центрове за проверка на бежанци в Северна Африка и на Балканите. На срещата 16 страни членки на ЕС се опитаха да намерят европейско решение на мигрантския проблем. Премиерът на Гърция Алексис Ципрас обаче е против откриване на мигрантски центрове в Африка и на Балканите, информира B92. \nБългария бе представлявана на срещата от премиера Бойко Борисов. \nНасърчени от успешното споразумение с Турция за намаляване на мигрантския поток към Европа, евролидерите обмислят възможността за откриване на центрове в Алжир, Египет, Либия, Мароко, Нигер, Тунис и Албания. Премиерите на Дания, Белгия и Люксембург подкрепят идеята за мигрантски центрове извън ЕС, но подчертават необходимостта от спазване на международното право. \nНо други като гръцкият министър-председател имат резерви по отношение на плана. Той предпочита ревизия на европейската бежанска система, подсилване на бежанските центрове в ЕС, подкрепа за транзитните държави и замяна на Фронтекс с по-силна европейска гранична полиция и брегова охрана.   \n \t\n", "date": "2018.06.26", "title": " Срещата в Брюксел за миграцията не даде резултати"}
{"url": "http://www.duma.bg/node/169724", "text": "Франция подписа заедно с още осем държави, нов механизъм за европейско сътрудничество в областта на отбраната - \"Европейска инициатива за интервенция\". Това съобщи френският министър на отбраната Флоранс Парли в интервю за френския всекидневник \"Фигаро\". \nВ понеделник в Люксембург Германия, Белгия, Дания, Холандия, Естония, Франция, Португалия, Испания и Великобритания подписаха писмо за намеренията, информира и Франс прес. \nИталия, която бе сред страните, проявяващи интерес към включване в този механизъм, но която смени правителството си, \"обмисля възможността за присъединяване, но не е взела окончателно решение\", уточни Парли. \nЕвропейската инициатива за интервенция (IEI), която президентът на Франция Еманюел Макрон вижда като възможност за напредък в областта на отбраната, ще засили сътрудничеството между генералните щабове на европейските страни, членуващи в него. Механизмът ще позволи те да реагират заедно по-бързо, извън рамките на НАТО и Европейския съюз. Страните, които членуват в него, ще координират своите действия при планирането на сценарии за обща реакция на потенциални кризи, които може да застрашат сигурността на Европа. \nТакива сценарии според министъра на отбраната на Франция са природни бедствия, намеса при криза, евакуация на гражданите на страна член и други. \nОтбраната на Европа изисква обща стратегическа култура, изтъква Флоранс Парли пред \"Фигаро\". Тя подчертава, че това ще даде възможност за по-бърза реакция, тъй като вземането на решения в рамките на ЕС е още много бавно спрямо спешността на критична ситуация, която може да възниква в дадена европейска страна, обяснява тя. \nМеханизмът представлява и възможност Великобритания да остане в рамките на европейската отбрана, въпреки \"Брекзит\". \"Става въпрос за инициатива, която позволява обединение на някои държави извън ЕС\", подчертава министър Парли. \nМеждувременно генералният секретар на НАТО Йенс Столтенберг съобщи вчера в Люксембург, че Алиансът и Европейският съюз ще подпишат декларация за усилване на сътрудничеството на предстоящата среща на върха на Алианса през юли.   \n \t\n", "date": "2018.06.26", "title": "Европа се дели и в отбраната "}
{"url": "http://www.duma.bg/node/169767", "text": "Казват, че е по-добре да си сам, отколкото зле придружен. В същото време е пределно ясно, че една птичка пролет не прави. В този вечен разнобой е впримчена и БСП. Обикновено цялата драма на това чудене избухва с пълна сила преди избори, най-вече парламентарни. Тогава от всички страни към \"Позитано\" 20 започва да се чува \"обединете всички леви, коалирайте се\". От другата страна гърми \"отървете се от коалиционните плазмодии\". А истината е някъде по средата. \nПрави са гласовете, които твърдят, че е необходимо единение. То обаче трябва да е на базата на идеи, политики, цели. А не в името на псевдозадружност политически формации да си приписват дивиденти. Неведнъж БСП е теглила от дъното партии, засилили се с пълна сила към забвението. Някои от тях отдавна са свикнали да се ползват от привилегиите, но не и да спазват задълженията си към коалицията. Спас Панчев си го каза - имаме полза от БСП за влизане в парламента, не и за местните избори. Далаверката трябва да се търси навсякъде. Земеделците едва ли ще се докопат сами до заветните 4%, за да се уредят с депутат. В същото време това е един от партньорите на БСП, който успява да събере достатъчно гласове за общински съветници. \nЯвно ЗС \"Александър Стамболийски\" е изчислил, че ако на местните избори отново се изправят срещу БСП, ще има келепир. Това обаче не пречи на двамата им депутати да продължат да взимат парички благодарение на вече бившото си другарство със социалистите. Самият факт, че си признават за играта срещу БСП говори за това колко принципна е била позицията им. Това, че са лобирали за подкрепа на ГЕРБ по определени въпроси говори достатъчно. \n\"Ален мак самотен нейде в зелена нива е разцъфнал\", гласи знакова за БСП песен. Самотна ли трябва да е БСП? Едва ли, просто трябва да си подбира по-добре другарчетата. С риск ръководството на БСП да бъде обвинено в егоцентризъм, може би е време да се отърве от онези \"партньори\", които доказано не водят след себе си избиратели и позитиви. Пък ако толкова искат да се коалират - нека го направят, след като влязат в парламента. Тогава ще е ясно кой колко е \"тежък\" електорално и какъв принос има за евентуалното парламентарно мнозинство. Само тогава \"ще цъфнат огнени цветя и ален мак ще гизди вечно букета мил на пролетта!\" \nВ крайна сметка механичният сбор от партии невинаги води до победа, важно е качеството!   \n \t\n", "date": "2018.06.26", "title": " Ален мак самотен..."}
{"url": "http://www.duma.bg/node/169730", "text": "Дружество, регистрирано на 26 април 2018 г. с капитал 100 лева, спира поръчка за закупуване на 400 линейки. При първото обжалване от Комисията за защита на конкуренцията (КЗК) на 14 юни 2018 г. не одобриха искането за спиране на обществената поръчка за закупуване на 400 броя линейки. Поръчката е обявена от Министерството на здравеопазването, съобщиха от КЗК. \nНа 22 юни 2018 г. срещу определението на комисията е подадена частна жалба от \"Вайнман Технолоджи\" ЕООД до Върховния административен съд. \nПодадената жалба спира възобновяването на поръчката за закупуване на 400 броя линейки до произнасянето на Върховния административен съд. Очаква се до средата на юли от Върховния административен съд да се произнесат по частната жалба. \nПрипомняме, че жалбоподателят \"Вайнман Технолоджи\" ЕООД е дружество, регистрирано на 26 април 2018 г. с капитал 100 лева. \n    \n \t\n", "date": "2018.06.26", "title": " Жалба до ВАС спира поръчката за закупуване на линейки"}
{"url": "http://www.duma.bg/node/169734", "text": "НЗОК отчете значителен спад на плащанията си за болнична медицинска помощ през май, съобщават от Центъра за защита на правата в здравеопазването. Изплатени са общо 139 млн. лв. при разчет за средногодишни разходи за 151 млн. лв. Ако достигнатото през май ниво се запази и през летните месеци, в които традиционно се отчитат намалени разходи за медицинска помощ, то в края на годината по перото за болнична помощ може да се формира излишък, достатъчен, да покрие очертаващия се дефицит за лекарства от около 100 млн. лв., коментират от ЦЗПЗ. От организацията прогнозират, че това би позволило да се избегне евентуална актуализация на бюджета на НЗОК за 2018 г. До края на годината обаче разходите на НЗОК за лекарства може да нараснат допълнително, след като започне предписването и отпускането на новите медикаменти, което изкуствено се задържа досега с административни хватки, смятат от ЦЗПЗ. \nНадзорният съвет на НЗОК трябва да намери допълнителни резерви, за да плати на чуждите фондове 70 млн. лв., които не бяха предвидени в бюджета. ДУМА припомня, че именно оповестяването на тези дългове доведе до смяната на управителя на НЗОК, чиито функции ще поеме подуправителят д-р Йорданка Пенкова. \nНатиск върху бюджета на НЗОК ще окаже и лавинообразно нарастващият брой дела, печелени от болниците за неплатената им надлимитна дейност през последните 3 години плюс лихвите и съдебните разноски, но окончателните решения за повечето от тях вероятно ще излязат през 2019 г. \n    \n \t\n", "date": "2018.06.26", "title": "Спад на плащанията за болнична помощ през май"}
{"url": "http://www.duma.bg/node/169732", "text": "Жертвите на пътни катастрофи в България се увеличават, а не намаляват, както твърди МВР, алармира вчера Институтът за пътна безопасност. В становище до медиите организацията отбелязва, че целите от Национална стратегия за подобряване безопасността в движението по пътищата в България за периода 2011-2020 г. не се изпълняват. \nДанните показват, че през 2015 г. броят на жертвите на ПТП нараства с 48 души спрямо 2014 г. и достигат 708, колкото са и през 2016 г. През 2017 г. загиналите намаляват с 26 души спрямо 2016 г., което не съвпада с прогнозния темп за намаляване на жертвите, предвиден в стратегията \nОт справка в здравното министерство пък става ясно, че за м.г. в регистрите не са отчетени над 2500 пострадали от ПТП и че полицията не регистрира допълнително починалите в рамките на 30 дни от катастрофата. \nАко към тези данни се добави и вероятността от загуба на живот, ще видим, че тя нараства още по-значително от нарастването на абсолютния брой на загиналите, алармират от Института. Причината за това е намаляващият брой на населението ни с между 40 000 и 50 000 души годишно. През 2014 г. рискът за загуба на живот при ПТП за всеки български гражданин е с вероятност 91,64% (на 1 млн. души), през 2016 г. той нараства до 99,05%, през 2017 г. се констатира спад от 2,04 % - до 97,01%. По данни на Еврокомисията рискът от загуба на живот в България е един от най-високите в ЕС и е около 4 пъти по-висок отколкото в Швеция, Германия, Италия, Великобритания и Франция. Смъртността по пътищата у нас е 2-2,5 пъти по-висока спрямо средната в ЕС, посочват от института. Те припомнят, че през май 2017 г. на заседание на МС премиерът Бойко Борисов обяви война на \"войната по пътищата\", но реални действия до момента няма.   \n \t\n", "date": "2018.06.26", "title": " МВР лъже, че жертвите на катастрофи намаляват"}
{"url": "http://www.duma.bg/node/169733", "text": "Кой от Столичната община е дал разрешение върху част от паркоместата по улица \"Съборна\" известно заведение да \"паркира\" маси и столове и по коя наредба го направи, пита заместник-председателят на СОС от БСП Милка Христова. Става въпрос за известен ресторант, който се намира в близост до площад \"Света Неделя\".  \nПреди няколко месеца Столичният общински съвет взе решение за удължаване на пешеходните зони в идеалния център на града. Една от промените засягаше именно улица \"Съборна\". От южната страна беше премахната зоната за паркиране с цел да бъде създадено по-голямо удобство за пешеходците, като бъде свързан бул. \"Витоша\" с Градската градина през площад \"Света Неделя\" и ул. \"Съборна\".  \n\"От няколко дни в частта, в която е разрешено паркирането, върху 6 или 7 паркоместа, се появиха маси и столове, подредени на платформа и заградени от саксии с оградни храсти. Изглежда това ще бъде лятна градина към известния ресторант. По-точно - лятна градина, разположена върху пътното платно\", обясни Милка Христова. Тя настоява от Столичната община да обяснят на гражданите кой стопанисва заградените паркоместа, заплаща ли някой абонамент за тях, кой събира средствата от този абонамент и на какво основание.    \n \t\n", "date": "2018.06.26", "title": "БСП пита кой разреши маси върху паркоместа по ул. \"Съборна\""}
{"url": "http://www.duma.bg/node/169731", "text": "От 26 до 28 юни 2018 г. в Карлсруе, Германия, ще се проведат традиционните българо-германски консултационни дни по пенсионни въпроси. Те се организират от НОИ, Федерацията на Германското пенсионно осигуряване и Германското пенсионно осигуряване в Средна Германия. \nЧетири експертни екипа от двете страни ще предоставят безплатни индивидуални консултации по конкретни случаи, свързани с преценка на права в областта на пенсиите на живеещи в Германия, които имат осигурителни периоди, придобити съгласно законодателствата и на двете държави. \nКонсултациите ще се проведат в сградата на центъра за обслужване при Германското пенсионно осигуряване в Карлсруе. Приемното време и за трите дни е от 9 до 16 ч., а приемът ще се осъществява по предварително изготвен график. Всеки желаещ да получи експертна помощ може да заяви среща с експертите на телефон 0049 721 825 11543 или на електронна поща:  . \nС цел по-голяма ефективност на консултациите е препоръчително всеки записал се да представи документите си за трудов/осигурителен стаж, всички дипломи за образование и курсове, както и документ за самоличност. \nНа 23 и 24 юни се проведе подобна среща в посолството на България в испанската столица Мадрид.   \n \t\n", "date": "2018.06.26", "title": "Започват българо-германските консултации по пенсиите"}
{"url": "http://www.duma.bg/node/169735", "text": "Управляващите придават на бедността етнически облик, за да не се приема тя като проблем на мнозинството на българското общество. Това коментира експертът Ваня Григорова, автор на изследване, изготвено с подкрепата на Колектив за обществени интервенции и \"Солидарна България\". По думите й 251 хил. роми и 850 хил. българи у нас са бедни, има и от други етноси, което показва, че това не е етнически проблем. Почти 1,4 млн. от всичките близо 2,2 млн. пенсионери получават пенсия под 300 лв., а м.г. броят на бедните пенсионери се увеличил със 100 хил. в сравнение с предходните 2 години, сочи изследването на Григорова. \nРаботещите бедни обаче са извън социалното подпомагане, а това са 315 хил. души - 10% от заетите на 18-64 г., каза Григорова. \nЗлоупотребите с инвалидни пенсии са не повече от половин процент, но риториката на политиците е манипулирала общественото мнение. От времето на социалния министър Ивайло Калфин масово се говори, че хората с инвалидни пенсии не трябва да получават заплата, възмути се Григорова. В предизборната кампания през 2017 г. едно от основните обещания бе за \"прекратяване на злоупотребите със социални помощи и паразитирането върху социалната система\", припомни тя думите на кандидата от ГЕРБ и настоящ зам.-социален министър Зорница Русинова. \nГригорова цитира данни на НОИ, според които около 500 хил. души получават инвалидни пенсии. Едва 7,3% от българското население е с трайна инвалидизация, докато по света този процент е 15, обясни експертът. Според нея този нисък процент се дължи на това, че мнозина не искат да бъдат освидетелствани, тъй като работодателите не наемат хора с ТЕЛК-ови решения. \nПреобладаващият брой хора с увреждания са между 55 и 69 г., т.е. когато възрастта им е напреднала. Децата с увреждания са около 26 хил. \nБяха цитирани данни от анкета за социалната система у нас. 29% от запитаните твърдят, че познават добре или много добре социалната система, но се оказва, че повечето от половината не правят разлика между обезщетения и социални помощи - смятат, че безработните получават помощ. Огромна част мислят, че над 3/4 от получаващите социални помощи нямат нужда от тях, а 32,4% от получателите не ги ползват по предназначение. \nЧовек със заплата 1000 лв. дава от месечните си пари 3,08 лв. за социални помощи, пресметна Григорова. Тя цитира данни на АСП, според които през м.г. са подпомогнати 33 422 лица и семейства, като средно на домакинство се падат по 83 лв. месечно.    \nРиториката на управляващите демотивира хората да се осигуряват, защото не получават обещаните от предизборни кампании увеличения на социални помощи и обезщетения и така управляващите допринасят за увеличаване на сивата икономика, коментира Григорова.   \n \t\n", "date": "2018.06.26", "title": "Придават етнически облик на бедността, за да скрият размерите й "}
{"url": "http://www.duma.bg/node/169736", "text": "Днес от 15 до 17 часа заместник-председателят на Градския съвет на БСП в София Марин Пенков и общинският съветник Альоша Даков ще бъдат на разположение на софиянци в постоянната приемна на столичната организация на партията на ул. \"Леге\" №10, етаж 1. \nЖелаещите може да се запишат предварително на телефон 02/987 20 86. \n    \n \t\n", "date": "2018.06.26", "title": "ПРЕДСТОЯЩО"}
{"url": "http://www.duma.bg/node/169737", "text": "Дарителска кампания за реставриране на надгробния паметник на Никола Габровски и съпругата му Мария Габровска започнаха младите социалисти от Велико Търново. Решението беше взето по време на последното заседание на Младежкото обединение, съобщиха от организацията. \nЩе бъдат разпечатани 500 картички с ликовете на семейство Габровски, които ще бъдат продавани за 2 лева. Събраните средства ще бъдат вложени в реставрацията на надгробния паметник, който е напукан и замърсен. Ще бъде направен и декупаж на бутилки, които също ще се продават. \nЛошо е състоянието и на пространството около гроба на видните българи в парка \"Дружба\". Мястото е превърнато в своеобразна скейтбордна и велосипедна площадка. Районът е силно замърсен и с отпадъци. \nНикола Габровски е един от основоположниците на лявото движение в България. Участва в образуването на БСДП през 1891. С близкия си съратник Димитър Благоев организират първата социалистическа сбирка у нас. Убит е на 11-ти юни 1925-та година във Велико Търново. \n    \n \t\n", "date": "2018.06.26", "title": " Млади социалисти във Велико Търново с дарителска кампания за паметника на Габровски"}
{"url": "http://www.duma.bg/node/169738", "text": "Изненадващото признание на премиера Бойко Борисов от Брюксел, че България е пропускала мигранти за Западна Европа, предизвика реакцията на Корнелия Нинова. \"Той каза, че сме пропускали мигрантите и щом те се намират в Европа, значи са минали през България и Гърция. Това е невероятно. Та нали до днес твърдеше, че ние пазим най-строго европейската граница и получи милиони за това. Той призна, че е лъгал, опроверга собствените си думи и потвърди нашите, че границата ни е пробита и сигурността застрашена. Защо Борисов взе този завой? Какво ли ни чака до края на срещата?\", написа Нинова в социалните мрежи. \nДо изявлението на лидера на БСП се стигна, след като в Брюксел премиерът се отметна от досегашната си теза, че България се справя изключително успешно със спирането на мигрантите. \"Нека да бъдем честни - ние, Гърция, Италия, пропускахме мигранти и не си спазвахме ангажимента като външна граница. Иначе те нямаше да са в Европа. Над 60 000 мигранти са минали само през границата на България\", призна той. По думите му така европейските страни били наводнени с мигранти и затова сега поставяли въпроса да върнат част от тях там, където първо са влезли в ЕС. \"Ако Меркел не беше казала \"Елате\", те щяха да са още в България\". Над 60 000 са минали през България и са отишли в Германия! Тогава релокацията беше в наша полза. Ние наводнихме тези държави. Релокацията я мислехме, за да не останат тези мигранти в България. Сега, ако искат да ни ги върнат, няма да ги приемем! Не съм съгласен! Затова искаме затваряне на границите на ЕС и изнесени центрове\", заяви премиерът. Стана ясно, че премиерът е готов да промени мнението си ако получи финансово подпомагане за техника и хора, които да пазят границата. Мигрантите пък сме щели да приемем, ако ЕС ни даде пари за места, в които да ги задържаме.     \n \t\n", "date": "2018.06.26", "title": "Нинова уличи Борисов, че е лъгал за мигрантите"}
{"url": "http://www.duma.bg/node/169745", "text": "На бедността се придава етнически облик, за да не се приема тя като проблем на мнозинството, коментира експертът  , която представи вчера свое изследване по темата. Тя съобщи, че бедни са 251 хил. роми и почти 890 хил. българи. Работещите бедни - около 315 хил. души, са извън социалното подпомагане. 1,4 от близо 2,2 млн. пенсионери и 89% от 515 395 души с инвалидни пенсии получават до 300 лв. месечно. \nДелът на средствата за социално подпомагане от данъчни приходи намалява устойчиво. Докато през 2014 г. той е бил 4%, през 2016 г. е 3,3%, а през м.г. са редуцирани още повече. Ако един човек получава 1000 лв. заплата, от данъците му за социално подпомагане отиват 3,08 лв., пресметна Григовора.     \n \t\n", "date": "2018.06.26", "title": "Маскират бедността като етническа "}
{"url": "http://www.duma.bg/node/169741", "text": "Министър-председателят Бойко Борисов е напуснал работната среща, посветена на миграцията, която се проведе в неделя в Брюксел, за да гледа мача Япония - Сенегал от Световното първенство по футбол. Куриозният факт съобщи в своя туитър профил кореспондентът на \"Файненшъл таймс\" Махрейн Хан. В един от коментарите под публикацията й за Борисов е направено важното уточнение, че освен футболен фен, българският премир е и \"професионален футболист\". Твърдението е удостоверено с емблематична снимка на Борисов с екип на \"Бистришките тигри\". \nПрипомняме, че неформалната среща, посветена на миграцията, е едно от най-важните събития в периода на изтичащото българско европредседателство. Целта й не беше да намери крайно и единно решение, което си остава все така невъзможна задача, а да очертае посока, в която може да се търсят компромиси между страните членки при новата динамика в ЕС след идването на новото италианско правителство и заплахата от политическа криза в Германия заради конфликта между Мерекел и коалиционния й партньор Хорст Зеехофер, настояващ за твърди мерки спрямо миграцията. \nБорисов направи изявления и преди началото на срещата, и след края й, изтъквайки признанието на европейските партньори за усилията на българското правителство в охраната на границата. \n    \n \t\n", "date": "2018.06.26", "title": " Борисов напуснал важна среща в Брюксел, за да гледа мач"}
{"url": "http://www.duma.bg/node/169740", "text": "Коалиционният съвет и ръководството на \"БСП за България\" и Изпълнителното бюро на БСП призоваха депутатите от ЗС \"Александър Стамболийски\" да напуснат парламента по морални причини. Преди това бе решено земеделският съюз да бъде изключен  на основание чл.22 от коалиционния договор, който предвижда от обединението да отпада всеки член, взел решение за самостоятелно участие в избори за народни представители, за президент и вицепрезидент, както и в избори за общински съветници и кметове и за членове на ЕП\". Както ДУМА вече писа, в събота земеделците решиха, че искат да се явяват сами на местните избори. \nОказа се, че земеделците искали компромиси и подкрепа за ГЕРБ по определени политики. Ден по-рано лидерът на ЗС \"Александър Стамболийски\" Панчев заяви пред ДУМА, че той и колегата му Димитър Георгиев няма да се отметнат от подписите си за вота на недоверие срещу кабинета, който НС ще разисква днес. \nВ крайна сметка Панчев призна за верни обвиненията на Корнелия Нинова, че общински съветници в страната са гласували срещу кметове на БСП. Те правели това в \"името на защита на интересите на избирателите им\", опита се да оправдае некоалиционното си поведение той. \nПредседателят на земеделската партия заяви, че с Георгиев нямат намерение да напускат НС. Двамата щели да останат независими депутати. По-късно вчера обаче, на заседание на парламентарната група \"БСП за България\" Димитър Георгиев заяви, че иска да остане част от коалицията. Депутатът, който влезе в НС от Пловдив област, заяви пред колегите си, че замразява членството си в ЗС \"Александър Стамболийски\" и иска да работи за целите и политиките на \"БСП за България\". Парламентарната група реши да изключи от редиците си Спас Панчев и го призовава да напусне парламента, както и да освободи място за следващия от старозагорската листа на коалицията. \nДУМА припомня, че в началото на 2017 г., преди парламентарните избори, БСП реши да намали броя на коалиционните си партньори. След дебат партиите, които попаднаха в \"БСП за България\", от 13 станаха шест. През цедката освен ЗС \"Александър Стамболийски\" минаха Комунистическата партия на България с лидер Александър Паунов, \"Нова зора\" на Минчо Минчев и политическите клубове \"Екогласност\" с лидер Емил Георгиев и \"Тракия\" на Красимир Премянов. Миналата година социалистите се разделиха с две ромски партии, чиито представители по места често се конфронтираха със социалистите. \n    \n \t\n", "date": "2018.06.26", "title": " БСП призова земеделците да излязат от парламента  "}
{"url": "http://www.duma.bg/node/169739", "text": "Все по-малко хора вярват в системата на МВР, заяви депутатът от \"БСП за България\" Анелия Клисарова пред журналисти във Варна по повод внесения от социалистите вот на недоверие. ДУМА припомня, че днес парламентът ще заседава извънредно заради дебатите по вота срещу кабинета заради несправянето му в сектор \"Сигурност\". \"75% от битовите кражби и 85% от телефонните измами остават неразкрити. 40 души минаха летището без проверка, а бягството на затворници е върхът на айсберга. Как да мотивираме надзирателите да изпълняват задълженията си, след като средната им заплата е 800 лева, а издръжката на затворник е 1000 лева. Образованието и здравеопазването също са част от националната сигурност\", обобщи Клисарова. \"Млади хора убиват за 20 лева, а областни и общински болници са заплашени от фалит. При бедствие къде ще отидат пострадалите? В частните болници ли?\", попита депутатът. \nФилософията на Националната здравна карта е грешна, смята Клисарова. Тя даде за пример намерението болничните легла във Варна да бъдат намалени от 3000 на 2000, въпреки че в здравните заведения в морската столица се лекуват пациенти от Северна и Южна България, а през лятото и туристи. Критерият за добра болница  вече е финансовият резултат, твърди Клисарова.     \n \t\n", "date": "2018.06.26", "title": "Проф. Анелия Клисарова: Все по-малко хора вярват в МВР"}
{"url": "http://www.duma.bg/node/169742", "text": "Жители на Враца се присъединиха към националния протест на хора с увреждания под мотото \"Системата ни убива\". В града, срещу сградата на общинската администрация, бе направен палатков лагер. С черни тениски и черни балони протестиращите бяха единодушни, че ще останат там, докато не бъде приет Закон за личната помощ. \n\"Трябва законът да регламентира на всеки да се дава според потребностите, а не както е сега на калпак. И не е само законът, цялата система е за реформа. Чиновниците казват, че са закъснели, но защо трябва да чакат някой да ги подсеща? Ще останем тук до победата. За нас този петък е много важен ден, защото очакваме в него отново в парламента да бъде разгледан Законът за личната помощ\", заяви Ирена Христова, един от организаторите на палатковия лагер и протеста във Враца. \"Държавата въобще не разбира нищо за тези семейства. Трябва да имаш такова дете, за да знаеш как е, само ние знаем колко е трудно\", заяви протестираща майка. Тя даде за пример 27-годишния си син, които е с поведение на бебе. Ние сме много, ние сме сила и ще бъдем тук всеки ден, ако може дори и нощем, но нямаме възможност, докато се реши проблемът, отсече Маргарита Янкулова. \nMайки на деца с увреждания от Хасково също се включиха в протестите. Те излязоха пред сградата на общината в града, за да заявят позицията си и се заканиха, че ще протестират, докато държавата не ги чуе. Майките получиха подкрепа и от родители, които не са в тяхната тежка ситуация. \n    \n \t\n", "date": "2018.06.26", "title": "Във Враца и Хасково хора с увреждания също излязоха на протест"}
{"url": "http://www.duma.bg/node/169743", "text": "Отстраненият кмет на столичния квартал \"Младост\" Десислава Иванчева, която е в ареста на \"Майор Векилски\" от 17 април, е влязла в болницата на затвора. С влошено здравословно състояние е и уволнената като зам.-кмет Биляна Петрова, която е подсъдима заедно с Иванчева за взимане на подкуп. \nУтре от 15 часа в Специализирания наказателен съд е насрочено делото за мярката на Десислава Иванчева, която иска да излезе на свобода. На 12 юни магистратите оставиха в килията бившия кмет на столичния район Петко Дюлгеров, който е обвинен в помагачество при взимане на подкуп с Иванчева и Петрова. Съдът не прие мотивите за здравословното му състояние.  На 7 юни пък, когато Иванчева бе отстранена от поста до приключване на делото, Петрова изпадна в нервна криза. Тя е на диазепам, много е зле, обясни тогава Иванчева.   \n \t\n", "date": "2018.06.26", "title": " Иванчева в болница, иска на свобода"}
{"url": "http://www.duma.bg/node/169744", "text": "Бягството на Владимир Пелов и Радослав Колев от Централния софийски затвор през април е довело до нищожна санкция за шефа на Главна дирекция \"Изпълнение на наказанията\" (ГДИН) старши комисар Свилен Цветанов, чийто ресор е охраната на местата за лишаване от свобода. От шеф той е понижен до зам.-директор в ГДИН. Правосъдният министър Цецка Цачева със задоволство обяви в телевизионно интервю, че Свилен Цветанов е поел отговорност за случая. По думите й за 14 души е имало последствия след скандалното бягство посред бял ден. Проверката по случая е констатирала груби нарушения, включително фаворизиране на някои затворници, както и незаключени килии. \nДУМА припомня, че още в началото на април от правосъдното министерство побързаха да обявят, че временно преназначеният на длъжността главен директор на ГДИН Свилен Цветанов и началникът на затвора в София Петър Кръстев са подали оставки. Стана ясно, че Цачева им ги е поискала по разпореждане на премиера Бойко Борисов. Така и не се появи информация какво се е случило с тях след това. \nСпоред правосъдния министър не би трябвало конкретната отговорност за бягството на Пелов да бъде понесена от шефа на ГДИН. Вероятно с голямо облекчение ще си тръгнат тези хора от системата, въпросът е кого ще намерим на тяхно място, изтъкна тя в защита на Свилен Цветанов. Все пак, ако се докажела липса на негова адекватна реакция, той щял бъде отстранен от длъжност, защото нямало недосегаеми хора. Проблеми в системата има от години насам, опитваме се да ги решаваме, обясни тя и допълни, че едва ли проблемите са в едно или две лица. \nЗапознати обаче припомнят, че Цветанов спечели конкурс за ГДИН през 2007 г. Той се издигна от началник на сектор \"Охрана и сигурност на затворите\" в Столичния централен затвор. Още тогава обаче имаше възмутени, че е допуснат макар да не изпълнява условието от 8 години стаж - имал само 7. Освен това тогава той е осъден от СГС за неизпълнение на служебни задължения. Цветанов е в системата на затворното дело от 1999 г., а е зам.-началник на ГДИН от 2009 г. Оглави дирекцията \"временно\", след като Христо Иванов пенсионира Росен Желязков. За кратко Цветанов отстъпи поста на Гергана Георгиева и бе неин заместник. Върна се начело на ГДИН през март 2017 г. \nЦачева коментира и бягството на затворника Борис Иванов, който се измъкна, докато полагаше труд на външен обект край Ловеч. Тя продължи да повтаря тезата, че това не било бягство, а \"отклоняване\" след работа. Министърът очаква информация как затворникът е пуснат да работи навън, за фирмата, която обслужва и как се е осъществявал контролът там. Тя призна, че има случаи на \"отклонили се\" след работа затворници, но в последните години те значително намалявали. За миналата година били само пет. По думите на Цачева проблеми в тази сфера има, но политиките, които се изпълняват, и финансирането, което се отпуска, показват, че се работи в правилната посока за подобряване на системата.   \n \t\n", "date": "2018.06.26", "title": "Нищожни наказания за избягали затворници "}
