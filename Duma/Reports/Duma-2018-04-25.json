{"url": "http://www.duma.bg/node/165527", "text": "Близо 50 000 души у нас са ангажирани в аутсорсинг индустрията. Средната месечна заплата в сектора за миналата година достига 2400 лева. Браншът осигурява 6,5% от всички заплати и 5% от всички социални придобивки. В следващите 2 години браншът ще ангажира общо 60 000 души, прогнозират експерти от Българската аутсорсинг асоциация. \nПрез изминалата година оборотът на компаниите от аутсорсинг сектора е достигнал 3 милиарда лева, като той отчита двуцифрен ръст на годишна база. Прогнозите са, че през 2020 г. оборотът на тези фирми ще достигне над 4.8 милиарда лева. \nНа българския пазар работят 389 дружества с такава дейност, като с най-голям дял са т.нар. компании с изнесени услуги - 53 на сто. 47% са тези, предоставящи услуги в областта на информационните технологии. Колцентровете са общо 208. Компаниите от бранша допринасят за около 70 на сто от търсенето на офис площи в страната.   \n \t\n", "date": "2018.04.25", "title": "2400 лв. е средната заплата в аутсорсинга у нас"}
{"url": "http://www.duma.bg/node/165526", "text": "Въвеждане на временна забрана за лов на гургулица в европейските държави, където до момента е позволен - Австрия, България, Гърция, Италия, Испания, Кипър, Малта, Португалия, Румъния и Франция, ще обсъди на извънредно заседание експертната група на ЕС за \"Директивите за птиците и местообитанията\" (NADEG) на 26 април в Брюксел. Официално заявената причина за евентуалния мораториум е необходимостта от адаптивно управление на запасите, обясниха от Съюза на ловците и риболовците в България (НЛРС-СЛРБ). \nОрганизацията е против мораториума. \"Въпреки че подкрепяме адаптивното управление на запасите, считаме, че временната забрана за лов на гургулица е научно необосновано действие. Мораториумът няма да повлияе положително върху популацията на вида, която намалява в резултат на неправилните земеделски практики. В България не са констатирани негативни последствия върху запасите на гургулицата, като в последните години дори се отбелязва траен ръст\", коментира председателят на съюза Васил Василев. По думите му се провеждат интензивни разговори с министерствата на околната среда и на земеделието да изразят пред Европейската комисия позиция против въвеждането на такава забрана. \n    \n \t\n", "date": "2018.04.25", "title": "Забраняват лова на гургулица в Европа, България е против"}
{"url": "http://www.duma.bg/node/165528", "text": "Нашата компания не използва двойни стандарти при производството на храни, обяви вчера изпълнителният директор на \"Нестле България\" Емануел Артур. Повод за думите му бяха последните резултати от изследванията, обявени от българското министерство на земеделието и храните, според които транснационалните фирми продават продукция с по-ниско качество в Източна ЕВропа. Според Артур единствено вкусът на кафето се различавал в различните краища на света, но това зависело от местните предпочитания. Фабриката на \"Нестле\" в България изнася продукция в 43 държави и всички хранителни продукти са произведени по едни и същи рецепти, твърди Артур. Общо 40% от изделията на \"Нестле България\" са предназначени за износ, а останалите 60% задоволяват вътрешния пазар. Най-търсени са разтворимите кафета, кулинарните продукти и храните за животни. Над 24 млн. лв. е печалбата на българското поделение на компанията за миналата година.     \n \t\n", "date": "2018.04.25", "title": "Големи компании отричат двойния стандарт при храните "}
{"url": "http://www.duma.bg/node/165529", "text": "Държавен фонд \"Земеделие\" е превел субсидиите на тютюнопроизводителите. Сумата от общо 84 471 000 лв. получават 41 323 земеделски стопани. Парите са по Схемата за преходна национална помощ за тютюн, необвързана с производството (ПНДТ), съобщиха от ДФЗ. Финансовата подкрепа е изплатена в пълен размер за миналогодишната кампания на производители, отглеждали сортовите групи \"Каба Кулак\", \"Бърлей\", \"Вирджиния\" и \"Басми\" през референтния период 2007-2009. Размерът на плащането за преходна национална помощ за тютюн, необвързана с производството, за миналогодишната кампания е определен със заповед на министъра на земеделието, храните и горите.    \n \t\n", "date": "2018.04.25", "title": "Дадоха субсидиите на тютюнопроизводителите"}
{"url": "http://www.duma.bg/node/165530", "text": "Националната овцевъдна и козевъдна асоциация (НОКА) настоява националният стандарт за българските млечни продукти (БДС 12:2010, БДС 14:2010 и БДС 15:2010) да бъде променен. Това става ясно от писмо на организацията. Подобно искане отправиха някои асоциации в сектора и през миналата година. Техните предложения тогава бяха за промяна в изискванията към материала на опаковките на киселото мляко. \n След срещата с бранша и преработватели Министерството на земеделието, храните и горите (МЗХГ) направи спешни промени в Наредба №1 за хигиената на храните, с които се цели да защити млякото и млечните храни от имитиращи продукти. Основната промяна е, че в един и същи обект не може да се произвеждат, разфасоват или преопаковат млечни продукти и имитиращи продукти, които съдържат в състава си мляко. Срокът за обществено обсъждане на актуалния вариант е до 23 май тази година. \n Браншови организации в сектор \"Мляко\" са се срещнали с големите вериги, за да обсъдят насърчаването на консумацията на продукти от овче и козе мляко. След срещата е станало ясно, че в най-кратко време кампанията ще се разшири и популяризира още повече. Освен това една от големите компании преговаря за подобна кампания директно с ресторантьори и хотелиери.   \n \t\n", "date": "2018.04.25", "title": "Фермери искат промени в стандарта за български млечни продукти"}
{"url": "http://www.duma.bg/node/165531", "text": "Най-голямо увеличение на цената на земеделската земя у нас през миналата година спрямо предходната има в Югозападния район - с 83,4%. Това показват данните на Националния статистически институт (НСИ). \nПрез 2017 г. средната цена на един декар земеделска земя достига 872 лв., което е с 14,6% повече в сравнение с 2016 г. Спрямо предходната година през 2017 г. увеличение е отчетено в цената на нивите - с 13%, докато цената на постоянно затревените площи намалява с 3,4%. През 2017 г. най-висока e цената на земеделската земя в Североизточния район - 1401 лв. на декар. Най-голямо увеличение на цената спрямо предходната година е отчетено в Югозападния район - с 83,4%. През 2017 г. намаление се наблюдава в цената на един декар земеделска земя в Северния централен район - с 13%. \nПрез миналата година средната цена на рентата на един декар наета/арендувана земеделска земя достига 46 лв., което е с 4,5% повече спрямо 2016 г. Спрямо предходната година увеличението на рентата за нивите е с 6,8%, а на постоянно затревените площи - с 6,7%. През 2017 г. най-висока е цената за един декар наета/арендувана земеделска земя в Североизточния район, където достига 67 лв. Увеличение на цената на рентата спрямо предходната година се наблюдава във всички статистически райони, отчита НСИ. \nНаблюдението за 2017 г. обхваща 2246 респонденти (земеделски стопанства, специализирани дружества за инвестиции в земеделска земя и агенции за недвижими имоти). \n    \n \t\n", "date": "2018.04.25", "title": "Над 83% са поскъпнали нивите в Югозападна България "}
{"url": "http://www.duma.bg/node/165532", "text": "Повече от половината пълнолетни българи - 55%, не обмислят ваканция през това лято. 40 на сто ще ходят на почивка, 5% са тези, които не знаят или все още не са взели решение. Това показва проучване на изследователски център \"Тренд\". \nЛипсата на финансови възможности е основната причина сред посочилите, че не планират да ходят на почивка това лято - 70%. Една пета от българите, които не планират почивка това лято, декларират, че не са ходили на почивка през летния сезон от между 5 и 10 години. Висок е процентът и на тези, които декларират, че не са ходили на почивка през лятото повече от 20 години - това са в най-голяма степен хората над 70 години. \nВсеки четвърти от деклариращите, че планират почивка това лято, посочва чужбина като избрана дестинация. 51% посочват, че предпочитат Българското Черноморие, а 13% - почивка в планината. Сред планиращите почивка на Българското Черноморие 68% предпочитат южната част спрямо срещу 19%, които предпочитат Северното Черноморие. За планиращите да ходят в чужбина на почивка това лято най-предпочитаното място е Гърция - 58%, а след това е Турция 18%. 63% от българите, които планират лятна ваканция, декларират, че ще почиват със семейството си. Малко повече от една четвърт споделят, че ще отидат на почивка това лято с приятели. \nПовече от половината българи, които възнамеряват да почиват това лято, казват, че започват да търсят оферти за настаняване по-малко от 2 месеца преди самата почивка. Едва 13% от българите започват да търсят оферти за настаняване повече от три месеца преди самата почивка, а 17% стартират тази дейност между 2 и 3 месеца предварително.     \n \t\n", "date": "2018.04.25", "title": "Близо половината българи нямат пари за почивка през лятото"}
{"url": "http://www.duma.bg/node/165535", "text": "Електроуредите, продавани в Европа ще бъдат с нов енергиен етикет. Промяната е инициирана от Европейската комисия и ще настъпва поетапно за различните видове домакински електроуреди. От 2020 г. се очаква с нови етикети да бъдат хладилниците и пералните, а до 2025 поетапно промяната ще обхване и останалите домакински уреди, съобщи Габриела Чифличка, генерален секретар на сдружението на производителите на домакински електроуреди APPLiA България. Организацията доскоро беше позната у нас като СЕСЕД. \nНа потребителите трябва да стане ясно, че се променя етикетът, но уредите не стават по-малко ефективни, подчерта Чифличка. Тя обясни, че новата нормативна уредба ще създаде условия за уреди, класифицирани с клас В, С или по-нисък по новата скала AЦG, да са с по-висока енергийна ефективност от уредите от най-високите класове А+++ по старата скала. \nНовата енергийна скала ще засегне милиони потребители у нас и в ЕС, тъй като средногодишно индустрията предоставя на европейските граждани около 1 милиард малки и големи електродомакински уреди. За тяхното производство са необходими 6 милиона тона от суровини - 3 милиона тона стомана и неръждаема стомана, 1,1 милиона тона пластмаса и около половин милион тона мед, алуминий, стъкло и бетон. Това прави темата за разделното събиране и рециклиране на излезлите от употреба уреди особено важна За 2016 г. индустрията на домакинските електроуреди в България е достигнала оборот от 330 млн. евро. Реализираният ръст на сектора за периода 2008-2016 г. е 45%, което класира страната ни на второ място след Румъния в Европейския съюз (ЕС) по този показател.  \nЗа 2016 г. индустрията на домакинските електроуреди в ЕС е достигнала оборот от 47,6 милиарда евро. По последни данни браншът е осигурил над 1 милион работни места в общността. \nСамо в България през 2016 г. близо 10 милиона евро са вложени от бранша в проучвания и иновации с цел разработване на по-ефективни уреди с високо ниво на екологичност, които да носят все повече икономии на домакинствата. В ЕС като цяло сумата е доста по-голяма, като са инвестирани 1,4 млрд. евро. \nПоследният доклад на APPLiA за материалните потоци сочи, че благодарение на повишаването на ефективността на съдомиялните машини потреблението на вода е намаляло с 83,5%, а потреблението на електроенергия - с над 60%, даде пример Габриела Чифличка. \"Ако всяко българско домакинство мие със съдомиялна машина вместо на ръка, могат да се реализират над 80 милиарда литра икономии на вода, и около милиард и половина кВч (киловат часа) икономии на електроенергия годишно\", добави тя. \n    \n \t\n", "date": "2018.04.25", "title": "Електроуредите с нови етикети за енергийна ефективност  "}
{"url": "http://www.duma.bg/node/165513", "text": "Следващата церемония по връчването на престижните кинонагради \"Оскар\" ще се проведе на 24 февруари в театъра \"Долби\" в Лос Анджелис, Калифорния. Това бе обявено от Академията на филмовите изкуства и науки, която присъжда най-значимите отличия в Холивуд. \nПодборът на кандидатите за 91-вите оскари ще започне на 7 януари и ще завърши на 14 януари 2019 г. Номинираните пък ще бъдат обявени на 22 януари. След това членовете на академията ще пристъпят към втория етап на гласуването, предназначено да определи окончателните победители в категориите. Този последен кръг на двубоя ще бъде открит на 12 февруари и ще завърши на 19 февруари.   \n \t\n", "date": "2018.04.25", "title": "Връчват оскари на 24 февруари"}
{"url": "http://www.duma.bg/node/165510", "text": "Благодарение на нея ДУМА може да стигне до всяка точка на планетата. За верните ни читатели тя е еманация на добротата и коректността. Затова и абонатите ни се увеличават всяка година. \nРуми, честита да си! Бъди здрава и обичана, радвай се на любимите хора и на щастливите мигове с тях. Пожелаваме ти вълнуващи пътешествия, положителни емоции и време за всичко. От екипа на ДУМА   \n \t\n", "date": "2018.04.25", "title": " защото рожден ден празнува нашата  "}
{"url": "http://www.duma.bg/node/165509", "text": "Макар сега да е далеч от нас и се наслаждава на прекрасните земи на галите, ние знаем, че скоро тя отново ще заеме бойния си пост. Защото парламентарното репортерстване е не само ресор, но и мисия, а подобна отговорна задача е по силите само на най-вещите в журналистическия занаят. Затова пожелаваме на Милена да е здрава, все така целеустремена и да се радва на прекрасното си семейство. От колегите   \n \t\n", "date": "2018.04.25", "title": "защото рожденичка е и"}
{"url": "http://www.duma.bg/node/165511", "text": "Сара Джесика Паркър работи върху колекция сватбени рокли и обувки за \"неконвенционални\" булки заедно с американския онлайн търговец \"Гилт\" (\"Gilt\"). 53-годишната актриса и дизайнерка, която през 2014 г. създаде собствената си линия обувки SJP, този път ще си партнира с уебсайта за онлайн пазаруване и лайфстайл, за да проектира 10 различни тоалета, между които бъдещите младоженки да могат да избират. Освен самите рокли обаче колекцията ще предлага на жените и елегантни бодита, поли и модерни гащеризони във всевъзможни цветове, предназначени за онези жени, които искат да бъдат наистина различни и открояващи се на сватбата си. \nДизайните на облеклата ще бъдат допълнени и от 15 стила обувки, създадени с обещанието да покрият всички бюджети и стилове. \n\"Идеята ни е жените да могат да използват дрехите си не само за този специален повод. Независимо дали вие сте човекът, минаващ по пътеката, или сте гост на сватбата, това са облекла, които със сигурност ще намерят място в гардероба ви\", увери актрисата в интервю за модната библия WWD.   \n \t\n", "date": "2018.04.25", "title": "Сара Джесика Паркър облича \"неконвенционални\" булки"}
{"url": "http://www.duma.bg/node/165512", "text": "Особено непривлекателните хора печелят повече пари от останалите, установиха учени, след като проследили развитието на 20 хил. млади американци в продължение на 13 години, пише \"Метро\". Проучването е съвместна разработка на специалисти от Лондонското училище по икономика и Бостънския университет. \n Изследователите интервюирали и отчели физическата атрактивност на всеки от участниците. Тяхното професионално развитие било анализирано от 16 до 29-годишна възраст. От проучването станало ясно, че най-непривлекателните печелели повече пари. \nВ много от случаите доходите на екстремните грозници надвишавали тези на нормално изглеждащите, та дори и на атрактивните хора. Според Мери Стийл, която е сред авторите на проучването, когато хората са по-привлекателни физически, те често са по-отворени към другите и не са толкова съсредоточени в кариерата. Екстровертността им често е тълкувана от работодателите като лежерност. А това веднага се отразява върху доходите им. Докато грозниците се хващат фанатично за службата като удавник за сламка и поради тази причина по-лесно получават повишения.   \n \t\n", "date": "2018.04.25", "title": "Грозните печелят повече"}
{"url": "http://www.duma.bg/node/165515", "text": "\"Полет към мечтите\" е озаглавена изложбата акварел, с която младата авторка Станила Иванова подкрепя каузата \"Скритите таланти на България\". Експозицията ще бъде открита утре, 26 април, от 18 ч. в \"Soul Kitchen\" (София, жк \"Лозенец\", ул. \"Кокиче\" 13). По време на събитието гостите ще се насладят и на музикалния съпровод на Владимир Атанасов и Цветан Димитров. Цялата сума, събрана в рамките на проявата, ще бъде дарена за развитие на даровити деца в неравностойно положение, които имат афинитет и изяви в сферата на музиката, танца, изобразителното изкуство и спорта. \nВ изложбата, която ще продължи до 13 май, ще бъдат представени 30 картини с основен акцент птици и женски лица, пресъздаващи различни емоции. Прелитането през разнообразни състояния и чувството за свобода може да се усети във всяка творба.  \n\"Това е изложба мечта, с която искам да даря не само средствата, които ще бъдат събрани от продажбата на картините, но и цялата ми емоция и любов, отразени в моите творби. Силно вярвам, че всеки има равно право и шанс да следва мечтите си\", разкри Станила Иванова. \n\"Скритите таланти на България\" е програма, включваща всяка година даровити деца и младежи, които с помощта на ментори, семинари, работилници, състезания, както и закупуване на материали, развиват таланта си в сферата на музиката, народните танци, рисуването (3D анимация, моден и графичен дизайн) и спорта. Каузата започна през октомври 2017 г., като през първата година ще работи с 8 деца и младежи. \nПартньори в реализирането на идеята и събитието за изложбата са \"Soul Kitchen\",  прегърнали идеята да бъдат домакини, младата авторка Теа Денолюбова, облякла картините в думи, \"Благичка-кухня с кауза\", радетели за постигане на по-здравословен и социално отговорен начин на живот, както и рекламна агенция \"Котон\", с чието съдействие са осигурени принтовете на творбите, които може да бъдат закупени. \nПовече информация има на   \n \t\n", "date": "2018.04.25", "title": "Изложба в подкрепа на талантливи деца  "}
{"url": "http://www.duma.bg/node/165533", "text": "Комисията за енергийно и водно регулиране (КЕВР) ще направи проверка на \"Топлофикация София\". Евгения Харитонова, която е член на регулатора, посочи, че трябва да се установи дали масово сметките за парно на софиянци са по-високи или става дума само за фактурите на отделни потребители. \"Трябва да се направи проверка за актуалността на тези сметки - дали действително са такива или има някаква манипулация от страна на \"Топлофикация София\", каза Харитонова, цитирана от БНР. Ако се установи, че столичната топлофикация е надписвала сметки, каквито съмнения имат част от потребителите, може да бъде наложена глоба на дружеството. \nМеждувременно вчера петимата кандидати за КЕВР представиха в комисията по енергетиката своите концепции за развитието на регулаторния орган. Те ще бъдат изслушани и в пленарната зала на по-късен етап. Очакваният са това да стане още през тази седмица и така до началото на май да бъдат избрани новите членове на комисията, за да може да бъде изпълнена без забавяне процедурата по разглеждането на новите ценови заявления на енергийните дружества. \nЕдинственият кандидат за комисар в състава \"ВиК\" Пенка Трендафилова заяви, че като предизвикателство тя вижда предстоящи решения за цените на водата, които могат да \"предизвикат настроения\" в обществото.      \n \t\n", "date": "2018.04.25", "title": "КЕВР може да глоби столичното парно за високите сметки"}
{"url": "http://www.duma.bg/node/165534", "text": "Работещи в \"Мини Марица-изток\" излязоха на протест вчера в София в знак на недоволство, че енергийният министър Теменужка Петкова им отказа поскъпване на въглищата с 15%. Миньорите пристигнаха в столицата от Раднево и Стара Загора, за да участват в \"протестен поход за спасяване на българския въгледобив\", организиран КТ \"Подкрепа\" КНСБ. Те първо протестираха на пл. \"Ал. Батенберг\", а после отидоха пред Министерството на енергетиката. \nМинистърът на енергетиката Теменужка Петкова отиде при протестиращите миньори, за да ги уверява, че правителството взема всички мерки за защита на родния въгледобив и покани на среща президента на КТ \"Подкрепа\" Димитър Манолов и представители на недоволните служители. \nПротестиращите миньори обаче мощно освиркаха Теменужка Петкова, след като тя излезе, за да коментира пред медиите за какво се е разбрала със синдикатите, но не говори пред недоволните. Стигна се и до кратък сблъсък между демонстранти и полицаи. Един от миньорите се опита да остави чувал с въглища пред министерството, но беше спрян от полицията \nМиналата седмица Петкова каза, че ако одобри исканото поскъпване, това ще доведе до повишаване цената на тока с 2 процента. Според миньорите от държавното дружество обаче, ако не им се вдигнат цените, не могат да си изпълняват инвестиционната програма и да се модернизират и са обречени на фалит. Тяхната теза се оспорва от Асоциацията на индустриалния капитал в България, според която пари в мината има, но те се разхищават и ръководството на фирмата не предприема нищо срещу това. \n\"Протестът е, за да кажем ясно и точно, че към този момент няма алтернатива въгледобивът в \"Марица-изток\" и произвежданата електроенергия от него. Затова смятаме, че трябва да положим максимални усилия той да може да бъде запазен за по-дълъг период. Искам да кажа един факт - ако не се увеличи цената на въглищата, \"Мини Марица-изток\" има опасност да спрат, или евентуално по-лошия вариант - да се случат свлачища, които биха довели до спирането на мините\", коментира председателят на миньорската федерация на \"Подкрепа\" Владимир Топалов. Според него поскъпването няма да доведе до повишаване цената на тока, както твърди Петкова. \nСпоред президента на КТ \"Подкрепа\" Димитър Манолов държавата трябва спешно да се намеси и да субсидира работата на въгледобивните предприятия, за да не се допуска колапс в енергетиката. Манолов добави, че проблемите на мините не трябва да се решават за сметка на топлоелектрическите централи, а да се търси комплексен подход. Той заяви, че ще продължат да се противопоставят на водената политика от държавата, ако не бъдат чути и не бъдат изпълнени исканията им. \nСпоред АИКБ исканото поскъпване на въглищата е несъстоятелно и напълно неприемливо.  \n    \n \t\n", "date": "2018.04.25", "title": " Протестиращи миньори освиркаха Теменужка Петкова"}
{"url": "http://www.duma.bg/node/165514", "text": "Истинска кулинарна фиеста очаква рок легендите \"Форинър\" (\"Foreigner\") при гостуването им в София за уникалния концерт на групата на 9 май от 20,30 ч. в \"Арена Армеец\". Сред многобройните апетитни изкушения, които включва дългият над 15 страници списък с изискванията на музикантите, са както гурме ястия и специалитети с агнешко, пуешко и сьомга, така и засукани и ефектни десерти като канелени рулца, шоколадови мъфини, плодов пудинг и различни мусове. Менюто изобщо не е изненадващо, предвид кулинарната страст и афинитет на сегашния фронтмен на \"Форинър\" Кели Хансен към отлично приготвената храна и здравословната кухня. Именно по негово изискване списъкът е обогатен и с полезни предложения като тайландска супа с кокосово мляко, три вида различни салати с риба тон и няколко зелени предястия със спанак, аспержи, авокадо и брюкселско зеле. Задължително на масата трябва да присъстват и 9 вида прясно изцедени сокове и смутита. Любимците на поколения меломани изрично са споменали, че изявяват желание да опитат и някои от най-прочутите български ястия. \nБилети за концерта на \"Форинър\" са на цени от 50 до 80 лв. и се продават в мрежата на Eventim в цялата страна, както и онлайн. ВИП пакети за събитието има на bileti365.com, уточниха от екипа на организатора на проявата \"Moko Solution\".   \n \t\n", "date": "2018.04.25", "title": "\"Форинър\" с 15 страници кулинарни изисквания за концерта в България"}
{"url": "http://www.duma.bg/node/165516", "text": "Яна Лозева подреди изложба под наслов \"Ела при мен\" в УниКредит студио в София, пл. \"Света Неделя\" 7. Тя е част от фестивала \"Фотофабрика\", който се осъществява с подкрепата на УниКредит Булбанк. Яна Лозева е завършила фотография в НАТФИЗ. Представителка е на новото поколение съвременни български фотографи. Не обича да говори за работите си, а ги оставя сами да разказват. Участва в интересни и нетипични проекти. Авторка е на запомнящи се, предимно меланхолични портрети. Добре позната е и с работата си в театъра и като авторка на книгата \"Дълго лято\".   \n \t\n", "date": "2018.04.25", "title": "Яна Лозева на фестивала \"Фотофабрика\""}
{"url": "http://www.duma.bg/node/165517", "text": "Художничката Мария Хийд от Швеция представя в столичната галерия \"Леседра\" \"Тайните на живота\" - акварел и графика. Изложбата, открита вчера в присъствието на авторката, ще остане в столичния арт салон на ул. \"Милин камък\" 25 до 23 май, научи ДУМА от Георги Колев.   \n \t\n", "date": "2018.04.25", "title": "Шведска художничка представя галерия \"Леседра\""}
{"url": "http://www.duma.bg/node/165520", "text": "Тазгодишният Европейски музикален фестивал ще събере на една сцена трима изявени български концертмайстори. Албена Данаилова, Димитър Иванов и Мони Симеонов ще обединят своя талант и майсторство в общ проект с Оркестъра на Класик ФМ радио и диригента Григор Паликаров. В програмата са подбрани шедьоври от световната цигулкова литература от Сен-Санс, Равел, Сарасате, Масне, Бетовен - вълнуваща и виртуозна музика, която ще разкрие индивидуалността на всеки от тримата солисти. Сред пиесите е и прекрасната творба \"Севдана\" от Георги Златев-Черкин, която ще бъде представена от Албена Данаилова. В края на концерта тримата цигулари ще премерят сили, редувайки се в една от най-предизвикателните пиеси, писани някога за цигулка - Фантазия \"Кармен\" от Сарасате. Събитието е днес, 25 април, от 19.30 ч. в зала \"България\", научи ДУМА от Ирена Данкова.  \nАлбена Данаилова е първата жена, която става концертмайстор на Оркестъра на Виенската държавна опера. Тя печели конкурса за престижния пост през 2008 г., а от 2010 г. е назначена за постоянно.  Носителка е на награди от конкурсите \"Тибор Варга\" и \"Виторио Гуи\" и е полуфиналистка на \"Чайковски\" в Москва. Наред с работата си като оркестров музикант Албена Данаилова има и успешна кариера като солист и камерен изпълнител.  \nДимитър Иванов е първи концертмайстор на Opern-und Museumsorchester във Франкфурт на Майн от 2008 г. Преди това, от 2005 до 2008 г., е бил концертмайстор на оркестъра на Teatro Lirico в Каляри, Сардиния. Роден в София, Иванов израства във Вюрцбург. Негови учители са проф. Григори Жислин (Вюрцбург), проф. Мириам Фрийд (Блумингтън/Индиана) и проф. Улф Валин (Берлин). Иванов е печелил награди от международните конкурси \"Андреа Постачини\", \"Родолфо Липицер\", \"Герхард Ташнер\". \nМони Симеонов е възпитаник на НУМТИ \"Д. Петков\" в Пловдив. Той заминава за Калифорния на 16 години, където учи с пълни стипендии в Eastman School of Music и Yale University. През 2007 г. получава предложение да започне докторската си степен в Университета на Южна Калифорния в Лос Анджелис в класа на Мидори, където става и неин асистент. Цигуларят музицира с Оперния и Камерния оркестър на Лос Анджелис, а в момента е и концертмайстор на Симфоничния оркестър на Калифорнийската столица Сакраменто. Свирил е под диригентството на Курт Мазур, Роберто Абадо, Валерий Гергиев, Джеймс Ливайн, Рикардо Мути и др. \n    \n \t\n", "date": "2018.04.25", "title": "Европейският музикален фестивал събира трима концертмайстори  "}
{"url": "http://www.duma.bg/node/165518", "text": "\"Толкова съм щастлива, че нашият нов албум \"Homage to Ella Fitzgerald\" вече е готов! Концертът с неговата премиера ще бъде на 25 април от 19 ч. в \"София лайв клуб\", с който започва и нашето национално турне \"С усмивка за Ела Фицджералд\". Това споделя известната джаз певица и перкусионистка Хилда Казасян. Обиколката включва седем града - след днешния концерт в София на 10 май музикантите гостуват в \"DeJaVu Club\" в Бургас, на 12 май в Дома на културата \"Борис Христов\" в Пловдив, на 13 май в Старозагорската опера, на 16 май в Дома на културата в Добрич, на 18 май в ДТ \"Стоян Бъчваров\" във Варна и на 19 май в Доходното здание в Русе. И този път Хилда ще бъде на сцената с изключителните музиканти и нейни приятели Христо Йоцов, Живко Петров, Димитър Карамфилов и Михаил Йосифов. Чакам ви с огромно вълнение и нетърпение на тези наши концерти, признава чаровната певица. Билети може да се купят в мрежата на Тикетпро и в залите на място. \n    \n \t\n", "date": "2018.04.25", "title": "Хилда Казасян тръгва на турне с новия си албум"}
{"url": "http://www.duma.bg/node/165576", "text": "\"Вярвам, че за зрителите изкуството е пиршество на форми и чувства, а за автора е самозабрава и благодарност към естеството и Бога. Европа се задъхва от културното си богатство - фолклор, поезия, архитектура, танц, а българското изкуство е нашето име пред света. Нещо, което не забравям, когато мои скулптури тръгват за същата Европа, Канада, Япония, Индия и остават там.\" Това споделя известният скулптор Ивайло Савов, който тази вечер представя изложба заедно с Хелен Зака (Елена Захариева) в столичната галерия \"Финес\" (ул. \"Христо Белчев\" 17). \nИвайло Савов е роден на 20 февруари 1961 г. в Русе. Завършил е керамика в Художественото училище в Троян и скулптура в Националната художествена академия в класа на проф. Димитър Бойков. Живее и работи в София. За първи път авторът показва свои творби през 1990 г. в Националната изложба \"Скулптура\" на \"Шипка\" 6 в столицата и в Galerie Lehalle в Париж. Следват изяви в арт салони у нас, в Швейцария, Австрия, Белгия и др. През 2000 г., след конкурс в Женева, Савов създава монументалната бронзова скулптура \"Ликорна\" (еднорог), която символизира духовната чистота в западноевропейската митология. От 2004 г. скулпторът работи с престижната аукционна къща \"Отел де Вонт\" в Женева. Той е сред малцината съвременни художници, които са имали в продължение на близо 20 години постоянна експозиция в швейцарската \"Zabbeni Gallery\". В салоните й, които се намират в Женева, Веве и Берн, неговите скулптури са представяни редом с произведения на Джакомети, Ботеро и Модилияни. Творби на Ивайло Савов може да се видят и в най-големия портал за изобразително изкуство в света -  . Ивайло Савов е от водещите имена в съвременната българска скулптура. Негови произведения са притежание на Националната художествена галерия в София и на частни колекции в 28 държави. Прочутият скулптор Владимир Гиновски, автор на паметника на св. св. Кирил и Методий пред Народната библиотека в София, казва за него: \"Интелигентността в скулптурата се изразява в пластиката и богатото въображение. С тези качества е озарен в цялото си творчество Ивайло Савов. Изключително съвременен - с плътна и жива форма, с лек флирт с цвета, който го родее с ранните периоди на всички големи епохи - Египет, Гърция, Ренесанса... Не е нужно да му се желае успех, той е реализиран в пълния смисъл.\" \nИвайло Савов се представя за първи път тази година в столичната галерия \"Финес\". Това е и първата му съвместна изложба с Елена Захариева, неговата вдъхновителка в изкуството. Тя работи с техника монотипия и създава поредица от съвременни графични и цветни композиции. Родена е в София. Завършила е Художествена академия в Париж и френска филология в Софийския университет. Излага свои работи в галерия \"Valer\" и галерия \"Savov\" в София. \nИвайло Савов \nХелен Зака, \"Сървета\" \nХелен Зака, \"Огледало\" \n    \n \t\n", "date": "2018.04.25", "title": " Пиршество на форми и чувства в галерия \"Финес\" "}
{"url": "http://www.duma.bg/node/165519", "text": "Документална изложба за работата на именития композитор Панчо Владигеров с немския режисьор Макс Райнхард ще бъде открита днес, 25 април, от 18 ч. във фоайето на зала \"България\". Експозицията \"Райнхард - Владигеров. Взаимовлияния и проекции\" е представена от къщата музей \"Панчо Владигеров\" в София и е част от програмата на Европейския музикален фестивал 2018. Изложбата разкрива детайли от малко познат период от творческата биография на композитора, когато той живее и работи в Германия. В нея са събрани материали, които припомнят за достойното присъствие на българския класик в кръга на европейския интелектуален елит на XX в. \nПрез 1914 г. Панчо Владигеров постъпва в Държавното висше училище в Берлин и продължава обучението си в Академията по изкуствата. От 1920 до 1932 г. той работи като композитор и музикален ръководител в театрите на забележителния немски режисьор Макс Райнхард в Берлин и Виена. По музика на Владигеров в Дойчес театер в Берлин са поставени спектаклите \"Цезар и Клеопатра\", \"Сънна игра\", \"Юдит\", \"Тебеширеният кръг\", \"Много шум за нищо\" и др., а във Виенския \"Театер ин дер Йозефщад\" се играят \"Венецианският търговец\" и \"Хуарес и Максимилиан\", също по музика на българския творец. От този период в немските и австрийските архиви са запазени оскъдни данни, а настъплението на фашизма и войната заличават много от документите. Нотните ръкописи, събирани и грижливо пазени в архива на композитора, са свидетелствата на това време и неговите проекции в музикалното и театралното изкуство в България.  \nКонцепцията на изложбата е осъществена от творческия екип Надя Сотирова и Светлана Авдала, а художественото оформление е дело на Ивелина Велинова и Стоян Бунджулов. Изложбата ще продължи до 14 май.   \n \t\n", "date": "2018.04.25", "title": "Взаимовлияния и проекции на Панчо Владигеров и Макс Райнхард"}
{"url": "http://www.duma.bg/node/165557", "text": "Финансирането на психиатричната помощ не стига дори за оцеляването й, за нея са отделени едва 2% от общите разходи за лечение. Това каза проф. Петър Маринов от Асоциацията на експертите по психично здраве. По думите му психиатрията е в клинична смърт. Защитените жилища \"кретат\", помещават се в дворове на болници, а някои психиатрични центрове се намират в сградите на складове, твърди специалистът. \nЛипсва подкрепа за психичноболните хора след изписването им от болницата, липсват дневни центрове, социални работници, услуги за ресоциализация на пациента, както и подкрепа за семейството на болния, каза Теменужка Коларова от Асоциацията на семействата за партньорство в психиатрията. По думите й липсата на подкрепа за пациентите води до поява или повишаване на суициден риск. По думите й финансовата подкрепа от държавата на психичноболен човек е 133-145 лв. \nОбидно е да се отделят \"жълти стотинки\" за психиатричните стационари, каза депутатът Нигяр Джафер. Тя подчерта, че не само финансирането е проблем, а трябва да се промени отношението на обществото и на институциите към психичноболните, както и условията за трудовата рехабилитация. Джафер се ангажира проблемите на болните да бъдат обсъдени в заседание на парламентарната комисия по здравеопазване. \n    \n \t\n", "date": "2018.04.25", "title": "Финансирането на психиатричната помощ е мизерно, твърдят специалисти "}
{"url": "http://www.duma.bg/node/165558", "text": "\nНа 13 април на магистрала \"Тракия\" стана тежък пътен инцидент. 6 души загубиха живота си при катастрофата. Управляващите анонсираха законови изменения, които предвиждат коланите да станат задължителен атрибут в автобусите у нас. \nОтидохме до Централната автогара в София и се поинтересувахме какво мислят пътуващите по темата. Ето какво ги попитахме: \n- Безопасни ли са междуградските автобуси в България? \n- Трябва ли слагането на колани да бъде задължително и за автобусите? \n \nНадие, пътува към Шумен: \nИма и качествени автобуси, но има и такива, които задължително трябва да се обезопасят. Като цяло не съм доволна от транспорта. Задължителното слагане на колани е доста добра идея.    \nКрасимир, пътува към Сливен: \nВсеки човек избира сам за себе си дали да слага колан, когато пътува. В крайна сметка всеки отговаря за собствения си живот.  \nВероника, пътува към Хасково: \nДа, аз пътувам често и мисля, че са обезопасени достатъчно. Колани трябва задължително да се слагат. Пак няма гаранция, че ще се предотвратят смъртните случаи, но е по-добре.  \nМилена, пътува към Смолян: \nАз лично не съм пътувала от години и не съм компетентна по темата. Според мен коланите в автобусите трябва да се слагат задължително. Много по-безопасно е.   \nИгор, пътува към Благоевград: \nМисля, че са безопасни, но трябва да има wi-fi. По принцип колани трябва да се слагат, но е изключително неудобно, когато си с него, защото самите автобуси са тесни.  \nКатя, пътува към Бургас: \nСпоред мен автобусите ни са достатъчно безопасни. Колани би трябвало да се слагат, но последния път, докато пътувах, ми направи впечатление, че няма нито един колан на седалките в автобуса.  \nЦветана, току-що пристигнала в София: \nМнението ми за междуградските автобуси в България е добро. Има известна опасност, но такива неща има навсякъде по света. Коланите не трябва да са задължителни - понякога е по-добре да избягаш по-бързо, а коланът би затруднил евакуацията. Може би в някои случаи би предпазил, но в повечето - не.     \n \t\n", "date": "2018.04.25", "title": "Анкета: Задължителни ли да са коланите в автобусите"}
{"url": "http://www.duma.bg/node/165562", "text": "\"Спортът в антична Тракия\" е името на изложбата, организирана от Националния археологически институт с музей (НАИМ) при БАН. Тя е по повод избора на София за Европейска столица на спорта 2018. Още в древността спортът е бил задължително занимание на хармонично развитата личност. Оттам и крилатата фраза на поета Ювенал \"Здрав дух в здраво тяло\", напомни на пресконференция вчера доц. д-р Людмил Вагалински, директор на НАИМ. Тази изложба представя находки и нови данни за спортната култура във всекидневието на древните траки, която не е била само мода, но и средство за пропаганда на отделните градски управи, заяви кураторът на експозицията Петя Андреева. Сред акцентите на изложбата са т.нар. железни стригили, използвани от атлетите за почистване на телата им, открити от археолога Георги Китов в гробницата на Севт III в могилата Голяма Косматка край Шипка. Посетителите може да видят и уникален златен пръстен-печат с изображението на атлет от края на V век пр. Хр., сферичен бронзов съд, мраморна глава на спортист и др. С разрешение на Националния музей в Рим в експозицията са включени снимки на най-известните статуи на атлети и едно от най-достоверните римски копия на известната скулптура \"Дискобол\" на Мирон.  \nАврелий, син на Фронтон от Аугуста Траяна, е единственият олимпийски шампион от нашите земи в антична Тракия. Това може да научи човек от изложбата, която подсказва и друго - че и в древността, и сега спортът е еднакъв - едни правят пари от него, други го използват за политически цели.  \nИзложбата е с подкрепата на Министерството на културата и 15 музея от страната и ще бъде отворена за посещения от 25 април до 2 септември т.г. в залата за временни експозиции на Националния археологически музей.  \n   \n \t\n", "date": "2018.04.25", "title": "БАН с изложба \"Спортът в антична Тракия\""}
{"url": "http://www.duma.bg/node/165560", "text": "След двуседмично издирване вчера бе открит избягалият затворник Георги Танчев-Манджата. Беглецът е задържан от пловдивската полиция около 12 ч. на бул. \"Мария Луиза\" в апартамент на свой приятел, който също има криминално досие. \nТанчев, по прякор Манджата, излежаваше поредна присъда за наркоразпространение при общ режим и с право да работи в Пловдив. На 10 април той не се прибра от работа в затворническото общежитие и оттогава бе обявен за общонационално издирване. В момента е в затвора, каза директорът на ОДП в града Антанас Илков. Танчев не е оказал съпротива. В операцията по залавянето са участвали криминалисти от 3 и 4 РПУ в Пловдив. \nПредстои Районната прокуратура да повдигне обвинение спрямо Георги Танчев, за което е предвиден до три години лишаване от свобода.     \n \t\n", "date": "2018.04.25", "title": "Откриха избягалия затворник в Пловдив"}
{"url": "http://www.duma.bg/node/165561", "text": "С няколко свои изпълнения оркестърът за народна музика към БНР поздрави финансовия министър Владислав горанов вчера. Музикантите избраха нетрадиционен подход, за да поискат увеличаване на бюджета на обществената медия, за да могат да бъдат повишени и заплатите им. \nТворците от музикалните състави на Българското национално радио продължават с протестите си. След акцията си пред БНР, вчера те се събраха пред Министерството на финансите. Около 200 души от Смесения хор, Симфоничния оркестър, Биг Бенда и Оркестъра за народна музика се събраха пред сградата на министерството с надежда да получат увеличение на заплатите, които са най-ниските в България. \nГенералният директор на БНР Александър Велев вече заяви, че корекция на бюджета е необходима, за да се повишат заплатите и да се запазят музикалните състави на радиото. Проблемът със заплатите на музикантите от националното радио ще бъде обсъден на извънредно заседание на парламентарната комисия по култура и медии в четвъртък. Поканена е и председателката на парламентарната бюджетна комисия Менда Стоянова.   \n \t\n", "date": "2018.04.25", "title": "Музиканти от БНР искат пари от Горанов с песни"}
{"url": "http://www.duma.bg/node/165563", "text": "Общинският съветник от БСП в София Иван Таков предложи вчера Общинската полиция да следи за нарушения на наредбата за преместваемите обекти и рекламните елементи след работно време. Нуждата от допълнителен контрол е заради препълването на парковете и градинките след 17 ч. с амбулантни търговци, незаконни колички за продажба на различни храни и други преместваеми обекти. Ограничението на незаконните обекти и реклами е заложено в промените на Наредбата за преместваемите обекти, за рекламните, информационните и монументално-декоративните елементи и за рекламната дейност на територията на Столичната община. Вчера тя бе обсъдена в комисията по околна среда. Предложения по документа могат да се дават до 10 май.  \nСпоред главния архитект на София Здравко Здравков новият документ ще ограничи рекламите и ще въведе по-строги правила в разполагането на различни обекти като колички за сладоледи и царевица, хладилници през магазини, зимни градини и подиуми пред заведения. Той обеща, че рекламите по покривите на сгради на площад \"Народно събрание\", Ларгото или площад \"Св. Неделя\" ще бъдат премахнати. 50 000 лева глоба ще отнесе пък рекламираща се фирма, която е брандирала цял блок в София.  \n    \n \t\n", "date": "2018.04.25", "title": " БСП предлага и Общинска полиция да следи за незаконни обекти в парковете"}
{"url": "http://www.duma.bg/node/165564", "text": "На вчерашното заседание на Националния съвет за тристранно сътрудничество социалните партньори отново не постигнаха съгласие относно \"вноса\" на работници от трети страни. На заседанието бе обсъдено предложението за промени в Закона за миграцията и трудовата мобилност. КТ \"Подкрепа\" възрази срещу промените, свързани с отпадането на задължителния пазарен тест и възможността за внос на сезонни работници от трети страни, КНСБ обаче подкрепиха проекта за промени. \nОт КТ \"Подкрепа\" смятат, че промените ще доведат до социален дъмпинг. Ваня Григорова от синдиката цитира данни за ръст на заявленията за внос на тайландски масажисти. От колко тайландски масажистки има нужда българската икономика, попита тя. Григорова бе категорична, че отново ставаме свидетели на поръчково законодателство, което не е преминало през обсъждане в НСТС. Според синдикалистката масов внос на работници ще доведе до замразяване или забавяне на увеличението на трудовите възнаграждения. Освен социалния риск, има риск и за националната сигурност, смята Григорова. Тя се обоснова с предпоставките за прояви на ксенофобия, организирани нападения от страна на крайно десни формации и организиране на гета, каквито вече има в Западна Европа. Това, по думите й, ще се случи при внос на 500 хил. души от трети страни. Става въпрос за 300 хил., каза вицепремиерът Валери Симеонов, който председателства заседанията на НСТС. \"Вие заобикаляхте законите, като прокарахте през депутати промени, които са извън духа на законопроекта\", упрекна го Григорова. \nОт КТ \"Подкрепа\" са категорични, че проектът за правилника за прилагане на Закона за миграция и трудова мобилност създава опасност от сериозен социален дъмпинг. \nЛипсва и цялостна оценка на въздействието. Няма становище на дирекция Модернизация на администрацията към Министерски съвет. \nПрактиката до момента показва, че не е пренебрежим броят на случаите, в които некоректен работодател иска да внесе работници от трети държави. Не са рядкост и случаите, в които няма доказателства, че в България няма кадри, които биха заели свободните позиции.   \n \t\n", "date": "2018.04.25", "title": "Социалните партньори не се разбраха за вноса на работници от трети страни "}
{"url": "http://www.duma.bg/node/165572", "text": "Хаос цари в администрацията на район \"Младост\" след ареста на кмета Десислава Иванчева преди седмица. Заради липсата на официален неин заместник няма кой да подписва документи, да обслужва граждани, да разпореди плащане на заплати. Зам.-кметът Владимир Клисуров е отказал да стане и.д. кмет, след като бе посочен от задържаната Десислава Иванчева в заявлението й за платен отпуск. \nДУМА научи от свои източници, че кметът на София Йорданка Фандъкова действително е издала заповед чрез главния архитект Здравко Здравков, с която дава повече правомощия на Иванчева, отколкото имат останалите районни кметове. Така тя е можела да спира строителни преписки. Това предположение направи преди дни и бившият столичен кмет Стефан Софиянски.    \n \t\n", "date": "2018.04.25", "title": "Хаос в \"Младост\" след ареста на Иванчева "}
{"url": "http://www.duma.bg/node/165565", "text": "Колко струваха аплодисментите за г-н Борисов, попита международният секретар на Младежкото обединение в БСП Николай Бериевски. Въпросът му е във връзка с твърденията, че на Европейската младежка конференция гостите са били инструктирани да пляскат на българския премиер и политиците от ЕС. Възмутително е, че млади хора бяха организирани да ръкопляскат на премиера и лекторите, а не да покажат своите проблеми, коментира депутатът от БСП Георги Свиленски. Бериевски припомни, че един от приоритетите на българското председателство е бъдещето на Европа и младите хора. \"По какъв начин той бе спазен, при положение че на тази конференция дори не се даде думата на младите хора? На практика това, което се случи на Европейската младежка конференция, е, че млади хора бяха използвани за статисти в спектакъла на правителството\", коментира социалистът. \n\"Младите хора можем да си вземем думата, имаме какво да кажем и можем да дадем смислени идеи как да се развива младежката политика в България и Европа\", добави секретарят на МО Мина Кутева. Тя подчерта, че идеята на диалога е двете страни да се изслушват. Взехме думата, но не бяхме чути от управляващите, обобщи тя. Свиленски отбеляза, че когато в парламента се внасят закони, насърчаващи политиките за решаването на проблемите на младите хора, те се отхвърлят от мнозинството и отношението им е същото като към младите хора на събитието.   \n \t\n", "date": "2018.04.25", "title": "Младите питат колко струват аплодисментите за Борисов"}
{"url": "http://www.duma.bg/node/165569", "text": "БСП в пловдивската община Марица е категорично е против тегленето на нов заем в размер на 6 млн. лева. \"Несъстоялото се обсъждане на предложението в комисиите на Общинския съвет, включително и в тази по бюджет и финанси, е грубо нарушение на Закона за местното самоуправление и правилника на общината. Това е и една от причините БСП да поиска отлагане на точката, а след това да напусне заседанието при нейното гласуване\", заяви лидерът на общинската организация на левицата Виолета Христодулова. Според нея няма заявени ясни приоритети, липсва информация кои улици ще бъдат ремонтирани с кредита, няма отговор защо не е  кандидатствано по програми на ЕС и други донори за финансирането на проектите.  \n\"Ясно заявихме, че не сме против изграждането на детски градини и ясли, но това трябва да става след разчет на потребностите, а не да построим нещо, а после да го дострояваме. Обяснението на кмета Иванов, че направеното било видно, не е достатъчно, защото всяко нещо има цена и хората трябва да знаят как са разходвани средствата.\", категорична е  Христодулова.  \nУправляващите искат да натоварят жителите на общината с  пореден  заем, а не са готови дори технологично с предложенията, е мнението на социалистите. Не искаме тихомълком да се изтегли кредит, без да е ясно за какво конкретно ще бъде похарчен, защото връщането му ще става от всеки жител на общината в следващите 10 години, категорични са съветниците от БСП.   \n \t\n", "date": "2018.04.25", "title": "БСП в Марица против тегленето на нов заем"}
{"url": "http://www.duma.bg/node/165566", "text": "В подкрепа на позицията на Европейския младежки форум изразяваме своето дълбоко разочарование от проведената между 16 и 19 април 2018 г. в София Европейска младежка конференция в рамките на VI цикъл на Структурния диалог в ЕС. \nБългария като държава, която председателства Съвета на ЕС, бе домакин на събитието. Основната цел на конференцията бе млади хора от цяла Европа да дискутират с представители на националните правителства и ЕК политики, които да се превърнат в опора за изготвянето на Европейската стратегия за младежта. Този процес цели овластяването на младите хора в Европа чрез осигуряването на прякото им участие в оформянето на политики, касаещи тяхното развитие.   \nПо време на конференцията младите бяха лишени от възможността да говорят на равни начала с политическия елит на България. Вместо това те бяха поставени в ролята на зрители на правителствената постановка, която Министерството на младежта и спорта подготви за тях. Националният младежки форум и Европейският младежки форум, които трябваше да вземат активно участие в организацията на събитието, в действителност бяха изключени от процеса на взимане на решения. Това лиши събитието и всички заинтересовани страни от опит и експертиза в сферата на политиките за младежта. Традиционната конференция в рамките на всяко председателство на Съвета на ЕС бе запомнена с абсолютното потъпкване на основните принципи на Структурния диалог - овластяването на младите чрез осигуряването на възможност те да бъдат включени в процеса на взимане на решения и да комуникират на равни начала с представителите на властта в страната. \nНие, от МО в БСП, твърдо заставаме срещу действията на правителството и Министерството на младежта и спорта в частност. Вярваме, че това поведение на управляващите показва на младите хора в страната и Европа, че правителството ни не желае да ги приеме като равнопоставени в процеса на взимане на решения. Искаме незабавно обяснение и последващи мерки от страна на отговорните за случилото се по време на конференцията. \nДействията на правителството не доказват по никакъв начин, че то работи в посока на един от поставените приоритети в рамките на българското председателство на Съвета на ЕС \"Бъдещето на Европа и младите хора\".  \nЗа нас оформянето и защитаването на младежки политики означава взимане на конкретни мерки за подобряването на условията за живот и развитие на младите в България. През последните месеци ПГ \"БСП за България\" внесе редица законопроекти, касаещи теми като равния достъп до култура на всички млади хора в страната и по-добрите условия за кредитиране на студенти и докторанти. От страна на управляващото мнозинство и изпълнителната власт тези законопроекти бяха посрещнати с липса на заинтересованост, абсолютен отказ от конструктивен диалог и отхвърлени без каквито и да е състоятелни аргументи.   \nВярваме, че България заслужава много по-добро управление, което да докаже, че младите хора наистина са приоритет на политическия елит. Настояваме за незабавни действия от страна на правителството в посока устойчива промяна в оформянето и защитаването на политиките за младежта!   \n \t\n", "date": "2018.04.25", "title": "На Младежкото обединение в БСП  "}
{"url": "http://www.duma.bg/node/165570", "text": "Цветан Цветанов получи грамота и почетен плакет от Комисията по досиетата за \"приноса му за публичното разкриване на архивите на Държавна сигурност и комунистическите тайни служби\". Това стана на вчерашната конференция \"Документите на комунистическите тайни служби - реалност, образование и памет\". Грамоти получиха и ексдепутатите от десницата Мартин Димитров и Петър Славов. Шефът на комисията Евтим Евтимов пък се впусна да разказва как през 2007 г. звеното започнало работа само с един лист хартия, но с много труд и упорство е успяла да изгради големия си архив. Голямата ни амбиция остава дебатът за принадлежността на българските граждани към ДС да не се води само в комисията, но и сред обществото, заяви той. \nДанни от национално представително проучване на \"Екзакта груп\", които бяха представени от Лидия Йорданова, показват, че 24% от българите се интересуват от работата на Комисията по досиетата и изследванията на документите на ДС. Всеки втори смята, че комисията трябва да продължи да работи, на противното мнение са 23%. 56% на сто смятат, че резултатите от работата на Комисията по досиетата трябва да са публични и делът им расте в годините, отчете още Йорданова.     \n \t\n", "date": "2018.04.25", "title": "Комисията по досиетата се натегна на Цветанов"}
{"url": "http://www.duma.bg/node/165568", "text": "Днес председателят на НС на БСП Корнелия Нинова и лидерът на столичните социалисти Калоян Паргов ще участват в тържествено честване на 70-aта годишнина от учредяването на Коларовската районна партийна организация и 30 години от създаването на Районните партийни организации \"Сердика\", \"Надежда\" и \"Връбница\". На тържественото събрание-концерт сред гостите ще бъдат народни представители от \"БСП за България\" и общински съветници от левицата. \nСъбитието, организирано от районните съвети на БСП \"Сердика\", \"Надежда\" и \"Връбница\", ще се състои от 18,30 часа в Синдикалния дом на културата на транспортните работници в България, клон София (бившето кино \"Освобождение\", бул. \"Мария Луиза\" №106).   \n \t\n", "date": "2018.04.25", "title": "ПРЕДСТОЯЩО"}
{"url": "http://www.duma.bg/node/165571", "text": "Неяснотите около ареста и обвинението на кмета на столичния квартал \"Младост\" Десислава Иванчева се задълбочават. След като преди ден адвокатът й Марин Марковски посочи несъответствия в показанията на сочения за посредник бивш кмет на района Петко Дюлгеров, се оказва, че столичният кмет Йорданка Фандъкова е издала заповед към главния архитект Здравко Здравков, с която се дава възможност да се увеличат правомощията на Десислава Иванчева и тя да може да спира строителни преписки. За такава възможност предположи преди дни и бившият кмет на София Стефан Софиянски. \nАбсурдната ситуация продължава и с липсата на яснота, кой ще поеме работата на Иванчева. Зам.-кметът Владимир Клисуров е отказал да стане и.д. кмет на района, след като бе посочен за титуляр от Иванчева в заявлението й за платен отпуск. Вторият зам.-кмет Румен Русев се е съгласил да заеме мястото й, но самата Иванчева едва ли ще го упълномощи, тъй като името му бе замесено в схемата за отстраняването й. В момента в районната администрация цари хаос и на практика тя не функционира. Няма кой да подпише и документите, за да може служителите да си вземат заплатите. \nМеждувременно председателят на антикорупционната комисия Пламен Георгиев продължи да се заплита в обяснения за причини за забавянето на подкупа. Според него кметицата била на почивка и това наложило отлагане на предаването на подкупа и ареста й. По думите му Иванчева и заместничката й Биляна Петрова си позволявали \"доста глезотии\" и затова антикорупционният орган започва да им прави пълен финансов анализ. \"Ще проверим всички банкови сметки, всички придобити от тях имоти в България и в чужбина\", каза Пламен Георгиев. \nЗащитниците на Иванчева продължават да твърдят, че някой умишлено е подхвърлил парите в колата на кметицата. Пиарът на районното кметство Петър Кърджилов заяви, че прокуратурата не разполага със специални разузнавателни средства, в които Иванчева да иска подкуп, а цялата акция е постановка. Екипът на района провеждал собствено разследване, защото не вярва на специализираната прокуратура и на Комисията за отнемане на незаконно придобито имущество.     \n \t\n", "date": "2018.04.25", "title": "Неяснотите около Иванчева се задълбочават  "}
{"url": "http://www.duma.bg/node/165522", "text": "\nНа 20 март 1933 г. тревожна вест обхваща цялата страна - предния ден безследно изчезват четирима младежи, тримата от които студенти в Учителския институт в Шумен: Димо Пенчев Георгиев, 23-годишен, от с. Езерче, Разградско; Мара Балева Литова, 22-годишна, от с. Махалата, Плевенско; Цвята Христова Кънчева, 27-годишна, от с. Горни Дъбник, Плевенско, и войникът ефрейтор Христо Николов Капитанов от 3-ти инж. полк, 22-годишен, от Бургас. Пресата е пълна с протести от техните родители и близки, от техни колеги, от народни представители и обществени организации. Към правителството и Народното събрание летят допитвания и недоволство за беззаконията в страната. Но  всичко е забулено в мъгла става обществено известно едва след 9 септември 1944 г., 12 години по-късно. \nЧетиримата младежи са съставът на антимилитаристична група (АМИ-ядка) към Военната комисия на ОК на БКП в Шумен, ръководена от учителя Деню Попов. Те не носят пистолети, автомати и бомби. Тяхната задача е мирна: както в гимназията, да продължат разпространението на  прогресивната, но забранена тогава литература; главно да разясняват сред войсковата младеж опасността от надвисналата Втора световна война.   \nНо срещу подобна дейност, която под ръководството на БКП се развива в цялата страна, властите вземат крути мерки. В армията се изгражда специален профашистки орган за борба с противодържавни учения, т. нар. Продуч. И много скоро АМИ-ядката попада в полезрението на шуменския Продуч, който действа активно. \nНа 18 март 1933 г., след обяд, двама офицери и двама фелдфебели от \"Продуч\", всички в цивилно облекло, но въоръжени с пистолети, проследяват събралите се четирима младежи в Кьошковете, нападат ги брутално и ги отвличат с файтони в гората на платото \"Илчов баир\", където през нощта    по особено мъчителен начин ги избиват и заравят...  През август-септември същата година в Шумен се провежда голям съдебен военен процес срещу 59 души. Поискани са 22 смъртни присъди, между които и на вече убитите четирима младежи... Едва след 9 септември, през 1945 г., убийците са разкрити и съдени, но получават нищожни наказания. Същата година костите на студентите са извадени от неизвестните дотогава гробове, където били заровени, а след това препогребани в родните им места. Костите на войника Христо Капитанов обаче били изоставени, тъй като за него произволно, без каквито и да било доказателства, тръгнал слух, че е предател на останалите. Уликата остава и след  разкриване на убийците, тъй като по време на съдебния процес един от тях в отговор на въпрос заявил, че както било уговорено, Капитанов подал сигнал с шапка, че групата се е събрала, и те били арестувани. За съжаление това наивно обяснение било прието за по-вярно от факта, че убийците, заедно със студентите, удушават и Капитанов.  \nПрез 1983 г. по инициатива на ОС НА ДКМС  със секретар Кр. Костов на лобното място на убитите по проект на арх. В. Колев заслужено се издига подходящ паметник. За съжаление отново се приема слухът, че Христо Капитанов е предател, нещо повече -  обявен е за агент провокатор В резултат на това върху паметника не се изписва неговото име, не се поставя и негов барелеф, както това е направено за другите. \nПрез 1987 г. по решение на ЦК на БКП Христо Капитанов е реабилитиран, което се приема положително от ОК на БКП в Шумен и Бургас. В родния си град той е обявен за активен борец срещу фашизма и капитализма, на негово име е кръстена една улица в града. Пак тогава по решение на местното държавно и партийно ръководство в Шумен, в присъствието на Деню Попов, отговорник за АМИ-ядките, Капитанов също е реабилитиран, като е решено до 18 март 1988 г. неговото име да бъде изписано на паметника, както и поставен негов барелеф. На практика обаче решението не е изпълнено.  \nПрез септември 2012 г. по инициатива на младите социалисти в Шумен се постигна договореност несправедливото обвинение да бъде официално отменено и оповестено при отбелязване 80-годишнината от гибелта на четиримата младежи. Но за изненада на многолюдното предизборно тържество на БСП, състояло се по този повод на лобното място вечерта на 27 април 2013 г.,  въпреки че името на Капитанов бе изписано след другите, което не бе съобщено, нямаше и барелеф,  \n  не бе казано, че той не е предател нито пък, че е реабилитиран като герой. \nОбщинска конференция на БСП в Шумен от 8 ноември 2013 г., като взе предвид, че Капитанов посмъртно е реабилитиран, отново реши костите му бъдат извадени от полицейския трап, а през март 2014 г. да бъдат погребани край паметника. Но пак нищо не бе направено. Дори през последните години тези първи жертви срещу Втората световна война бяха забравени. Паметната плоча, посветена на тях, в Шуменския университет бе премахната, мероприятия в тяхна чест не се провеждаха нито в града, нито в гарнизона.  \nПохвално е, че Антифашисткият съюз и младежкото звено към БСП в Шумен на 18 март 2018 г. организираха скромно поклонение в чест на 85-годишнината от гибелта на четиримата младежи, но нали тези герои не са само техни, те са народни герои и почит към тях следва да отдаде широката общественост. Трябва друг подход, обърнат с лице към всички граждани. В тази насока следва да преустрои своята работа общинският съвет на БСП, а не да я предоставя на други. Време е шуменската и бургаската общественост, особено ректоратът и студентите от Шуменския университет \"Епископ Константин Преславски\", учителите и учениците, както и шуменското войнство да почитат героите от своето минало, защото те са на всички ни. Повтарям: героите са на всички ни. Без тях, без техния величав пример на любов към родината на мястото им шумно ще се настанява циничната реклама на фашизма - Луков марш.  \n    \n \t\n", "date": "2018.04.25", "title": " Четиримата  "}
{"url": "http://www.duma.bg/node/165521", "text": "1744 - УМИРА АНДЕРС ЦЕЛЗИЙ, ШВЕДСКИ ФИЗИК И АСТРОНОМ (Р. 1701 Г.). Предлага скалата за измерване на температурата спрямо тройната точка на водата, която впоследствие получава неговото име - градус Целзий. Професор, участва в експедиция за измерване формата на Земята, пръв изследва светлината на звездите. На деветата генерална конференция по мерки и теглилки през 1948 г. температурната скала e преименувана в негова памет на скала по Целзий. 1874 - РАЖДА СЕ ГУЛИЕЛМО МАРКОНИ, ИТАЛИАНСКИ ФИЗИК, БАЩА НА РАДИОТО (УМИРА 1937 Г.). Носител на Нобелова награда за физика. Изобретател с голям принос в областта на радиотехниката, основател на Радио Ватикана. Регистрира безжична телеграфна и сигнална компания, патентова радиоантената, открива първата трансатлантическа радиосвързочна служба. Когато умира на 20 юли 1937 г., в негова чест всички радиостанции в света преустановяват предаванията си за 2 минути. 1917 - РАЖДА СЕ ЕЛА ФИЦДЖЕРАЛД, АМЕРИКАНСКА ПЕВИЦА (УМИРА 1996 Г.). Наричат я първата дама на джаза. Притежава уникален глас с диапазон от три октави, който превръща в съвършен музикален инструмент. Работи с велики джазови музиканти като Оскар Питърсън, Франк Синатра, Бени Картър, Дюк Елингтън, Нат Кинг Коул и др. Особено плодотворно е сътрудничеството й с \"краля на джаза\" Луис Армстронг-Сачмо, който е и неин музикален учител. Дискографията й включва над 1500 заглавия. 1962 - В БУРГАС СЕ РАЖДА ПЕТЯ ДУБАРОВА, ПОЕТЕСА (УМИРА 1979 Г.). Публикува за първи път в сп. \"Родна реч\", когато е на 14 години. Творчеството й включва стихотворения, импресии, есета, кратки разкази. Самоубива се на 17-годишна възраст, в началото на един твърде обещаващ творчески път. 1974 - РЕВОЛЮЦИЯ НА КАРАМФИЛИТЕ В ПОРТУГАЛИЯ. Група офицери, организирани в Движение на въоръжените сили, се изправят срещу наследника на диктатора Антонио Салазар - Марсело Каетано, и фашисткия характер на управлението. Названието на революцията произхожда от нейния символ - карамфила, тъй като в дулата на оръжията на участващите войници са били поставени карамфили и революцията приключва без жертви. 2005 - БЪЛГАРИЯ ПОДПИСВА ДОГОВОР ЗА ПРИСЪЕДИНЯВАНЕ КЪМ ЕС. От българска страна документът е подписан от премиера Симеон Сакскобургготски, президента Георги Първанов, министъра на външните работи Соломон Паси и министъра по европейските въпроси Меглена Кунева. Церемонията е в Ноймюнстерското абатство и е открита със слово на премиера на Люксембург Жан-Клод Юнкер. \"Мистерията на българските гласове\" изпълнява химна на Европа - Одата на радостта. След като и Румъния подписва на този ден договора, датата, определена за присъединяване на двете страни, е 1 януари 2007 г.   \n \t\n", "date": "2018.04.25", "title": "Датата"}
{"url": "http://www.duma.bg/node/165523", "text": "Широко разпространено е схващането, че изборният процес е просто способ да бъде получено мнението на гражданите относно това на кого е необходимо да бъде делегирана властта и всъщност каква политика гласоподавателите предпочитат да бъде реализирана. Но подобен възглед изпуска предвид социалната динамика, която реално се случва в действителността. \nРолята на изборите в едно рационално общество не е едно и също със ставалото в по-ранните общества чрез съветването с оракула или свещеника или пък подчиняването на кралския указ. \nСъщността на демократическия процес за приемане на решения не е в избора, извършен чрез пускането на бюлетините в урните, а в идеите, които се появяват в публичното пространство в периода между изборите. Избирателите не са перфектното съдийско жури, което загребва от кладенеца на мъдростта своето решение, тоест избраният от гражданите политически курс е \"правилният\"! Както като отделни индивиди, така и като интегрално общество те търсят истината, или поне са длъжни да я търсят, ако са рационални. Те се опитват, макар и с грешки, да обяснят света и по този начин да създадат възможност за неговото усъвършенстване. В частност, на изборите гражданите не се занимават със синтез на решенията на свръхчовешкото същество - \"общество\". Те избират какви експерименти да бъдат предприети по-нататък и (най-вече) от какви насоки на социалния инженеринг да се откажат. Понеже вече практиката е отхвърлила предположенията, че те са най-добрите. Изразените от политиците в предизборните им кампании техни политически платформи (в общи контури и в детайли), са именно тези  предстоящи социални експерименти \nПринципът на пропорционалното представителство често бива защитаван на това основание, че води до коалиционни правителства и компромисен курс. Но - не само според мен, - в компромисите, които по дефиниция представляват смес от курсовете на участващите страни, е налице незаслужено висока репутация. Безусловно те са за предпочитане пред прякото насилие при сблъсък между политическите групи с различни възгледи, но въобще те са лоша политика. Големият дефект на пропорционалното представителство се заключава в това, че третата по величина партия, а често и партия с още по-малка численост получава в законодателното събрание несъразмерна власт. Ето как се получава това. Много рядко (в която и да е система, в която има елементи на пропорционално представителство), става така, че абсолютното мнозинство от гласовете е получено само от една партия. Това означава, че ако в законодателния орган парламентаристите са избрани пропорционално на подадените гласове, нито един закон не би бил одобрен, ако някои партии не се обединят при гласуването с тази цел, както и никакво правителство не би било сформирано, ако някои от партиите не образуват коалиция. \nПонякога това се удава на двете най-големи партии, но този вариант обикновено се възпрепятства от обстоятелството, че в реалността двете най-влиятелни партии в дадена страна логично е да стоят на диаметрално - или поне на много различни, - идеологически позиции. Затова и споразуменията между тях за съвместно управление са твърде трудно постижими. Ето защо най-често \"политическото равновесие\" се осъществява от ръководството на третата по електорална поддръжка партия, което решава с коя от двете най-големи партии да си партнира в правителството. В този вариант на практика не се осъществява принципът за равенството на подадените на изборите гласове, тъй като при провеждането на компромисна политика между платформите на двете партии, участващи в изпълнителната власт, елементи от политическия курс на третата по електорална подкрепа партия получават непропорционално голямо приложение в извършвания от правителството социален инженеринг, производен на същото положение в законодателния орган. Освен това самата процедура за договаряне на компромисна политика представлява противоречие на духа на демократичното управление, тъй като параметрите на компромиса сами по себе си не са одобрени от гражданите, или образно казано, избирателите получават блюдо, което не са поръчвали, а точно поисканото от тях липсва. \nГолемият дефект на компромисното управление       при реализирани партийни коалиции във властта е фактът, че в този случай политическият курс не следва в чист вид нито една от политическите платформи на участващите в коалицията партии. Оттук следва и ключовият недостатък на компромисната политика, тоест на пропорционалното представителство. Който се състои в това, че когато такъв компромисен курс бива реализиран, а той довежда до провал, никой - включително и суверенът, - не извлича от провала никакви поуки, понеже този компромисен вариант на държавно управление не е бил свързан с ничия политическа идентичност. По този начин не се реализира смисълът на политическия процес: да бъдат извършвани одобрените от гласоподавателите насоки на обществено развитие чрез извършването на избор от тяхна страна на политическия пазар между различните представени хипотетични варианти за бъдещ социален инженеринг. Като бъдат подложени на практически изпит техните качества за разумност и позитивен ефект. И, което е определящо, бъдат отхвърлени неадекватните спрямо социалната действителност. \nЗа елиминирането на този структурен дефект на демократичния процес съществуват два възможни варианта на реални политически практики, функциониращи в други държави. \nПървият е въвеждането на мажоритарната система за гласуване. При този вариант всички загубили изборите партии са напълно отстранени от властта. В това положение избраният от мнозинството на избирателите модел за социално управление може да бъде реализиран в чист вид на практика, следователно да бъде подложен на проверка в реалността. Без да бъде смесван с най-важните предложения на конкуриращите партии. Тогава върху управляващата партия ляга изцяло отговорността за провежданата политика и гражданите - напълно ориентирани от нейните резултати, - се произнасят чрез одобрение или отхвърляне на следващите избори. Тоест те дават оценка на извършвания социален експеримент, който е следствие от една ясно заявена политическа платформа. \nДругият вариант за минимизиране на недостатъците на пропорционалната изборна система е държавният глава да притежава право на законодателна инициатива. \nПри  реализирането на тази хипотеза са налице два благоприятни фактора за гражданите. Първо, държавният глава е освободен от натиска на вътрешно- и междупартийните конфронтации, често свличащи се до елементарното ниво на междуличностни сблъсъци, по простата, но достатъчна причина, че неговият пост по време на мандата му е независим от поддръжката (или оттеглянето й), от дадена политическа формация. Както показаха последните избори за президент у нас, твърдият електорат на която и да е от двете най-влиятелни партийни платформи - ГЕРБ и БСП, съвсем не е достатъчен за набиране на необходимите гласоподаватели за победата. Оттук следва, че кандидатът за държавен глава, за да има реални шансове да бъде избран, е наложително в своята предизборна платформа да не бъде стегнат в менгемето на дадена партийна идеология, нерядко изпадаща в схоластика, с цел запазване на твърдите поддръжници. А да манифестира политически позиции, които са отзвук не на интересите на партократично-олигархично-бюрократичния (псевдо)елит, а изразяват очакванията на онова множество от хора, за които още френският просветител и философ Жан-Жак Русо (1712-1778 г.) е казал: \"Именно народът съставлява човешкия род. Онова, което не е народ, е нищожно малцинство, то не влиза в сметката\". Кои са тези изконни човешки очаквания,      съотнесени към настоящата обществено-политическа обстановка в България? \nСоциологическите проучвания категорично ги посочват: безработицата, повишаването на цените, престъпността и по-конкретно корупцията, проблемите в здравеопазването и т. н. \nНаистина съгласно чл. 101, ал. 1 от понастоящем действащия основен закон, държавният глава има право мотивирано да върне вече одобрен закон в Народното събрание за ново обсъждане, което не може да му бъде отказано. Но народните представители могат да преодолеят наложеното вето дори не с квалифицирано мнозинство, а с половината от всички народни представители. \nПравото на президентско вето би могло да бъде разглеждано условно като \"отрицателна\" законодателна инициатива, но само като реакция на законотворчески акт от страна на народните представители. Макар че тя би могла да бъде инструмент за социална защита на българските граждани, като преграда - макар и преодолима, - спрямо въвеждането на нормативна база, която пряко или непряко нарушава интересите им, то тя е с твърде ограничен тематичен потенциал, понеже насоките на законотворчеството се определят в парламента. \nИменно правото на законодателна инициатива на държавния глава би било ефективна предпоставка и гаранция за защита на обществения интерес. \nОсвен това законопроект, представен от президента в Народното събрание, би освободил партийните формации от инерцията на междупартийните пазарлъци и конфронтации, а, от друга страна, би ги дисциплинирал да се научат да разглеждат законопроектите по същество, с оглед интересите на суверена, ако не желаят следващата изборна дата да се превърне сто на сто за тях във Видов ден и да получат един избирателен шут по самозабравилото им се тарикатско его. \nПри положение, че законопроектът на държавния глава не получи одобрение в Народното събрание, то той има следващ ход: да го предложи (сам или в пакет с други неодобрени негови законопроекти), на всенароден референдум. Като по този начин очертае позициите на противопоставяне. Като то няма да бъде всъщност между президентската институция и Народното (уж!) събрание, а между парламента и българския народ. Каквато конфронтация де факто съществува през целия период на т. н. преход от 10 ноември 1989 г. досега. Правото на президента \nна нашата държава, която е квалифицирана (поне в основния закон) като \"република\", би отговаряло и на републиканската идея за политическо участие на гражданите, и то пряко, в решаването на държавните дела, която идея е била осъществявана още в родината на демокрацията - древните гръцки градове републики. Като всеки свободен гражданин е имал право да предложи законопроект. \nВ сегашните условия на пропорционална избирателна система за определяне на народните представители, овластяването на държавния глава с правото на законодателна инициатива би било едно целесъобразно развитие на идеята на френския социолог и просветител Шарл Луи Монтескьо (1689-1755 г.) за разделението на властите, техните \"тежести\" и \"противотежести\". Като не оставаме в плен на схоластичната догма (удобна за (псевдо)елита), че властите са само три: законодателна, изпълнителна и съдебна. \nПонеже всъщност властта е само една - тя е на суверена! \n    \n \t\n", "date": "2018.04.25", "title": "Липсващият гарант  "}
{"url": "http://www.duma.bg/node/165555", "text": "Случаи на бягство от затвори имало още по времето на граф Монте Кристо. Каза ни го топ юристът на парламента, шефът на правната комисия Данаил Кирилов. Ей така, между другото, фриволно, за да ни отклони от главното. Вярно, той самият преди време избяга от БСП и се присламчи към ГЕРБ. Другият читател на Дюма Цветан Цветанов потвърди, че колегата му правел исторически преглед на затворническите събития във времето и така се доказвало, че подобни случаи имало не само у нас. Явно и двамата не са чели нито за Винету на Карл Май, нито за Едмонт Дантес на Александър Дюма. И поискаха да ни направят съпричастни към своето незнание. Приемам го като тласкане към ненормалност, която само задълбочава и засилва недоверието към грамотността на управляващите ни. \nСамо за тях ще припомня накратко, че героят на Дюма Дантес не бяга от затвора, нито от Алкатраз, който е до Сан Франциско, а от замъка Иф край Марсилия и е просто художествен образ. Докога ще ни заблуждават първите хора в тази държава? Че Пекин е столица на Виетнам. Че е все едно да се срещнем с Джон Кери и Джим Кери, с Доналд Туск и Доналд Тръмп... Защото за нас имената нямат никакво значение? А незнанието е основно изискване да сме в елита на политиката? \nДа приемем, че сме във времето на Дантес и Дюма. Защо тогава предупреждавахме хората да са нащрек? Впрочем избягалите още не са хванати. \nЖалко, много жалко, че не сме във времето на Винету - да има кой поне да ни пази и спасява. От бягството на затворници. И от бягството от нормалността.   \n \t\n", "date": "2018.04.25", "title": "Бягство от нормалността"}
{"url": "http://www.duma.bg/node/165556", "text": "Многоуважаемият вътрешен министър Валентин Радев и най-малка представа си няма как евтиният му, грозен, обиден, недопустим пиар на гърба на човешкото страдание всъщност показа истинското лице на управниците ни. Черната превръзка на окото се превърна в метафора на случващото се у нас - едното око на властимащите е плътно затворено за проблемите, които ни тресат, а другото вижда само розовия свят, който те обитават. Онзи, в който корупцията е само \"вестникарско понятие\", съдебната система функционира блестящо и бележи резултати. Нищо, че от любимия на Цветанов и сие Вашингтон твърдят обратното (справка - докладът на Държавния департамент). \nА Той молеше само за шест месеца спокойствие - докато тече пустото му европредседателство. Но гадовете не спят, стремят се с все сили да разрушат бляскавата пясъчна кула на държавника-космополитен дипломат, поддържана с любезното съдействие на евроелита. Той опита всичко - пари от бюджета Си раздава, пробва да възпита обществото в европейски дух и ценности, но такъв е мат'риалът. \nОт началото на годината Му го причиняват - то не беше петорно, впоследствие шесторно убийство, то не беше показен разстрел в сърцето на столицата, председател на ЕС. То не бяха пътници, преминали необезпокоявано проверката на летище София - на това му се вика гостоприемство! То не беше падаща ограда по границата. \nНо управниците ни не вярват на това, което виждат, не искат да вярват - за тях е важна оценката на европартньорите. А тя е повече от добра. Дали това мислят и малкото останали жители на пустеещите български села и по-малки градове? Или младите хора, които въпреки желанието си да останат и да работят за родината нямат търпение да хванат първия самолет и да са далеч оттук? Защото тук няма бъдеще. \nТо не бяха затворници, които \"за съжаление\" (по думите на министър Радев) успяха, че избягаха най-накрая, след толкоз планове, през централния вход на Централния софийски затвор. То не бяха скандал след скандал. То не бяха нелепи опити да замажем очите на обществото, че държавата държи всичко под контрол. И не, тя няма никаква представа кой, кога и как ще купува ЧЕЗ. То не бяха протест след протест в опит управниците най-сетне да забележат какво се случва тук, в България, във всекидневния живот на обикновения българин. Уви, черната превръзка на окото пречи. \n\"Тежко, брате, се живее/ между глупци неразбрани\", бе възкликнал великият поет Христо Ботев, неподозиращ, че заедно с Апостола на свободата ще се превърнат в политическа дъвка в устата на хора, които по стечение на обстоятелствата са заемали висши държавни постове. Срамно! Същите тези \"глупци неразбрани\", които насън да ги бутнеш, ще рецитират евроатлантически ценности. Или ще ругаят по инакомислещите, по осмелилите се да назоват нещата с истинските им имена и да им развалят рахатлъка.   \n \t\n", "date": "2018.04.25", "title": "Сляпа държава  "}
{"url": "http://www.duma.bg/node/165524", "text": "\nРафаел Кореа: Почетната гостенка на \"Разговаряйки с Кореа\" не се нуждае от представяне. От 2010 до 2016 г. тя бе президентка на Бразилия, първата жена в историята начело на латиноамериканския гигант. Тя наследи друг голям бразилски, латиноамерикански и световен президент - Лула да Силва, който ръководеше тази страна от 2002 до 2010 г. И двамата са от Работническата партия. Те постигнаха изключителни успехи на икономическо, политическо и най-вече социално ниво. \nДилма Русеф: За мен, Кореа, възможността да съм тук е много важна. И още по-важно е да бъда интервюирана точно от теб, за когото пазя най-добри спомени и когото уважавам, един от големите лидери на Еквадор, човек с решаващ принос за факта, че имахме по наше време в Латинска Америка движение против доминиращото неолиберално течение.  \nКореа: Защо съществува бедност в Латинска Америка? Като се разпределят по-добре приходите в държавите, може да се елиминира всякаква форма на бедност. \nДилма: Още от правителството на президента Лула нашата крайна цел, към която се насочваха всички политики, беше редуцирането на неравенството в Бразилия, фокусирайки се върху редуцирането на бедността и на глада. Ние - правителството на президента Лула и моето, постигнахме голям успех. Извадихме Бразилия от световната карта на глада на ООН през 2014-а благодарение на задвижените от нас политики. \nСоциалната политика в страна като Бразилия с 208 млн. жители с много висок процент на бедни хора и особено на крайно бедни, може да функционира, само ако целта й е да стигне до всички тези милиони хора. Да вземем например програмата \"Семейна кошница\". Това е политика, която се насочва към 56 млн. души, неразполагащи със средства да издържат децата си. \"Семейна кошница\" е програма, фокусирана върху децата. Защото детското население беше населението с най-малко помощи в Бразилия. Успяхме да помогнем на децата, помагайки на техните родители. Също така задвижихме политика за масово медицинско обслужване. С големия принос на кубинското правителство, на кубинските лекари гарантирахме медицинското обслужване на 63 млн. души. \nКакво се вижда в САЩ, в цяла Европа? Вижда се разширяване на неравенството, което води до ужасни ситуации. Докато капиталистическите страни експериментираха с нарастването на неравенството, през същото онова десетилетие континентът с най-голямо неравенство в света - Латинска Америка, предприе процес с обратен знак. Процес на социално включване, на увеличаване на възможностите, на гарантиран достъп до образование, до медицински грижи и до средства. Ние не последвахме генерализираната тенденция към увеличаване на неравенството, на редуциране на демократичните процеси, на редуциране на растежа. \nСлед като постъпихме така, беше неизбежно, че ни гледаха като престъпници. Защото на народите от Латинска Америка не им е \"разрешено\" да живеят добре. В Бразилия успяхме да спечелим четири последователни избори. Но след това решиха, че не бива да ни позволяват да издигнем наша кандидатура за петите. С нашата политика задълбочихме нашия суверенитет. И те решиха, че \"Петробраз\", \"Електробраз\", Бразилската банка, \"Ла Кайша\" - цялата система на големи публични компании, с която разполагаше Бразилия, трябва да бъде демонтирана. \nВ Бразилия имаше трудова регулация, създадена през 1943 г., която прогресивно се подобряваше, за да гарантира отпуски, 13-ти заплати и най-вече законни трудови договори. Тази система на социални осигуровки бе набелязана за орязване наполовина, защото не можеше да продължи така, те държаха да демонтират трудовата регулация, напълно да приключат с нея, за да генерират прекариат на трудовия пазар. Искаха да трансформират системата за социално осигуряване. Но не онази, която засяга възрастта за пенсиониране и която се реформира във всяка страна с нарастваща продължителност на живота. У нас, в Бразилия, по наше време средната продължителност на живота достигна до 74 г. Така че рано или късно щяхме да коригираме продължителността на трудовия живот. Но те не това искат да променят. Социалното осигуряване в Бразилия е от най-добре финансираните сектори. След като вече сме пета, шеста или седма икономическа сила в света, за какво да поддържаме и фондове за социално осигуряване, казват те. Онова, което искат да направят, е да променят модела в този сектор. Да ликвидират общественото социално осигуряване и да въведат частно социално осигуряване, следвайки модела, прилаган във всички развити страни. \nТук не успяха да го постигнат. И какво става днес? Трябва да намерят начин да спрат целия този регрес, който причиниха, и същевременно да продължат със своя неолиберален дневен ред, от който още не са изпълнили всичко. Та какво става? Лула трябва да бъде криминализиран. В Бразилия е налице системна криза във всички институции. Има разпри вътре в съдебната власт. Изпълнителната власт влиза в сблъсъци със законодателната и със съдебната. В страната се създаде институционален хаос. Но ние още устояваме срещу тях. Знаеш ли защо? Защото истинските демократи сме ние, не са те. \nКореа: Вие сте достойните - онези, срещу които борбата против корупцията се използва като инструмент за политическо преследване. \nДилма: Има и още нещо. Отгледаха правосъдие за разправа с противника. Съдебните процеси и законодателната дейност се употребяват като инструменти за ликвидиране на противника. А кой е противникът? В Бразилия винаги противникът е бил бедният и черният. Него го изтезават, арестуват, превръщат го в класа без права. \nНие започнахме именно това да променяме. Още много остава да бъде направено. Трябва да се разпредели богатството на страната. Трябва да се осъществи данъчна реформа. Трябва да се прекрати олигополът на медиите и на банките, както и контролът, който той им носи. И най-важното, което трябва да направим, е да разширяваме демокрацията, каквото и да става. Трябва да говорим пред всички движения. Трябва да се организираме, да излезем на улиците. И точно това правим. Организираме шествия. Левицата трябва да се бори за повече демокрация. \nКореа: Защо от Рио Гранде на Север са се развили - Съединените щати, Канада? А от Мексико на юг, от Рио Гранде на юг чак до Патагония продължаваме да бъдем слабо развити. Без съмнение това е продукт от действията на нашите елити. И много сериозен политически проблем. Защото, технически погледнато, е ясно какво трябва да се направи - по-богатите да плащат по-големи данъци, от които да се финансират равните възможности за всички. Да се управляват пазарите. Те не могат да се пренебрегват, те са икономическа реалност - но трябва да се управляват... \nДилма: Да се регулират. \nКореа: Да! Пазарът да служи за постигане на обществени цели, а не обществото да служи за постигане на пазарни цели. И преди всичко да се регулира... Хм, не ми харесва терминът трудов пазар, защото човешкият труд не е стока. Да се регулира трудовата система. И да се разпределя адекватно социалното богатство. В общественото например влизат природните ресурси, а в частната сфера трябва да се стараем да демократизираме собствеността, защото концентрацията на предприятия в малко на брой собственици е нещо ужасно в Латинска Америка. Трябва да има по-високи данъци за големите корпорации, за луксозните недвижими имоти и т.н. \nДилма: В Бразилия сме печелили винаги, когато налице е била експанзия както на формалната демокрация, така и на демокрацията, въплъщавана в процеса по разширяване на правата и възможностите. А кои сме ние? Ние сме групите, партиите, организациите, които представляваме социалното движение. Които искаме една по-развита страна, с повече равенство във възможностите, една страна, в която олигополът не доминира - както е сега с банковия или медийния пазар. \nКореа: Това разбира ли го населението, разбират ли го бедните? \nДилма: Да, социалното включване е базисното условие. Ако едно правителство няма програма за редуциране на неравенството, или ако има само такава програма, това няма да проработи. Есенцията на всичките му политики трябва да е редуцирането на неравенството. Успяхме да извадим 36 млн. души от бедността, защото комбинирахме политиката на осигурени приходи с достъп до университетите. Имахме и политика за реално компенсиране на заплатите, което да надхвърля инфлацията. \nКореа: Дилма, онези 37,5 милиона бедни, които спряха да са бедни по време на управлението на Работническата партия, се вляха в средната класа... \nДилма: Бяхме в етапа на разпределение на приходите и трябваше да преминем към етапа на разпределение на богатствата. А за да го направим, трябваше да решим много важен въпрос. Първо, трябваше да се справим с въпроса за данъците, защото богатите в Бразилия не плащат данъци. Онези, които плащат, са работниците, средната класа и донякъде дребните предприемачи. Какво означава разпределение на богатствата? Това означава да имаш възможност да притежаваш земя и дом, да оставиш наследство, да получаваш достойна пенсия - заради която и тук, както и във всички други страни, се нуждаем от социалното осигуряване. И също да получиш качествено образование. \nНаправихме някои крачки. Но нашият елит е толкова изостанал и е такъв неприятел на народа, че нашите първи крачки, най-началните, бяха насочени само към разпределение на приходите. \nКореа: Ние сме заложници на тези хора, които се смятат за нещо повече от останалите. И искат да се отделят. А нас да ни изключат. Докъде се разпростира политическата подкрепа за тях? \nДилма: Ние имахме политическа подкрепа... \nКореа: Извадихте 38 млн. души от бедността. Къде бяха те, когато ти беше под атаките на държавния преврат през 2016 г.? \nДилма: Те не се появиха. Знаеш ли защо? Защото има разлика между онова, което хората постигат, и онова, което вярват, че са постигнали. Направихме проучване малко преди импийчмънта. Питахме за всяка социална политика - какво конкретно са постигнали хората, благодарение на тази политика; как са го постигнали; на кого дължат тези постижения. И знаеш ли на кого приписваха своите постижения? Преди всичко на бог. На второ място - на самите себе си, което е много важно. След това - на техните семейства, на майка си. И чак на последно място бяха политиките на правителството. Защо е така? Защото, когато хората започват да постигат нещо, свикват с постигнатото и вече си вярват, че то им се полага и е завинаги. \n    \n \t\n", "date": "2018.04.25", "title": "Битката с бедността "}
{"url": "http://www.duma.bg/node/165548", "text": "\nМАЙ \nДългоочакваната рехабилитация на ул. \"Граф Игнатиев\" и няколко съседни улици ще започне в началото на май. Тя се забави заради отлагане на обществените поръчки през миналата година. Обектът се финансира по Оперативна програма \"Региони в растеж\", а изпълнителят на ремонта ще работи заедно с екипите на \"Софийска вода\", които ще подменят ВиК мрежата в района, и с \"Топлофикация\". Най-напред ще бъде извършен демонтаж на трамвайните линии, което ще причини допълнителни смущения за жителите около и без това шумния булевард. Зоната, обхващаща ремонтите, включва освен ул. \"Граф Игнатиев\" и прилежащите й площади \"Джузепе Гарибалди\", \"П.Р. Славейков\" и \"Патриарх Евтимий\". В нея попадат също част от улиците \"Солунска\", \"6 септември\", \"Ген. Паренсов\", \"Цар Шишман\" и градината пред храма \"Св. Седмочисленици\".  \nРемонтът ще се извършва от \"Джи Пи груп\" за 24 млн. лв. Срокът на изпълнение е 300 дни. Цялостното обновяване ще се направи по проект на студиото на арх. Иво Пантелеев, който бе обсъждан дълго и скандално. Той предвижда улицата да стане пешеходна, без тротоари. Ще има нов пазар за книги, който ще е по-малък от сегашния. Пазарът за плодове и зеленчуци също ще се намали и ще бъде от другата страна на улицата, а не откъм църквата \"Свети Седмочисленици\". На пл. \"Славейков\" се предвижда фонтанът да бъде сменен, а около него ще се подменят настилки, комуникации и озеленяване. \nСъщо в началото на май ще започне ремонт на подлеза на бул. \"България\" и бул. \"Акад. Ив. Гешов\". След 15 май ще се даде старт на преасфалтирането на Източната тангента.   ЮНИ \nНа 1 юни ще стартира довършването на разширението на бул. \"Тодор Каблешков\" при кръстовището с бул. \"Цар Борис III\". Това е участък, който не е бил завършен през миналата година заради забавена отчуждителна процедура. Първият рехабилитиран участък бе завършен през ноември 2017 г. и обхващаше бул. \"Тодор Каблешков\" между бул. \"Бъкстон\" и \"Цар Борис III\". Участъкът бе разширен до четирилентов, с нови тротоари, улично осветление, мостово съоръжение и корекция на реката. \nПрез юни вече трябва да е започнала и работата по натоварената ул. \"Филип Кутев\", която излиза на бул. \"Черни връх\". Там \"Софийска вода\" ще изгради колектор, след това ще започне и преасфалтирането. За три обекта в района са отделени 4 млн. лв. Освен обновяването на ул. \"Филип Кутев\" от бул. \"Черни връх\" до ул. \"Могилата\" ще се ремонтира и кръстовището с ул. \"Могилата\", както и отливният канал от бул. \"Черни връх\" до корекцията на р. Драгалевска. ЮЛИ \nОтново \"Джи Пи груп\" е изпълнител на друг важен проект през това лято - на единствения необновен участък от трамвайния релсов път и контактната мрежа по столичния бул. \"България\". Става дума за 600 м в района на кръстовището с бул. \"Акад. Иван Гешов\". Този участък беше оставен заради плановете да се прави кръстовище на две нива със средства по Оперативна програма \"Регионално развитие\". Заради забавяне обаче парите така и не успяха да се усвоят. Сега ремонтът ще струва на общината близо 2 млн. лв. Заради смяна на релсовия път до средата на август ще бъде спряно движението на трамвая.   \nПоредният етап от ремонта на ул. \"Монтевидео\" ще стартира също през лятото. През 2016 г. беше изградена първата част от улицата - от бул. \"Президент Линкълн\" до улица \"761\", а в края на 2017 г. ремонтът продължи до ул. \"Боряна\". Сега предстои да се завърши малка отсечка - от ул. \"Боряна\" до бул. \"Н. Петков\". Хората от района се надяват, че така ще приключи одисеята с рехабилитацията на булеварда. \nВсе още без ясен график са ремонтите по бул. \"Христофор Колумб\" в кв. \"Дружба\" и бул. \"Васил Левски\" от Ректората до бул. \"Патриарх Евтимий\". Без дати Без конкретни дати са заявени още няколко ремонта в София. За част от тях тече процедура по търсене на изпълнител, за други тепърва ще бъдат обявявани обществени поръчки.  \nВсе още не се знае кой ще направи плануваната подмяна на трамвайния път и цялостната реконструкция на ул. \"Каменоделска\", на ул. \"Солунска\" в участъка от бул. \"Хр. Ботев\" до бул. \"Витоша\", както и на бул. \"Пенчо Славейков\", ул. \"Цар Симеон\" от бул. \"Хр. Ботев\" до \"Опълченска\". В заявките за рехабилитация на общината е включен и тунелът към жк \"Люлин\". В началото на годината стана ясно, че ремонтът на съоръжението на бул. \"Царица Йоана\" ще струва 3,5 млн. лв. Самият тунел е дълъг 453 м.  \nАко отчуждителните процедури приключат навреме, още тази година ще започне работа по бул. \"Ломско шосе\" до Околовръстния път, по бул. \"Петър Дертлиев\" и бул. \"Рожен\". Предстои да се обяви обществена поръчка за ремонт на бул. \"Тодор Каблешков\" в участъка от бул. \"България\" до ул. \"Костенски водопад\". До края на май трябва да има избран изпълнител за подмяната на трамвайното трасе на бул. \"Цар Борис III\" и зоната около храма \"Св. Ал. Невски\".  \nПродължава строителството на третия лъч на метрото. Предстои да започне изграждането на шахта и съоръжение за отклоняване на метрото към кв. \"Гео Милев\" и кв. \"Слатина\". По тази причина по-трудно ще се преминава по бул. \"Ев. и Хр. Георгиеви\", тъй като шосето ще бъде стеснено.  *    *    * На хартия целият график звучи много добре, под въпрос е обаче резултатът от прилагането му. На столичани им е отлично позната схемата, по която се осъществи дългоочакваният грандиозен ремонт на бул. \"Княз Ал. Дондуков\" през миналото лято. След нееднократното отлагане на края му софиянци бяха изненадани с нискокачествена работа, \"ремонт на ремонта\" и дълги оправдания за крайния резултат от страна на изпълнителя и Столичната община. \nЗаявките на кмета Йорданка Фандъкова за контрол и санкции явно не стряскат фирмите, за които е по-лесно да претупат работата с надеждата пропуските да не бъдат открити. И очевидно предпочитат глоба, която вероятно е твърде малка и не се отразява на крайната им печалба. А след тези скандални случаи на лошо изпълнен ремонт за столичани остава прахолякът и чувството, че са излъгани. Дано това лято резултатът е различен.   \n \t\n", "date": "2018.04.25", "title": "Горещо лято за шофьори и пешеходци в София "}
{"url": "http://www.duma.bg/node/165549", "text": "Поредното избухване на Цветан Цветанов срещу президента Румен Радев граничи с налудничавост. След заседанието на КСНС при държавния глава преди дни вторият в ГЕРБ излезе бесен и с пяна на устата заяви пред журналистите, че \"президентът поискал България да излезе от ЕС и НАТО\". \nКакво толкова извънредно се случи на КСНС, което така мъчително удари по евроатлантическата закваска на Цв.Цв.? Ако си направите труда да прочетете предложението за общо становище на съвета от 3 странички, ще видите, че в него няма и дума за НАТО и ЕС. Документът започва с констатации за актуалните рискове и заплахи, свързани с националната сигурност, състоянието на Въоръжените сили и необходимите мерки за укрепване на сигурността заради новите предизвикателства. Дотук нищо ново. И изведнъж... \n\"Въпреки декларираната победа над ИДИЛ, конфликтът в Сирия се разраства. Нанесените удари по обекти от територията на Сирия от създадената ad hoc коалиция (САЩ, Великобритания и Франция), без резолюция на Съвета за сигурност на ООН, покачват риска от ескалация на напрежението в региона. Отделно Турция провежда самостоятелна операция в Северна Сирия, Израел нанася въздушни удари по военни обекти на Сирия. Ситуацията се усложнява от действията на Руската Федерация и Иран, които имат свои контингенти и провеждат операции на територията на Сирия. Концентрацията на военна сила и нарастването на конфронтацията в региона покачва риска от глобален конфликт.\" \nТова е пасажът в документа, който според Цветанов бил \"заявка\" от страна на президента за изваждането на страната от НАТО и ЕС. Не знам каква болна фантазия и разстроено въображение трябва да притежава човек, за да стигне до подобни изводи. На Цв.Цв. определено това му \"иде отръки\". Неслучайно след атаките му към държавния глава Радев трябваше нарочно да уточнява защо така често настоява за по-добро образование: \"Явно г-н Цветанов по-трудно осмисля това, което чете. Но най-лесният начин да окарикатурим европейската идея това е тя да се асоциира с хора, които от сутрин до вечер декламират някакви европейски ценности, без да са много наясно какво означават.\"    \nАко все пак трябва да осмислим сериозно написаното в становището, едва ли има нормален човек, който да каже, че то не е вярно.  А какво всъщност иска Цветанов?  С първосигнален телешки възторг да се солидаризираме с ракетните удари на \"партньорите\"? Да заклеймим все още недоказаната \"химическа атака\" на Асад? Да порицаем за сетен път Русия, за да засвидетелстваме съпричастност към Запада? Та това и най-големите васали на Вашингтон не го правят. Или поне не действат така дърварски. Забележете каква бе например реакцията на Германия. Берлин не само не приветства ударите, но се разграничи от тях, като заяви, че противоречат на международното право. Ще има ли смелостта наш Цв.Цв. да осъди тази позиция и да умозаключи, че Меркел иска да извади страната си от НАТО и ЕС? \nЖалкото в случая е друго. Нали си давате сметка, че сигурно едва 2% от хората ще си направят труда да видят какво пише в становището, останалите 98% ще поемат в захлас помията на Цветанов със сутрешното кафе пред телевизора. Българина го мързи да мисли и чете, да чете и мисли. Затова и лъжата у нас се е превърнала в норма. А медиите само това и чакат - да я мултиплицират в услуга на същата тая политика на опростачване, която следваме от години. Вместо да е точно обратното.  \nКолкото до Цв.Цв., явно пак му се закусва отвъд Океана, та сега си отработва поканата. Пословично нагъл, той вече става опасен за крехкия мир между институциите в страната. От позицията си на силно зависим от чужбина човек и шеф на парламентарна група налага мнения, които са абсолютно неприемливи за по-голяма част от обществото.  \nИ тук не говорим само за двойния аршин при отношението му към държавния глава. Този спектакъл се разиграва за N-ти път през последните месеци. Каквото и да каже Радев, изневиделица се явява Цветанов и започва да ръси обичайните си глупости. Провокацията цели да вкара президента в обяснителен режим и да внуши презумпция за виновност. \nНо ако Цв.Цв. бе толкова принципен и обективен, защо не подложи на критика и ортака си Бойко Борисов, който също се стреми да поддържа балансирана линия на поведение напоследък - нима не е видна неговата сдържаност при случая \"Скрипал\" и отказа му да гоним руски дипломати, или многозначителното запазване на мълчание при ракетните удари срещу Сирия? \nА ако истината в становището на президента притеснява такива като Цв.Цв. и външната служителка Захариева, какво да кажем за публичните интервюта и изявления на Волен Сидеров, който дори посети Крим тия дни. Защо Цветанов и дума не обелва за \"коалиционния партньор\", който заяви, че Крим не е окупиран, че България скоро може да свали санкциите срещу Русия, да не говорим за осъдителните думи на лидера на \"Атака\" по отношение на ракетите на САЩ, Великобритания и Франция срещу Сирия? Не е ли атаката срещу Радев кризисен пиар за  отместване на вниманието от това, което върши член на управляващата коалиция в България, която в момента по злощастно стечение на обстоятелствата е и европредседател?  Какво четем по-нататък  в становището на КСНС? \n\"Конфликтът в Украйна остава неразрешен. Въпреки декларациите от участниците в конфликта за спазване на Споразуменията от Минск същите се нарушават системно. Налице е трайно влошаване на средата на сигурност в непосредствена близост до нашите граници. Увеличават се рисковете от дестабилизация в някои страни от Западните Балкани. Неразрешените противоречия между Сърбия и Косово водят до ескалация на напрежението в региона. \nТериториалните спорове между членовете на Северноатлантическия алианс - Турция и Гърция, както и зачестилите нарушения на въздушното и морското пространство увеличават напрежението на Балканите. \nПротиворечията между Турция и Република Кипър във връзка с кипърския въпрос, както и активното противопоставяне на Турция на геоложките проучвания в изключителната икономическа морска зона на Кипър се очертават като траен източник на заплахи и генерират рискове за стабилността в региона.\" \nДа видяхте някъде \"заплаха\" за преориентация на страната ни? Няма и да видите. А още по-малко ще откриете такава в последната част на въпросната декларация, посветена на състоянието на армията ни и нуждата от модернизация. \"Забавянето на проектите за модернизация лишава Въоръжените сили от съвременни способности, адекватни на заплахите, и съвместимост със съюзниците. Това забавяне ще доведе до влагане на финансови средства в морално остаряла техника, несъвместима със стандартите на НАТО\", пише черно на бяло там.  \nИ още: \"Членовете на Съвета се обединиха около мнението, че са необходими неотложни мерки, гарантиращи адекватни отбранителни способности чрез ускоряване на процесите на модернизация, поддръжка на наличната техника и осигуряване на бойната подготовка. Изваждането на способности означава и ясна, дългосрочна политика по отношение на хората в отбраната...\" \nНеслучайно по форуми и социални мрежи често срещаме коментари, че когато Цветанов си отвори устата, рейтингът на Радев скача. Ако се съди по словесните му гърчове, чиято интензивност расте напоследък, в ГЕРБ явно чувстват, че са на път да загубят състезанието по популярност с държавния глава. Особено в частта за \"почтеност\". И затова хапят, лъжат, манипулират. Тази словесна бозаджийница обаче започна да дава фира. \nДа критикуваш президента с неговия рейтинг от позицията на своя е губещо при всички положения. Още по-малко шестапартаментният слуга на англосаксонците може да бъде моралният стожер в държавата. И нищо чудно именно Цв.Цв. да се окаже препъникамъкът, който да обърне каруцата на ГЕРБ. А \"лошото ченге\" да повлече след себе си и \"доброто\".   \n \t\n", "date": "2018.04.25", "title": "Цв. Цв. - стожерът на фалшивите новини  "}
{"url": "http://www.duma.bg/node/165525", "text": "За Априлското въстание е казано едва ли не всичко. И все пак - из гънките на историята се спотайва осмисляне, което придава по-друго значение на достигналите до нас събития. \n\"Нашите българи желаят свободата, но приемат я, ако им се поднесе в къщите на тепсия.\" Според историческите свидетелства това е казал Апостола пред турската следствена комисия в София между 5 и 9 януари 1873 г. А Васил Левски е светиня за българина, икона на историята ни. Без да се хвърля и сенчица върху неговия пиедестал, сега може да кажем, че с Априлското въстание българинът изми със собствената си кръв тази тежка оценка на Апостола, който няколко години преди това очевидно е имал основания да я изрече. \nЕто едно свидетелство от клането в Батак, което бе публикувано в периодичния печат м.г. До нас то е достигнало от спомените на Ангел Горанов, син на председателя на местния революционен комитет Петър Горанов.  \n\"На средата донесли един дръвник и до него се изправил един висок черен като комин, страшен като дявол помак... Последвал нов удар и главата на жертвата се търколила на два разкрача, а тялото се сгромолясало около дръвника. Подир малко и втора отсечена глава. И трета глава. \nКръвта тръгнала на потоци по земята Жертвите стояли и с някакво тъпо и сънливо хладнокръвие чакали реда си. Никакви плачове, никакви сълзи, никакви разкаяния и жалости, никакви вълнения и страсти - нищо, нищо не движело и не безпокояло никого... Отсечените глави и отделените от тях тела скоро съставили грамадни купове около дръвника. Батачани сами си повдигали мъртвите и си чистили място за себе си. Бащата например е заклан, синът се събличал бързо, хвърлял парите и дрехите си в грозните ръце на башибозуците, отивал сам при касапина, хващал главата на баща си, целувал я няколко пъти без сълзи и без глас, хвърлял я на грамадата от мъченически глави, после прегръщал мъртвия му кървав труп, притискайки го с целувание към обятията си, прехвърлял го настрана към грамадата мъртви тела и сам подлагал врата си на дръвника. Станало нужда да донесат още два дръвника и християнската, българската или баташката касапница се разширила.\" \nПо-нататък Ангел Горанов се спира на кървавото клане на жените, момите, бабите и децата: \"Най-напред жените завеждали на дръвника, облечени само с риза..., но по-сетне като видели, че това е голям ущърб на голаците башибозуци, раздрали дрехите си и захванали като мъже да се събличат голи. Колили ги като овце или като кокошки на дръвника. Повеждат майката на дръвника, а децата й припкат около нея, притискат се между кокалите й, прихващат се за тялото й, произнасят само трогателно и детски любовно: Мамо! Или башибозуците зимат от ръцете на майката детето, отсичат му главата. Тя се хвърля като тигрица върху нея, зима я, целува я, смуче кръвта й, докле успеят да я съсекат на части... Около дръвниците стояли грамадни купове човешки глави и тела; на отделно място стояли женските и детинските и по всичкия площад били разхвърляни човешки и детински меса и глави - все с отворени и въздигнати към небето очи.\" \nЗверска е кончината на баташкия кмет Трендафил Керелов. За нея научаваме по разказа на снаха му Босилка. За да спасят града, Керелов и местни първенци предали оръжието на башибозушкия главатар Ахмед ага. Следва разказа на снахата: \"Тогава чух Ахмед ага да заповядва със собствените си уста Трендафил да бъде набит на кол и опечен. След това взеха от него всичките му пари, съблякоха му дрехите, извадиха му очите и зъбите и го набиха на кола бавно, докато той излезе през устата му. След това те го опекоха на огън още жив. Той живя половин час в продължение на ужасната сцена. Освен мен тук се намираха няколко български жени. Ние бяхме обкръжени от башибозуците... и бяхме принудени да гледаме какво става с Трендафил.\" Впрочем, за неговата участ споменава и американският консул в Цариград Юджийн Скайлър в доклада си до държавния секретар на САЩ Хамилтън Фиш. Босилка оцеляла, но и изживяла своя ад като майка, защото съсекли детето й пред нейните очи.  \nВ Батак според различни източници са изклани между 1200 и 5000 души. \nВ доклада си от 10 август 1876 г. за зверствата при потушаването на Априлското въстание генералният консул и секретар на посолството на САЩ в Истанбул Юджийн Скайлър пише: \"В Панагюрище много от жителите избягаха, но броят на убитите е около 3 хиляди, повечето от които жени и деца... На стари мъже избождали очите, а крайниците им били отсичани и така оставяни да умрат... Бременни жени били разпорвани и новородени бебета били разнасяни на байонетите на пушките, докато малките деца били заставяни да носят кървавите главици на техните другарчета...\" \nРуският консул в Одрин Алексей Церетелев смята, че по време на Априлското въстанието са разрушени около 200 села с общо население повече от 75 000 души, част от които са избити, а други са прогонени. \nБългарската историография борави с 30 000 избити при 10-хилядно участие във въстанието - въстаници и население, ангажирано по един или друг начин с каузата. 80 български села изчезват от географските карти. И така - през лятото на 1876-а сякаш \nпъкълът е слязъл в Батак, Перущица, Панагюрище  Зверствата не остават скрити от световната общественост. Данните за кланетата разгневили Европа. В крайна сметка общественият отзвук води до Руско-турската война и Освобождението на България. От тогавашните велики сили единствено православната Руска империя прати свои поданици да загиват за едноверците си по българските земи. \nВъв финалната фаза Освобождението ни минава през три стъпки - Априлското въстание, отзвукът от него в Европа и Руско-турската война. Ясно е, че при тази фаза всичко започва от Априлското въстание. От училище знаем, че замисълът на въстанието е бил Европа и светът да прогледнат за нашето страдание, а не толкова сами да си извоюваме независимостта. Георги Бенковски и другите въстанически лидери са осъзнавали, че второто е невъзможно. \nВижте ритуалната жертвеност на сина, който намира сили да се сбогува с останките на заклания си баща и накрая сам слага глава на дръвника. Той определено не е чакал свободата на тепсия. Разбира се, осъзнавал е безизходността на положението, но ако се съди по описаните му действия, дали не е осъзнавал, че свободата може да дойде от дръвника? От неговата и на другите жертвеност? И дали това не е героика, макар и без неустрашимост, поваляне на врага и физическа сила - някакъв антигероичен героизъм. \nИли да вземем друго описание: \"Жертвите стояли и с някакво тъпо и сънливо хладнокръвие чакали реда си. Никакви плачове, никакви сълзи, никакви разкаяния и жалости, никакви вълнения и страсти.\" Тук също има и осъзнаване на обречеността, и примирение с участта, и вцепененост от случващото се. Едва ли в такъв момент на всички главната им мисъл е била за независимост. Но те не са могли да не знаят какво ще се случи при крах на въстанието. \nИ сега, от дистанцията на времето, може да извлечем извода, че свободата ни е дошла от тяхната колективна жертвеност и сънливо хладнокръвие, с които чакали реда си. Добавете и съсечените деца и майки, или края на Трендафил Керелов, или други епизоди от потушаването на Априлското въстание. И от гънките на историята изскача ето какъв извод: изковали сме свободата си с колективно мъченичество, макар друг да ни е освободил. Да, други народи са постигнали свободата в победни битки. Нас обаче историята ни прати на срещуположния полюс, където са ни клали като овце или кокошки на дръвника. При нас свободата наистина е тръгнала от дръвника. От пъкъла, който ни се стовари върху земите през пролетта на 1876-а. Нашата свобода е много повече кървава и мъченическа, отколкото триумфална. В миналото жените са носили черни забрадки заради починали свидни хора - мъж, син, родител. Дали такава забрадка не трябва да носи и нашата свобода? \nНо това \nне означава, че не сме я заслужили Свободата може да бъде извоювана не само със сила, а и с жертвеност и мъченичество. \nВ Априлското въстание по необичаен начин се преплитат несъпоставими величини. От организаторска и военна гледна точка то е провал. Но от политическа и цивилизационна - е триумф. Води до възстановяване на българската държавност. В краткосрочен план е трагедия, в дългосрочен е с оптимистични резултати. \n\"Моята цел е постигната вече! В сърцето на тирана аз отворих такава люта рана, която никога няма да заздравее!\", обявил Георги Бенковски преди погрома и смъртта си. Няма как да му се оспори заслугата. \nИ все пак Русия и Европа поемат българската кауза именно заради жертвите сред населението - т.е. заради колективното ни мъченичество. В този смисъл жертвеността на батачани, перущенци, панагюрци тежи не по-малко, ако не и повече, от героичната смърт на въстаническите лидери. Дали България не трябва да им отдава дан отделно от 2 юни, когато честваме геройски падналите за свобода? Тези хора са паднали за свободата не геройски, а на дръвника. И в крайна сметка така са я извоювали.     \n \t\n", "date": "2018.04.25", "title": "Свободата сме я извоювали на дръвника  "}
{"url": "http://www.duma.bg/node/165538", "text": "Южна и Северна Корея са приключили почти изцяло с подготовката за срещата на високо равнище между лидерите на двете страни, която ще се проведе на 27 април в граничния пункт Панминчжон. Това съобщи  администрацията на южнокорейския президент Мун Дже Ин. Двете страни вече са уговорили и най-дребните подробности около срещата и в сряда ще проведат последната, генерална репетиция на церемонията по срещата между Мун Дже Ин и Ким Чен Ун. \nСлужбите по протокола на двете Кореи са успели да разпишат процедурата буквално за секунди, въпреки че всяко действие (дори и първото ръкостискане на лидерите) има точно определено времетраене, а всяко тяхно движение - ясно начертан маршрут. \nСледващите няколко месеца ще са от решаващо значение за ядреното разоръжаване на Северна Корея, заяви специалният представител на Южна Корея Ли До Хун в разговори с и.д. помощник държавния секретар Сюзън Торнтън. Тя потвърди, че САЩ се придържат към принципа на \"четирите не\": да няма стремеж към смяна или рухване на режима в Пхенян; ускорено обединяване на корейските държави и да не се изпращат войски на САЩ в демилитаризираната зона. \n    \n \t\n", "date": "2018.04.25", "title": "Кореите готови за историческата среща"}
{"url": "http://www.duma.bg/node/165559", "text": "Няколко дни след влизането в сила на Националния рамков договор 2018 НЗОК и БЛС се договорили да подпишат анекс, който в петък бе обнародван в \"Държавен вестник\", съобщават от Центъра за защита на правата в здравеопазването. Изменението на НРД обхваща значителен брой членове, променени са имената на част от клиничните пътеки, както и 8 от общо 22 приложения към договора. Има промяна в изискванията за сключване на договори с лечебните заведения и първичните медицински документи. \nПредварителна информация за водените преговори не бе дадена нито от БЛС, нито от НЗОК, коментират от пациентската организация. Анексът към договора е подзаконов нормативен акт и законът изисква в такива случаи той заедно с мотивите за извършената промяна да се поставя за обществено обсъждане за срок от 30 дни, категорични са от ЦЗПЗ. Анексът към НРД 2018 няма мотиви, не е публикуван за обществено обсъждане, а се оказа, че дори част от членовете на управителния съвет на БЛС не били информирани нито за съдържанието му, нито дори за подписването. Предстои да се разбере защо е тази тайнственост и защо е било необходимо всички да бъдат поставени пред свършен факт. \nСпоред информирани източници сега се подготвя съвместно указание на председателя на БЛС и управителя на НЗОК за прилагане на анекса към НРД, съобщават от ЦЗПЗ. \nИзменените изисквания, особено тези за сключване на договори, вероятно ще наложат всички лечебни заведения да преработят и внесат отново документите си в РЗОК, тъй като договорите за 2018 г. все още не са сключени. \nГоляма част от измененията засягат общопрактикуващите лекари, но те самите и организациите им са били в пълно неведение за приетите промени в условията на работа.   \n \t\n", "date": "2018.04.25", "title": "Тайно подписаха анекс към НРД 2018  "}
{"url": "http://www.duma.bg/node/165567", "text": "Митинг-протест срещу корупцията и бедността в България организира БСП за 1 май. Зам.-председателят на ПГ \"БСП за България\" Георги Свиленски обяви, че началото на шествието ще е от 10.30 часа, а сборната точка е Паметникът на Незнайния войн. \nСвиленски отправи поредна порция критики към управляващите, че не се справят с корупцията. Повод му даде вчерашната спецакция, при която бяха арестувани десетина служители на ДАИ в Благоевград. \"Кой носи отговорност за корумпираните служители от автомобилната администрация? Всеки месец някъде в страната има арести, а след няколко месеца същите служители се връщат на работа. Питаме докъде стига корупцията\", възмутен бе той. Социалистът отбеляза, че вече не знае към кого да отправи въпросите си, тъй като транспортният министър и ресорният му заместник не чуват левицата. Свиленски припомни, че шефът на автомобилната администрация е в болнични, не е ясно кой го замества и кой носи отговорност за действията на корумпираните служители. \nСвиленски отбеляза, че ДАИ отговаря за контрола на пътя и МПС. Нови законови изменения пък ще ги упълномощят да контролират сервизите и пунктовете за годишни технически прегледи. Той припомни, че когато бе арестуван изпълнителният директор на автомобилната агенция, в гардероба му бяха намерени стотици хиляди левове. \"Какво стана с този арест, къде отидоха тези пари, кой ги взе?\", попита Свиленски. Той изтъкна, че борбата с корупцията не се изчерпва само с показните арести. \"Борбата е да не назначаваш корумпирани служители. Когато администрацията е пропита с корупция, няма как да се води борба срещу нея\", категоричен бе зам.-председателят на ПГ \"БСП за България\". \nОставки трудно се подават, отговорност трудно се носи, ироничен бе Свиленски, като намекна за многобройните искания на левицата за смяна на ръководството на ДАИ. Призивът ми към премиера Борисов е, ако тези хора не могат да управляват държавата, нека се оттеглят и освободят постовете си, заяви Свиленски. Той бе категоричен, че има хора, които могат да дойдат, да управляват прозрачно и корупцията да бъде преустановена. От думите му стана ясно, че БСП е готова да управлява и има ясна концепция как да прекрати корупционните практики. До края на седмицата \"БСП за България\" официално ще внесе в парламента искането за оставката на зам.-председателя на НС Емил Христов. Изпълнителното бюро на партията е дало зелена светлина заради поведението на гербаджията, който миналата седмица не допусна в НС протестиращите родители на деца с увреждания. \nГеорги Свиленски припомни, че на 18 април депутати от БСП поканиха протестиращите в сградата на парламента, но охраната не ги допусна. В отсъствието на председателя на парламента Цвета Караянчева Христов изпълняваше длъжността шеф на НС. \n\"Циничното и безсърдечно поведение не може да бъде толерирано. Оставката е нормалното мъжко поведение, без да чака да му я поискаме. Всеки греши, но когато сгрешиш с тази част от българското население, редно е да се оттеглиш\", добави зам.-председателят на ПГ \"БСП за България\".     \n \t\n", "date": "2018.04.25", "title": "БСП излиза на първомайски митинг срещу корупцията и бедността "}
{"url": "http://www.duma.bg/node/165539", "text": "Франция, Германия и Великобритания съгласуваха с Вашингтон условията, при които той би продължил участието си в ядреното споразумение с Иран, съобщи германският в. \"Зюддойче Цайтунг\".  \n\"След петте кръга преговори европейската и американската страна постигнаха споразумение, че Иран трябва да бъде заплашен с нови санкции заради спорните си изпитания на ракети и агресивната си регионална политика. Клаузите в ядрена сделка ще останат същите, но някои от параграфите ще бъдат интерпретирани по нов начин,\" пише вестникът. \nПостигнатото споразумение относно Съвместния всеобхватен план за действие (СВПД), както се нарича споразумението, се състои от 4 основни точки: датата на изтичане на СВПД, размерът на правомощията на инспекторите от Международната агенция за атомна енергия (МААЕ), ракетната програма на Иран, както и зоните на влияние на Техеран в Йемен, Ирак, Сирия и Ливан. Дори след края на действието на ядрената сделка Иран е длъжен да се откаже от развитието на ядрената програма. Ако САЩ все пак се оттеглят от сделката, трите страни няма да ги последват. \n    \n \t\n", "date": "2018.04.25", "title": "Западът променя сделката с Иран"}
{"url": "http://www.duma.bg/node/165540", "text": "САЩ показаха на Китай \"жълт картон\" заради търговията, заяви генералният консул на САЩ в Хонконг Кърт Тонг. \nМиналия месец САЩ наложиха мита за десетки милиарди долара върху китайски стоки, в отговор същото стори и Китай за важни продукти на американския износ. Спорът предизвика опасения от търговска война. Кърт Тонг заяви, че Китай е нарушил ангажиментите си към Световната търговска организация (СТО), нанесъл е щети на САЩ, които сега \"оправдано претендират за вреди\". \"Жълтите картони са възможност за играч да промени стила си на игра, преди някой да бъде наранен\", каза той пред Клуба на чуждестранните кореспонденти. По думите му има \"тревожни признаци\", че Китай се оттегля от икономическата реформа, тъй като правителство затяга контрола. Неблагоприятни условия за насочените към Китай чуждестранни инвестиции, високите мита и липсата на защита на правата върху интелектуалната собственост са сред проблемите, поясни той. \n\"Някои анализатори заявиха, че Китай е твърде голям, за да бъде предизвикван. Бих казал, че е вярно обратното. Китайският проблем е твърде голям, за да се игнорира\", добави той.     \n \t\n", "date": "2018.04.25", "title": "САЩ показаха жълт картон на Китай"}
{"url": "http://www.duma.bg/node/165542", "text": "Турският президент Реджеп Ердоган се възмути от изказванията на опозиционни политици по време на тържествената сесия на парламента, посветена на деня на националния суверенитет и децата, и напусна залата. \nДържавният глава определи изявленията, предизвикали напрежение като \"позор\", и без да дочака края на речта на един оратор от новата Добра партия, тръгна към изхода. Последваха го премиерът Бинали Йълдъръм и депутати от управляващата Партия на справедливостта и развитието, на която той е лидер, както и водачът на националистите Девлет Бахчели. \nАтмосферата в пленарната зала избухна, когато лидерът на Народно-републиканската партия (НРП) Кемал Калъчдароолу обяви датата 20 юли 2017 г., когато в страната бе въведено извънредното положение, за \"властови преврат срещу народа, отнел на избирателите парламентарното им представителство\". \nНай-голямата \"ябълка на раздора\" обаче се оказа пренареждането на местата на групите в пленарната зала, след като новосъздадената Добра партия успя да сформира своя парламентарна група, което пък стана с присъединилите се към нея 15 депутати от РНП. Това политическо инженерство веднага след обявяването на предсрочните избори бе приложено именно с целта да се даде шанс на дясната консервативна Добра партия да участва във вота, а към момента представлява и най-голямата интрига в Анкара. Пренареждането на местата предизвика \"криза на столовете\", а коалиционният партньор в управлението в лицето на Партията на националистическото движение на Девлет Бахчели не хареса новото си позициониране и избухна поредният скандал. \nРечта на депутата от НРП Йозгюр Йозел провокира гнева на премиера Йълдъръм и той едва овладя тремора на ръцете си. Депутатът обвини министър-председателя за неадекватното му поведение в нощта на опита за преврат и го нападна заради специалните му привилегии, когато го конвоирали с танкове по време на евакуацията на семейството му. Председателят на парламента Исмаил Кахраман заплаши с изгонване групата на прокюрдската Партия на демократичните народи (ПДН), след като опозиционна депутатка употреби в словото си понятието \"кюрдски общини\". \nПоследва изявление на съпредседателката на ПДН Первин Булдан, която припомни, че 8 от депутатите й са в затвора. Тя посочи, че след съмнителния референдум страната е тласната към избори под натиск и в условията на абсурдно беззаконие. \"Никой няма право да игнорира нашата воля. Районите, населени с кюрди на тази география, в периода 1925-1950 г. са управлявани с извънредно положение, така беше и във времето 1987-2002 г. Като прибавим и последните две години, извънредното положение в кюрдските райони е общо над 50 години\", заяви от парламентарната трибуна Булдан. \n\"В географията на Турция съществува единствено правителството на Република Турция. Изявленията ви са в остро противоречие с конституцията. И който декларира наличието на турски райони, на кюрдски райони, трябва да бъде прогонен. Елате и ми докажете разликата в провинциите или аз ще ви изхвърля от парламента\", разгневи се Кахраман. \n    \n \t\n", "date": "2018.04.25", "title": "Празнични скандали в турския парламент  "}
{"url": "http://www.duma.bg/node/165541", "text": "Процедурни хватки доведоха до преодоляване на испанското вето върху участието на Косово на срещата ЕС - Западните Балкани в София на 17 май. \n    Вчера бе съобщено, че Мадрид е наложил вето върху проектодекларацията за срещата, защото премиерът Мариано Рахой не искал подписът му да стои в един документ с подписа на премиера на Косово. \nПо-късно обаче сръбската агенция ТАНЮГ предаде, че испанското вето е преодоляно чрез компромисното решение, според което въпросната проектодекларация да бъде подписана само от страните членки на ЕС, а не и от страните кандидати, каквито са участниците в срещата от Западните Балкани. ТАНЮГ се позова на източници от Брюксел и София. Проектът е одобрен от испанския посланик в Брюксел. Испания е сред 5-те страни от ЕС, които не признават Косово, другите са Гърция, Кипър, Румъния и Словакия. \nМеждувременно конгресмен от САЩ, който е и дългогодишен лобист за Косово, окачестви президента Хашим Тачи и премиера Рамуш Харадинай като мафиоти. \"Те не се интересуват от народа. Те се интересуват само от пари и от власт\", заяви Джоузеф Диогарди пред косовския портал \"Инсайдър\". \"Те се опитаха и мен да подкупят. Предложиха ми пари, за да могат след това да кажат, че имат и моята подкрепа. Аз обаче не приемам признания от корумпирани лидери\", разкри Диогарди. Той обвини Хашим Тачи, че е използвал 2,3 млн. от бюджета, за да се напише негова автобиография.      \n \t\n", "date": "2018.04.25", "title": "Бюрократични хватки преди форума в София за Западните Балкани"}
{"url": "http://www.duma.bg/node/165536", "text": "В началото на февруари \"непознато лице\" хвърля \"коктейл Молотов\" в офиса на Унгарското културно дружество в Ужгород (унгарският Унгвар). В нощта на 27 февруари е извършен втори опит за нападение: нанесени са значителни щети на сградата. На 16 март в град Берегово (унгарският Берегсаз) вандали повреждат 10 автомобила с унгарска регистрация. \nОплаквания има и от други малцинства, живеещи на територията на днешна Украйна. Съдейки по наскоро приетия закон \"За образованието\", властта в Киев очевидно се стреми  да превърне страната в моноетническа и монокултурна.  Този закон предизвика критиките на Будапеща, Варшава и Букурещ и вълна от възмущение сред широката общественост на тези страни. Въпреки многобройните изявления на украинското правителство, че се придържа към демократичните принципи и европейския път на развитие, официалните власти фактически продължават да нарушават правата на малцинствата, преследват техни представители, редовно организират провокации. \nСлед като Украйна не реагира на предупрежденията за блокиране сближаването с ЕС и НАТО, трите страни замислят по-радикален подход. Инициативата за съвместна стратегия идва от румънското правителство, подкрепена е от Будапеща. Миналата седмица унгарското Министерство на външните работи се обърна с официално писмо към Полша да се присъедини към инициативата. Целта е със съвместни усилия на тези три страни от Вишеградската четворка (четвъртата е Словакия) да се работи срещу разпространението на украинския национализъм - както в самата Украйна, така и извън нея. \n\"Новият украински закон \"За образованието\", решението на украинското Министерство на отбраната да възстанови разполагането на военна част в Берегово, фактическият отказ да приеме препоръките на Венецианската комисия, както и нежеланието за диалог с унгарската национална общност, са пряко доказателство, че днешната украинска власт действа пренебрежително и дискриминиращо не само срещу унгарската част на населението, но и срещу останалите национални малцинства\",  гласи писмото на унгарския държавен секретар по сигурността и международното сътрудничество Ищван Микола. \nОсвен това, доколкото в момента е непостоянен член на Съвета за сигурност на ООН, от Полша се иска да огласи пред световната общественост системните нарушения на Декларацията на ООН за правата на лицата, принадлежащи към национални или етнически, религиозни и езикови малцинства; Европейската конвенция за защита правата на човека и основните свободи; Декларацията на ЮНЕСКО относно расите и расовите предразсъдъци от страна на властите в Киев. \nНека припомним, че три украински области - Лвовска, Закарпатска и Черновицка - до 1918 г. са били част от Австро-Унгария. Лвов и областта са неразривно свързани с полската история. Градът е провинциална столица на Галиция през близо 140-годишното австрийско господство. Тук в 1908 г. националните герои на Полша Йозеф Пилсудски, Владислав Шикорски и Казимир Сосноковски създават полувоенна организация, превърнала се в ядро на полската войска след възстановяване на полската държава в края на 1918 г. \nЗадкарпатска Украйна (или Подкарпатието) е част от хилядолетната история на Унгарското кралство. Там е крепостта Мункач (Мукачево), в която прекарва детските си години прославеният княз на Трансилвания Ференц Ракоци II. Крепостта успешно е отбранявана срещу хабсбургските набези в продължение на три години (1685-1688 г.) от майка му Илона Зрини, национална героиня на Унгария. \nЧерновицка област (Северна Буковина) е в границите на румънското кралство в периода между двете световни войни. \nСлед края на Втората световна война по силата на договореностите между победителите - САЩ, Великобритания и СССР, трите области са придадени към Украинската ССР. На проведените референдуми след разпада на Съветския съюз 78% от жителите на Подкарпатието гласуваха за автономия. В Черновицка област 91% се обявиха за отделяне от Украйна. Пълна независимост поиска и Лвовска област. Но Киев напълно игнорира тези искания.     \n \t\n", "date": "2018.04.25", "title": "Румъния, Унгария и Полша с общи действия срещу Киев   "}
{"url": "http://www.duma.bg/node/165544", "text": "Убита българка на сицилиански плаж \nТруп на жена беше открит захвърлен до плажа на сицилианския град Катания \"Ла Плая\" на 22 април. Според властите става въпрос за 30-годишната Николина Маринова. Полицията предполага, че тя е била убита с изстрел в лицето. Разследването се води в средите на проституцията. Според хипотезите вероятен убиец е бил или клиент, или сводник на жертвата. \n125 са вече жертвите на грипа в Румъния \nБроят на хората, починали в резултат на грип този сезон в Румъния, нарасна на 125 души, предаде агенция Аджерпрес, като се позова на Националния център за наблюдение и контрол на заразните болести към Националния институт по обществено здраве. Последната жертва на грипа е 76-годишна жена от окръг Арад, Западна Румъния, която е имала предишни заболявания и не е била ваксинирана. Помпео се доближи до одобрението за държавен секретар \nКомисията по външните работи на Горната камара на американския Конгрес в понеделник препоръча на Сената да одобри с единодушие кандидатурата на Майкъл Помпео, номиниран по-рано от президента Доналд Тръмп за държавен секретар. Според настоящите констатации и прогнози на експертите и на американските медии, кандидатурата на Помпео предстои да бъде одобрена в най-близко време. Бавария окача разпятия в административните сгради \nВ Бавария бе взето решение във всеки кабинет на властта да бъде окачено разпятие. Във всеки вход на административна сграда или на офис трябва да бъде поставен християнски кръст като „израз на историческия и културен характер на Бавария, и като ангажимент към основните ценности на правния и обществен ред в Бавария и Германия“, съобщиха властите в Мюнхен след проведено заседание. Промените ще бъдат валидни за „всички органи на Свободната държава Бавария от 1 юни 2018 г.“, гласи разпоредбата. \nФренският президент Еманюел Макрон започна тридневната си визита в САЩ вчера и днес ще изнесе реч пред американския Конгрес   \n \t\n", "date": "2018.04.25", "title": "Кратки новини"}
{"url": "http://www.duma.bg/node/165545", "text": "Със 316 гласа \"за\" срещу 245 \"против\" Камарата на лордовете - горната камара на британския парламент, подкрепи предложението за запазване на Хартата на Евросъюза за основните човешки права след \"Брекзит\". \nСамо преди седмица Камарата на лордовете поиска Островът да остане в Митническия съюз. Общо три промени бяха приети в горната камара. \nСпоред анализатори това е лоша новина за правителството, тъй като се предполага, че ще има редица промени в проектозакона за напускане на ЕС, когато бъде върнат в Камарата на общините около 21 май. \nХартата, която е отделно от Европейската конвенция за човешките права, формулира редица граждански, политически и социални права за гражданите от ЕС. Митническият съюз е един от основните механизми за функциониране на ЕС. \nВ четвъртък депутатите в Камарата на общините ще гласуват по одобрената миналата седмица в горната камара на парламента поправка за оставане в Митническия съюз. Представител на опозиционната Лейбъристка партия заяви след вота, че това е пореден сигнал за министрите, че трябва да преосмислят подхода си към \"Брекзит\".   \n \t\n", "date": "2018.04.25", "title": "Нов провал по \"Брекзит\" за Тереза Мей"}
{"url": "http://www.duma.bg/node/165546", "text": "\"Има многобройни сфери, в които е наложително да продължим диалога си с Русия\", заяви в понеделник изпълняващият длъжността държавен секретар Джон Съливан пред журналистите в Торонто на срещата на страните от Г-7, но и предупреди, че това \"няма да попречи на САЩ да предприемат действия срещу поведението на Русия, когато то противоречи на международните норми\". \nСред тези области той посочи осигуряването на стратегическа стабилност, изпълнението на Договора за мерките за по-нататъшно намаляване и ограничаване на стратегическите нападателни оръжия (Нов СТАРТ) и уреждането на ситуацията около Договора за ликвидация на ракетите със среден и голям обсег. \n\"Длъжни сме да се занимаем и с проблемите с борбата с тероризма\", допълни и.д. държавен секретар.  \n\"Държавите от Г-7 ще продължат да оказват помощ на Украйна във връзка с предстоящите (през 2019) президентски избори и с продължаващата агресия в района. Освен това страната се нуждае от въвеждането на антикорупционни и икономически реформи\", каза канадският външен министър Кристия Фрийланд. \nСтраните от Г-7 публикуваха И съвместно изявление след срещата в Торонто на външните министри, в което оценяват настоящите отношения между Запада и Русия, като призоваха бившия член на групата да прекрати своето \"безотговорно и дестабилизиращо поведение\". \n\"Припомняме, че продължителността на икономическите санкции за Донбас е очевидно свързана с пълното и необратимо реализиране на Минските споразумения. Тези санкции могат да бъдат отменени само ако Русия действително изпълни ангажиментите си, но също така сме готови да предприемем допълнителни ограничителни мерки, ако действията на Русия изискват това\", допълват в изявлението си страните от Г-7. \nСледващата среща на най-високо равнище на Г-7 е насрочена за юни в Отава.     \n \t\n", "date": "2018.04.25", "title": " САЩ все пак имат желание за диалог с Русия"}
{"url": "http://www.duma.bg/node/165575", "text": "Изложбата \"120 лица\" на Хубен Черкелов представя Регионалният исторически музей на София в галерийното пространство на Триъгълната кула на Сердика. Тя се организира от сдружение \"Проект А\", осъществява се с подкрепата на Столичната община и Аерогара София и с финансовата подкрепа на Културната програма за Българското председателство на Съвета на Европейския съюз 2018 г. на Националния фонд \"Култура\". \nЕкспозицията съдържа 120 едноформатни живописни произведения. Те са изпълнени в акрил и техника, разработена и реализирана от художника Хубен Черкелов. Изобразени са известни личности – както реални, така и легендарни. \nИзборът на образите е направен на база портрети, използвани за отпечатване върху парични знаци. Сега по обратния път Хубен Черкелов извежда лицата от парите и свръхтиражните изображения отново върху художественото платно. Той подчинява всички 120 образа на единна естетическа линия. \nСред портретите може да се видят образите на Захари Зограф, Константин Бранкузи, Иван Вазов, Бенджамин Франклин, Гьоте, Галилей, Иван Милев, Александър фон Хумболт, Йосип Броз Тито, Джон Адамс, Кортес, Алберт Айнщайн, Веласкес, Коперник, Белини и др.     \n \t\n", "date": "2018.04.25", "title": "120 лица на Хубен Черкелов в Триъгълната кула на Сердика"}
{"url": "http://www.duma.bg/node/165574", "text": "Atrakcia.bg е свежо, активно, атрактивно и АРТактивно онлайн издание, посветено на личностите, които ни вдъхновяват. Творци от всички ешелони на изкуството и представители на културния авангард. Активни граждани, общественици, мислители и интелектуалци без националност, възраст и пол. И без предразсъдъци. \nAtrakcia.bg е пътеводител в света на красивото - на културата, която ни свързва, и на изкуството, което ни предизвиква да улавяме света през очите на другия. Целта е да информира читателите за всички предстоящи събития - у нас и по света. Рубриките са АвангАРТ - посветена на най-големите визионери на нашето време, на хората, които тласкат въображението напред; РеАкция ще публикува новини от културния живот секунда преди да са се случили; ИнтерАкция предлага истории-съкровища и разговори с най-вълнуващите хора от света на киното, театъра, музиката, литературата, дизайна; СмаАрт ще разказва за най-ярките и влиятелни умове на нашето време. И на миналото; РестАрт ще бъде надежден и атрактивен водач из културния афиш в столицата и извън нея. В България и извън нея. \nИзданието е проект на издателство \"Колибри\" и международния кино-литературен фестивал \"СинеЛибри\", научи ДУМА от гл. редакторка Теа Денолюбова.     \n \t\n", "date": "2018.04.25", "title": "Ново онлайн издание за култура и изкуство "}
{"url": "http://www.duma.bg/node/165547", "text": "Терористична атака е най-вероятната версия на кървавите събития в канадския град Торонто според разследващите органи, но към момента тя не е потвърдена. \nВ понеделник вечерта бял микробус се вряза с бясна скорост в пешеходци в най-големия град в Канада - Торонто, убивайки 10 души и ранявайки още 15. Произшествието се случи по обяд, в 13.30 местно време на оживеното кръстовище между улица \"Янг\" и \"Финч Авеню\", което се намира на 16 км от мястото, където в този момент се провеждаше срещата на вътрешните министри на страните от Г-7. МВнР не разполага с информация за пострадали български граждани при инцидента. \n\"Не изключваме нищо, но въз основа на това, с което разполагаме сега, е твърде рано да се направят изводи. Разследването продължава, опитваме се да разберем мотивите\", каза шефът на полицията Марк Саундърс, отговаряйки на въпрос относно възможността деянието да е терористична атака, но отбеляза, че \"явно е било предварително подготвено\". \nМеждувременно канадският министър по обществената сигурност Ралф Гудейл написа в туитър, че \"инцидентът няма връзка с националната сигурност\". \nЗадържан е извършителят на престъплението - става дума за 25-годишния Алек Минасиан, живеещ в град Ричмънд. Неговите мотиви обаче остават неизяснени към настоящия момент. \nВ социалните мрежи се появи видео, показващо самия арест. На него се чува как Минасян казва на един от полицаите да го застреля в главата и че има пистолет в джоба. Запазвайки самообладание обаче, полицаят успява да го арестува без стрелба. Впоследствие се оказа, че мъжът е бил невъоръжен. \nСпоред бивши съученици на Минасян той е посещавал в гимназията програма за ученици със специални потребности, предаде Ройтерс. Съученици описват Минасян като \"човек, който не е бил социален, но е бил абсолютно безвреден\".  \nПонятието \"специални потребности\" се използва в канадската образователна система за хора както с физически недъзи, така и с поведенчески и образователни затруднения. \nСтраницата във фейсбук на Минасян сега е недостъпна. В блог пък се казва, че през септември 2013 г. той е започнал работа в технологичен център към колежа Сенека.  \nДо март 2014 г. Минасян поствал в блога информации за напредъка си по разработване на софтуер в колежа. В магазина за приложения на гугъл има приложение за паркиране, разработено от човек на име Алек Минасян.   \n \t\n", "date": "2018.04.25", "title": "Мъж прегази 10 души в Торонто "}
{"url": "http://www.duma.bg/node/165537", "text": "След като извънредните избори в Турция бяха обявени за 24 юни, редица западни наблюдатели определиха като причина за избора на такава ранна дата желанието да се попречи на опозицията в страната да се обедини в единен фронт срещу управляващата Партия на справедливостта и развитието (ПСР).  \nОказва се обаче, че опозицията е имала едно на ум и е предвиждала подобни ходове на президента Реджеп Ердоган. Вече е обявено създаването на коалиция за тези парламентарно-президентски избори между Народно-републиканската партия (НРП) с лидер Калъчдароолу, която е основната опозиционна сила, и новосформираната \"Добра партия\", оглавявана от известната активистка Мерал Акшенер. Съгласно турската избирателна система в изборите могат да участват само партии, които имат 20 депутати или могат да съберат 100 000 подписа на поддръжници, но във всички вилаети на Турция. А това е трудно постижимо в краткия  срок до изборите. Решението е  15 депутати от НРП да преминат към \"Добрата партия\".  \nНамерен е начин \"Добрата партия\" да участва в изборите, тъй като тя вече има 5 депутати и с преминалите към нея от НРП, изискването за 20 депутати е изпълнено. Още повече, че според слухове в Анкара още 5 депутати ще напуснат крайната националистическа партия на Девлет Бахчели (съюзник на Ердоган), за да се присъединят към напусналата преди тях Мерал Акшенер.  \nНа дневен ред в момента са обсъжданията на листите за кандидат-депутати от страна на всички политически партии в Турция. Опозиционната НРП, според анализатора Ахмет Хакан, разглежда аргументите за избор на 3-ма кандидат-президенти от името на коалицията НРП и \"Добрата партия\". Те са на Илхан Кесиджен, Мерал Акшенер и Мухарен Индже. За Илхан Кесиджен може да се каже, че разбира от икономика, член е на НРП, има връзки в дясното пространство, сполучливо говори на т.нар. народен език, с което предизвиква определени симпатии. За Мерал Акшенер няма съмнение, че миналото й на юлкюджу /краен националист/  и неумолим привърженик на Ататюрк е сериозно предимство. Още повече, че опитът й на вътрешен министър я поставя в позиция да може успешно да се противопостави на Ердоган. Доказала е, че има идеи и може да ги отстоява. Възможно е да привлече гласовете на членовете и привържениците на НРП. А Мухарем Индже е известен като добър организатор със сериозен капацитет за лансиране на популистки идеи, има качества на полемист, влиятелен е в Черноморския регион и сред  кюрдите, защото се противопостави на свалянето на имунитета на депутатите им в Меджлиса, което позволи на властта да вкара в затвора лидерите на прокюрдската ДПН. Видно е, че дебатите в обявената коалиция няма да са лесни и наистина е любопитно какъв избор ще направят. И дали този избор ще затрудни Ердоган? Но, както казва Мерал Акшенер, който го е страх, да не ходи в гората. За нея \"този ход на Калъчдароолу да обяви коалиция с \"Добрата партия\" ще заеме своето място в демократичната история на Турция\". Това мнение се споделя и от други анализатори, които окачествяват същия този ход като  \"историческо събитие в нашата демокрация\". В същото врече в редиците на управляващите от ПСР има безпокойство относно кандидатурите за депутати. Предстои да се вземе решение относно онези 20 депутати, които вече имат три мандата в Междлиса, а съгласно новите правила няма да имат право на нов мандат. А това са влиятелни членове на ПСР. Разбира се, че Ердоган ще има главна роля при реденето на листите, защото той е и президент, и лидер на партията, но не може да се крие наличието на съпротива сред настоящите депутати. Част от тях са определени за \"американофили\", а при сложните напоследък отношения Турция-САЩ никой не може да каже как ще се развиват процесите в самата ПСР. Само преди ден Ердоган заяви, че \"с нашите пари не можем да купим оръжие от САЩ, но те предоставят оръжие на коалиционни сили, което показва откъде идва заплахата за нас - от стратегически съюзници\". Това не пречи в следващ момент той да \"обърне отново палачинката\" и да направи ходове, които ще се харесат във Вашингтон.  \nКаквото и да се каже за предсрочните избори в Турция, все ще е интересно. Защото страната е не само наша съседка и съюзничка по линия на НАТО, но и играч с влияние. \n    \n \t\n", "date": "2018.04.25", "title": " Опозицията в Турция се обединява за изборите  "}
