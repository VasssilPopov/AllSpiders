{"url": "http://www.duma.bg/node/165118", "text": "В духа на легендарния Хю Хефнър, който превърна халатите в бохемски лукс, а пижамените партита в култ, този петък Playboy организира първия по рода си тематичен купон. Ако вечерта на 20 април видите хора по пижами в центъра на София, не пускайте лайв във фейсбук, а побързайте да стигнете навреме в \"Bedroom Premium Club\". Столичният елит ще се събере на грандиозното парти \"BedTime Stories\" по повод юбилейния брой на списанието, посветен на бащата на мъжката библия. Всички ще са по пижами. Или по халати... \nИзключение няма да направят и родните знаменитости: фолк певицата Мария, Жени Калканджиева, Антония Петрова, Ася Капчикова и Кристина Патрашкова. В хайлайф средите вече се шушука, какви ли ще са нощниците, с които ще се появят на бохемския купон. Строг фейсконтрол ще следи всички да спазват дрескода, а онези, които са изпуснали да изберат подходяща пижама, ще може да си купят брандиран халат от лимитирана серия. \nСпектакълът, който са подготвили организаторите, ще включва топ плеймейтки. Звездата от \"София ден и нощ\" Анна–Мария, Брита, Гергана Стаменова, Даная, Ива Няголова, Марешка Глушук и Петя Димитрова ще впечатлят присъстващите с уникално шоу. \n\"BedTime Stories\" е второто тематично парти, организирано от продуцентската компания на Христо Сираков, Любен Дилов-син и Борис Гълъбов - \"DSG\", която вече има зад гърба си два от най-обсъжданите конкурса \"Playmate Of The Year\", както и пилотното \"Playboy шоу reMIXed Party\". ВИДЕО:  \nСледвай новите около Playboy, Bulgaria в официалния им профил във Facebook   \n \t\n", "date": "2018.04.20", "title": "Звезди се готвят за пижамено парти"}
{"url": "http://www.duma.bg/node/165247", "text": "Криско разкри, че се чувства готов за брак и достатъчно зрял да стане баща. Идолът на младото поколение направи признанието в разговор с Люба Пашова в предаването \"Извън играта\", което зрителите ще видят в събота, 21 април, от 18.30 ч. по БНТ1 и от 22.00 ч. по БНТ HD. \nВодещата запазва в тайна отговора на въпроса дали Кристиан Талев, както е истинското име на рап звездата, е роднина на известния български писател Димитър Талев. Но споделя, че е приятно изненадана от неговите разсъждения за любовта, приятелството и предателството. В студиото на предаването известният музикант и успешен бизнесмен разказва с особена топлота за добрия пример на своите родители. Зрителите ще чуят неговата версия на легендата за откраднатата невеста и ще разберат какво може да го накара да заплаче. \n\"Когато затворя вратата за някого, тя никога повече не се отваря\", категоричен е музикантът. Хип-хоп изпълнителят споделя, че трудно допуска някого близо до себе си, но винаги се обгражда само с верни приятели.   \n \t\n", "date": "2018.04.20", "title": "Криско се чувства готов да стане баща"}
{"url": "http://www.duma.bg/node/165246", "text": "Каква е психологията на жената и какви са различията с тази на мъжа? Как да намерим пътя към щастието? Как да се справим с кризите, които разклащат съзнанието ни? Магдалена Ангелова дава отговор на много от тези въпроси в книгата си \"Възможно щастие\" (изд. \"Сиела\"). Тя засяга някои аспекти от необятната тема за женската и мъжката психология, партньорските взаимоотношения и връщането на личната сила. Авторката - квалифициран клиничен психолог, акцентира върху подсъзнателната динамика на женската душевност, основните мъжки и женски типажи, както и техните силни страни, страхове и възможности. Описаните в книгата практики, медитации и съвети ще помогнат в справянето със страховете, конфликта с партньора, с раздялата. Упражненията целят хармонизирането на трудните любовни връзки, травмите от детството, освобождаването от тъгата, вината, обидата и гнева.   \n \t\n", "date": "2018.04.20", "title": "Магдалена Ангелова разкрива тайните на женската душевност"}
{"url": "http://www.duma.bg/node/165248", "text": "Девет нови заглавия очакват любителите на околната среда и четенето в екологичната кампания \"Книги за смет\" на фондация \"Credo Bonum\" и издателство \"Smart Books\". Сред тях са \"Приключенията на барон Мюнхаузен\" от Рудолф Ерих Распе, \"Палечка\" на Ханс Кристиян Андерсен, както и няколко детски книжки, предоставени от Европейската комисия в България - \"Бени е шампион\", \"Синият остров\", \"Уличка Роза\" и др. Още една образователна книжка ще зарадва най-малките. Това е \"Какво има в моята кутия за обяд\", издадена от мобилната апликация \"Здрави\". \nИнициативата ще се състои едновременно в София, Пловдив, Бургас, Стара Загора и Велико Търново на 22 април. Датата съвпада с честването на \"Ден на Земята 2018\". По регламент, срещу всеки килограм предадени пластмасови отпадъци участниците могат да получат една хартиена или две електронни книги по избор. Освен щанда с предварително селектирани заглавия на разположение за всички, които се включат в кампанията, ще бъде и обновената онлайн книжарница на  . \nКампанията ще се проведе между 10 и 13 ч. на съответните места по градовете - Паметник на съветската армия в София, пред общината в Пловдив, Пантеона в Бургас, Mол галерия в Стара Загора и Мол Велико Търново. \nЩе бъдат приемани пластмасови отпадъци, почистени от хранителни или други остатъци, годни за рециклиране, събрани по възможно най-компактен начин - найлонови торби, части от играчки, чаши, чинии и прибори за еднократна употреба, туби и шишета от течности, препарати, пластмасови капачки, тарелки, научи ДУМА от Симеон Василев, ръководител проекти.   \n \t\n", "date": "2018.04.20", "title": "9 нови заглавия в \"Книги за смет\"  "}
{"url": "http://www.duma.bg/node/165245", "text": "Музикантите от \"Остава\" празнуват 10 години от излизането на Червения си албум \"Rock`N`Roll Song Designers\". Групата ще направи минитурне, на което ще изсвири всички песни от него, както и някои от най-известните си парчета през годините. \nБлагодарение именно на този албум бяхме поканени на няколко големи форума в Европа, сред които Sziget Festival, Exit Festival, B`Estfest Romania, уточни вокалистът Свилен Ноев. \nНямаше конкретна причина, поради която да го назовем по този начин, просто червено и бяло тогава ни хареса, сподели китаристът Александър Марбург. \n\"Остава\" ще обиколи четири локации, като днес, петък, ще свири в София, а утре в Пловдив. Следващата седмица групата ще бъде във Варна (27 април) и в Бургас (28 април).   \n \t\n", "date": "2018.04.20", "title": "\"Остава\" празнува 10 години от излизането на Червения албум"}
{"url": "http://www.duma.bg/node/165284", "text": "\"Форбс\" обяви списъка на най-богатите руснаци. Пръв в нея е председателят на борда на директорите на НЛМК Владимир Лисин. Компанията произвежда стомана. Състоянието на Лисин е оценено на 19,1 млрд. долара. На второ място е председателят на съвета на директорите на \"Северстал\" Алексей Мордашов с богатство от 18,7 милиарда долара, а трети е миналогодишният лидер - шефът на \"Новатек\" Леонид Михелсон с 18 млрд. \nПо-нататък в списъка следват Вагит Алекперов - \"Лукойл\" с 16,4 млрд. долара, Генадий Тимченко - \"Новатек\" и \"Сибур\" с 16 млрд., Владимир Потанин - \"Интеррос\" с 15,9 млрд., Андрей Мелниченко - \"Новахим\" с 15,5 млрд., Михаил Фридман - \"Алфа груп\" с 15,1 млрд., Виктор Векселберг - \"Ренова\" с 14,4 млрд., и Алишер Усманов - USM Holdings с 12,5 млрд. \nСпоред \"Форбс\" независимо от стагнацията на руската икономика и западните санкции състоянието на най-богатите руснаци е нараснало с 25 млрд. долара до 485 милиарда. Милиардерите пък са се увеличили от 96 на 106. \nВладимир Лисин     \n \t\n", "date": "2018.04.20", "title": "Състоянието и броят на руските милиардери нараства"}
{"url": "http://www.duma.bg/node/165286", "text": "Ръководството на Българската народна банка (БНБ) e решило да бъдат извадени от обращение възпоменателните монети, емитирани в периода 5 юли 1999 г. до 31 декември 2012 г. Те обаче ще престанат да бъдат законно платежно средство от 15 май 2018 г. След тази дата възпоменателните монети, емитирани 14 години преди 2012 г., ще се обменят на касите на БНБ по номинална стойност без ограничение на количеството и без такса, съобщиха от Централната банка. Срокът на обмяна е до края на 2019 година. \nСред монетите попада серия от 1, 2, 5, 10, 20 и 50 стотинки с възпоменателен медал за новото хилядолетие, десетолевка от 2001 г., отсечена в монетния двор на БНБ за асоциирането на на България към ЕС, петолевки, отсечени през 2002 г. за XХVIII летни олимпийски игри в Атина през 2004 г. От паричното обращение ще бъдат извадени и металните пари, емитирани по повод различни годишнини като десетолевката \"60 години от спасяването на българските евреи\", издадена през 2003 г., петолевката за Световното първенство по футбол през 2006 г. в Германия и десетолевката за ХХ зимни олимпийски игри в Торино, Италия, отсечена през 2006 г.     \n \t\n", "date": "2018.04.20", "title": " БНБ вади от обращение възпоменателни монети, отсечени до 2012 г."}
{"url": "http://www.duma.bg/node/165287", "text": "Тръгва нова програма на Европейската инвестиционна банка (ЕИБ) за отпускане на заеми, съсредоточена върху инвестициите в областта на биоикономиката в ЕС. Тя беше представена вчера от президента на ЕИБ Вернер Хойер в присъствието на комисаря по земеделие и развитието на селските райони Фил Хоган. Министърът на земеделието Румен Порожанов в качеството си на председател на Съвета на ЕС по земеделие и рибарство подчерта, че инвестициите ще допринесат за засилване на конкурентоспособността на европейските компании, работещи в областта на биоикономиката и селското стопанство. \nЧрез отпускането на финансиране от 400 млн. евро от ЕИБ се цели да бъдат мобилизирани над 1 млрд. евро частни инвестиции в селскостопанския сектор. Операцията ще се гарантира от бюджета на ЕС в рамките на Европейския фонд за стратегически инвестиции (ЕФСИ), като ще бъде предоставено на широк спектър от частни кооперативи и корпорации в ЕС в различни подотрасли, свързани с биоикономиката. \nНовата програма има за цел да се справи с пазарните слабости и неуспехите, които ограничават адекватното финансиране в Европа за повечето от предприятията, които работят във веригите на добавена стойност на биоикономиката, както и да се насърчава развитието на селските райони. Технологичните рискове, свързани с по-иновативните сегменти, като биоразнообразието и иновативните съставки на храните и фуражите, затрудняват силно достъпа до финансиране.     \n \t\n", "date": "2018.04.20", "title": "ЕИБ отпуска 400 млн. евро за финансиране на земеделие"}
{"url": "http://www.duma.bg/node/165288", "text": "Ново решение на Европейския съд може да принуди авиопревозвачите да плащат безброй компенсации за полети, отменени заради стачки, твърди изданието New Europe. Според Европейския съд стачка на служителите в авиокомпании не представлява \"извънредно обстоятелство\", освобождаващо авиопревозвача от задължението да изплати компенсация в случай на отмяна на полет или дългото му забавяне, пише електроннното издание. До съдебното решение се е стигнало след оплаквания от германската компания TUIfly , от която заявиха през 2016 г., че \"стачка на служителите, без да бъде формално инициирана от профсъюз\" е извънредно обстоятелство, което й позволява да не изплаща компенсации за забавянията и отменените полети. \nНовата европейска норма дава право на пътниците на забавил се полет на компенсация до 600 евро в зависимост от дължината на полета. Авиопревозвачите, чиято дейност е нарушена от стачка, вече са задължени да се грижат за пътниците. Те трябва да плащат за храна, ако се наложи и за нощуване. Авиолиниите могат да не плащат компенсации, ако успеят да докажат наличието на \"извънредни обстоятелства\", които те не са могли да избегнат. \nЕвропейската комисия създаде стратегия за въздухоплаването в Европа и ние трябва да се възползваме от нея, заяви Светослав Станулов, председател на Асоциацията на българските авиопревозвачи. Според него темповете за нарастване на въздушните превози от и до България надхвърлят и най-оптимистичните ни прогнози - ръст от 18%, но тази тенденция може скоро да се обърне заради ограничените възможности на терминалите на летище София. Летище Бургас също се задъхва с растящия трафик. Нискоразходните авиокомпании предизвикаха значителен ръст на пътническите превози от София до Европа, но вероятно скоро ще се достигне до насищане, твърди Станулов. Той смята, че България и основно - летище София, трябва да се развива именно като свързващо летище (хъб), подобно на аерогарите в Истанбул и в Персийския залив, и това трябва да бъде главно условие на бъдещата концесия.  \nПрез 2018 г. трафикът на летищата във Варна и Бургас се очаква да нарасне с около 10%, съобщиха от  концесионера на морските летища \"Фрапорт Туин Стар Еърпорт Мениджмънт\" АД. Очаква се спадът на руските туристи да продължи, а пътниците от Германия, Великобритания и Полша да се увеличат, като полският пазар продължава да се развива с  прогноза за растеж от 30%-40%. От тази година летището във Варна ще обслужва шест нови линии до  градове в Англия, Германия, Франция и Австрия. В Бургас новите дестинации са осем - до Ливан, Швеция, Русия Полша, Италия, Украйна и Иран. В сравнение с 2017 г. тази година за периода януари-март трафикът на летище Бургас е нараснал с 16,8%, а на летище Варна с 92,3%. Очаква се през 2018 г. летище Бургас за първи път да посрещне над 3 милиона пътници, а летище Варна над 2 милиона. Тези цифри не представляват проблем за летищата, но въпреки това ние вече проектираме разширяването на летище Бургас, което ще се случи в периода 2019-2020 г., заяви Улрих Хеппе, представител на концесионера. \n    \n \t\n", "date": "2018.04.20", "title": " Авиопревозвачи ще плащат до 600 евро обезщетения и при стачка "}
{"url": "http://www.duma.bg/node/165285", "text": "Трансанадолският газопровод (ТАНАП) започва да действа в края на юни, заяви шефът на проекта Салтук Дюзьол, цитиран от турски медии. \"Планираме да отворим вентила на 30 юни, за да тръгне потокът на газ за търговски цели. Общо 93,5% от проекта са завършени\", каза Дюзьол на компресорната станция в анадолската провинция Ескишехир. Около \"99,9% от стационарната част на проекта са завършени. Постигнахме степен на реализация от 80,7% в частта от фаза 1, която ще се разпростре и в Европа\", добави той. \nTAНАП, който минава от източната провинция Ардахан на границата с Грузия към границите с Гърция и България, е централната и най-дълга част на Южния газов коридор (SGC). Основната цел на SGC е да свърже гигантското газово находище Шах Дениз в Азербайджан с Европа през Южнокавказкия газопровод (SCP), TANAP и Трансадриатическия тръбопровод (TAP). SCP е от Азербайджан до Турция през Грузия, а ТАP започва в Гърция, минава през  Албания и Адриатическо море и стига до Италия. \"Планираните разходи за изграждането на дългия 1841 км газопровод бяха 11,7 млрд., но той е изпълнен срещу 7,99 милиарда долара\", каза Дюзьол. Европейският съюз предостави 10,2 млн. долара за проекта. \nКомпанията SGC притежава 51% дял в TAНАП. Държавната петролна компания на Азербайджан (SOCAR) наскоро купи 7% от акциите на SGC, като стана четвъртият партньор в проекта. Турската петролна корпорация (Botas) притежава 30 на сто от акциите и базираната в Лондон компания BP PLC. \nПредвижда се TAНАП да удвои количеството природен газ, изнасяно от Азербайджан в Турция. Турция внася 6,6 милиарда кубически метра газ от Азербайджан годишно. Очаква се първоначалният капацитет на ТАНАП да бъде 16 млрд. кб. м газ на година, увеличавайки се до 31 млрд. Около 6 млрд. ще бъдат доставени за Турция, а останалият обем ще отива в Европа.     \n \t\n", "date": "2018.04.20", "title": "Газопроводът ТАНАП ще заработи през юни"}
{"url": "http://www.duma.bg/node/165290", "text": "Народното събрание прие на второ четене промени в Закона за туризма, свързани с европейска директива за организираните пакетни пътувания. След сключването на договор за туристически пакет цената на туристическия пакет може да се увеличи само ако в договора изрично е предвидена такава възможност и ако е посочено, че пътуващият има право и на намаление на цената, записаха депутатите. \nУвеличението на цената е възможно само по изключение, ако поскъпне горивото, а оттук - цената на превоза, ако се променят данъците и таксите в страната на пътуване, както и при промяна на валутния курс. В случай че договорът предвижда възможност за увеличение на цената, тогава пътуващият има право на намаление на цената на туристическия пакет, съответстващо на всяко намаление на същите разходи. Ако цената се вдигне с повече от 8 процента, клиентът трябва да бъде информиран поне 20 дни преди пътуването. \nЗастрахователната сума по задължителната застраховка на туроператор, който предоставя туристически пакет с включен чартърен полет, не може да е по-малка от 500 000 лв., е друго изменение в закона. \nС измененията туроператорът се задължава да оказва съдействие на изпаднал в затруднение пътуващ, като осигури полезна информация за достъп до здравни услуги, местни власти или консулска помощ. Ако туристът е изпаднал в беда поради собствената си небрежност, туроператорът може да поиска разумна такса за съдействието си, но без да формира печалба. \nС промените Министерството на туризма ще контролира туристическите обекти. Засилените контролни функции на туристическото ведомство предвиждат контролно звено да проверява лица, извършващи туристически услуги. Длъжностни лица от ведомството ще могат да проверяват както обектите, така и дейността на лицата. \nПромяната се налага заради многобройните сигнали за нарушения, адресирани до Министерството на туризма. Промените предвиждат съставените констативни протоколи да се изпращат до КЗП за последващ контрол и налагане на санкции. Увеличава се горната граница на имуществените санкции - от 1000 на 3000 лв. Въвежда се глоба в двоен размер при повторно нарушение.   \n \t\n", "date": "2018.04.20", "title": "Закупен туристически пакет ще поскъпва само ако е уредено в договор"}
{"url": "http://www.duma.bg/node/165289", "text": "Cвeтът нaтpyпa дълг oт peкopднитe 164 тpилиoнa дoлapa - пoвeчe, oткoлкoтo пo вpeмe нa финaнcoвaтa кpизa oтпpeди дeceтилeтиe, пpeдyпpeди Meждyнapoдният вaлyтeн фoнд (МВФ). Чacтният и пyбличният ceктop cпeшнo тpябвa дa нaмaлят нивaтa cи нa зaдлъжнялocт, зa дa нaпpaвят икoнoмикaтa пo-ycтoйчивa нa бъдeщи кpизи. Фиcкaлнитe cтимyли, насочени към пoдкpeпа на тъpceнeтo, вeчe нe бива да са пpиopитeт, съветват oт фонда. Bитop Гacпap, диpeктop в МВФ, coчи конкретно CAЩ кaтo лoш пpимep, припомняйки, чe тoвa e eдинcтвeнaтa paзвитa икономика, кoятo нe плaниpa дa нaмaли oгpoмния cи дълг, a, нaпpoтив - нaмaлeниeтo нa дaнъцитe там зaдъpжa нa твъpдe виcoки нивa финaнcиpaнeтo чpeз нoв дълг. MВФ пpизoвa правителствата дa пpecтaнaт дa пpeдocтaвят \"нeнyжни cтимyли, кoгaтo икoнoмичecкaтa aктивнocт вeчe бъpзo pacтe\". Зaдлъжнялocттa нa cвeтa e двa пъти пo-гoлямa oт cтoйнocттa нa вcички пpoдyкти и ycлyги, пpoизвeдeни зa eднa гoдинa - 225 пpoцeнтa oт cвeтoвния бpyтeн вътpeшeн пpoдyкт. Tя вeчe e c 12% пo-виcoкa, oткoлкoтo пpeз пикa нa финaнcoвaтa кpизa пpeз 2009 г., твърдят от МВФ. \nПoлoвинaтa oт дългa e нa тpи cтpaни: CAЩ, Япoния и Kитaй. Поднебесната империя финaнcиpa eкcпaнзиятa cи cъc зaдължeния и oт 1,7 тpилиoнa дoлapa пpeз 2001 г. тe нaбъбнaxa дo 25,5 тpилиoнa дoлapa пpeз 2016 г. Китай носи отговорност и зa тpи чeтвъpти oт увеличението на дългa нa чacтния ceктop пpeз пocлeднoтo дeceтилeтиe. Meждyнapoдният вaлyтeн фoнд пpизoвa дъpжaви кaтo CAЩ дa cпpaт дa изпoлзвaт пo-ниcи дaнъци и пo-виcoки пyблични paзxoди, зa дa cтимyлиpaт pacтeжa, a вмecтo тoвa дa нaмaлят зaдължeниятa cи, тaкa чe пpи cлeдвaщa финaнcoвa кризa дa имaт пoвeчe възмoжни xoдoвe. МВФ пocoчвa за положителен пример  Гepмaния и Xoлaндия, кoитo имaт \"пpeдocтaтъчнo мяcтo\" дa yвeличaт пyбличните си разходи. \n    \n \t\n", "date": "2018.04.20", "title": " МВФ: Светът натрупа рекорден дълг"}
{"url": "http://www.duma.bg/node/165293", "text": "Преките чуждестранни инвестиции в страната са се повишили през февруари с едва 45,9 млн. евро, докато през февруари миналата година те са нараснали с 256,8 млн. евро. За първите два месеца на годината преките чуждестранни инвестиции са в размер на 204,9 млн. евро, като се понижават с цели 42% спрямо януари - февруари 2017 г., когато те бяха в размер на 353,2 млн. евро. Това показват данни на БНБ. Най-големите нетни преки инвестиции в нашата страна за първите два месеца на настоящата година са дошли от Великобритания - 57,9 млн. евро, следвани от вложенията от Германия - 44,1 млн. евро, и от Гърция - 30,5 млн. евро. \nЦентралната банка отчита още, че търговското салдо на нашата страна през февруари е отрицателно в размер на 263,8 млн. евро спрямо дефицит за 94,4 млн. евро преди година, като износът на стоки се понижава с 16,4 млн. евро, което е намаление с 0,8% спрямо февруари 2017-а. То е 1,9616 млрд. евро. Същевременно вносът нараства със 153 млн. евро - повишение със 7,4% спрямо втория месец на предходната година, достигайки размер от 2,2254 млрд. евро. \nТърговското салдо за първите два месеца също остава на дефицит в размер от 587 млн. евро (1,1% от БВП) спрямо дефицит за 249,1 млн. евро преди година (0,5% от БВП). За периода януари - февруари износът на стоки нараства с 209,6 млн. евро (с 5,5% годишно) до 4,0119 млрд. евро спрямо износ за 3,8023 млн. евро през първите два месеца на 2017 г. Вносът за същия период се е увеличил с 547,4 млн. евро, или с 13,5%, до 4,5988 млрд. евро от 4,0515 млрд. евро преди година. \nФевруарското салдо по услугите е положително и в размер на 80,8 млн. евро спрямо положително салдо за 46,8 млн. евро преди година, като за първите два месеца на 2018 г. салдото по услугите е положително и за 207,2 млн. евро спрямо 141,3 млн. евро преди година. \nПрез февруари резервите на БНБ намаляват със 75,6 млн. евро при тяхно увеличение с 612,3 млн. евро точно година по-рано, като за първите два месеца на годината се понижават с 1,4342 млрд. евро при понижение със 160,7 млн. евро за същия период на 2017 г.   \n \t\n", "date": "2018.04.20", "title": "42% по-малко са чуждите инвестиции за първите два месеца "}
{"url": "http://www.duma.bg/node/165292", "text": "България и още 15 страни от ЕС ще направят предприятие за създаване на европейски суперкомпютър. Това ще е революция в медицината, сигурността, транспорта, обяви вчера еврокомисарят по цифровата икономика и цифровото общество Мария Габриел на международната конференция за дигиталното бъдеще, организиран от Министерството на образованието и науката и от Европейската комисия. Габриел съобщи още, че през май ще предложи дигитална стратегия, включваща развитието на изкуствен интелект и киберсигурност. \nНеобходимо е средствата от един милиард евро, които ЕК отпуска за подготовката на суперкомпютри, да се използват в тази изключително конкурентна среда, посочи премиерът Бойко Борисов. Той добави, че с този фонд и с мощните процесорни системи, начело с държави като Германия и Франция, европейските страни могат да се обединят и по-бързо да развият своите дигитални общества. Министър-председателят изтъкна, че развитието на супертехнологиите ще помогне за по-бързата дигитализация у нас и на Балканите, ще са стъпка към осигуряване на защита от кибератаки и мощен стимул за развитие на научните изследвания в редица области. Вижда се, че Европа доста е изостанала в сферата на суперкомпютрите и неслучайно водещите икономики - САЩ, Китай и Япония, притежават тези супермашини. В сферата на сигурността всеки ден се сблъскваме с кибератаки и дори на сегашните системи не можем да осигурим адекватна защита, добави Борисов.      \n \t\n", "date": "2018.04.20", "title": "България и 15 страни от ЕС ще правят суперкомпютър"}
{"url": "http://www.duma.bg/node/165249", "text": "Представяне на книгата \"Биографични снимки. Документален роман\" от Иля Велчев и среща с автора ще се състоят на 23 април в Народния театър, Мраморно фоайе, първи балкон, от 18 ч. Роман-изповед, въздействаща сплав от истински истории и герои, изкуство, кино и поезия в едно - всички тези определения не могат да определят всеобхватността на новата книга на Иля Велчев (изд. КК \"Труд\"). Тя съдържа много снимки от личния архив на автора, част от които се публикуват за първи път в книжно издание.     \n \t\n", "date": "2018.04.20", "title": "Иля Велчев представя документален роман"}
{"url": "http://www.duma.bg/node/165250", "text": "Столичната библиотека за втора поредна година кани малките и вече пораснали свои приятели, както и техните родители, да гостуват и да вземат участие във вълшебната нощ, в която книгите оживяват. Вечерта в Детския център на библиотеката - на 21 април от 20 ч., ще бъде изпълнена с изненади, награди, актьори и разказвачи. Заедно с песните на вокална група \"Смехоранчета\" с ръководителка Галина Коджаманова приказните герои ще разплетат мистерията с обърканите приказки. Организаторите напомнят на децата да си носят фенерчета, за да могат да се ориентират в тайнствения лабиринт. Събитието се организира по повод Световния ден на книгата и авторското право, който се отбелязва всяка година на 23 април. \n    \n \t\n", "date": "2018.04.20", "title": "Книгите оживяват в Столичната библиотека"}
{"url": "http://www.duma.bg/node/165252", "text": "Посолството на Република Корея представя спектакъла \"Ритъмът на Корея\" - традиционни звуци и брейк денс в София днес, 20 април, от 19 ч. в зала 2 на НДК и в Бургас на 22 април от 17 ч. в Държавната опера, входът е свободен. А в неделя в Гранд хотел и Спа Приморец в Бургас любителите на корейската кухня могат да опитат вкусни ястия, приготвени от корейски готвач.  \n\"Ритъмът на Корея\" е представление, което съчетава традиционни и съвременни музикални етюди, изпълнени от \"Чонгга Акхуе\", както и танци на \"Чинджо Крю\" - водеща корейска брейк денс група. \"Чонгга Акхуе\" е много уважаван музикален състав с разнообразен репертоар. Той създава пространство отвъд жанра, където миналото, настоящето и бъдещето съществуват едновременно, като по този начин запазват и трансформират наследството на техните предци. \"Чинджо Крю\" е спечелила многобройни награди на международната сцена, като е доразвила уличния танц. Двете групи ще пресъздадат пред българската публика уникалния и вдъхновяващ ритъм на Корея.   \n \t\n", "date": "2018.04.20", "title": " Ритъмът на Корея в музика и танц "}
{"url": "http://www.duma.bg/node/165253", "text": "\"Разходка из света на театралния костюм\" е събитие за деца, част от поредицата \"Как работи театърът?\"-2. На 21 април от 11 ч. в камерната зала в Театър \"София\" актьорите Илия Виделинов и София Маринкова ще отведат малчуганите на приключение в една непозната страна. За да я опознаят, те ще използват специална карта и ще научат що е то театрален костюм, как се ражда, къде живее. Малките посетители ще научат много любопитни факти от историята на театралния костюм, за костюмите от различни епохи и за отделните елементи на костюмите. Ще се обърне внимание и на театралния грим и перуките. \nВ края на събитието децата ще имат възможност да разгледат отблизо различни костюми, елементи от сценични облекла и перуки, които са били част от представления на сцената на театъра. \nСъбитието е подходящо за възраст над 5 години. Цената на билет за 1 дете е 6 лв., за 1 възрастен придружител - безплатно. Билети се продават на касите на Театър \"София\", а местата са ограничени. \n\"Как работи театърът?\"-2, е естествено продължение на дейността на Театър \"София\" в посока създаване на съвременна театрална среда, в която децата се чувстват уютно и която ги предразполага. Възпитаваме любов към изкуството у детската публиката чрез интерактивни събития, непринудена комуникация с тях, работа с разнообразни материали, поддържайки техния интерес и любопитство, посочват от трупата. \nПрограмата продължава с темите \"Осветление и звук\" - през май, и \"Хореография и сценичен бой\" и \"Маски и кукли\" - през юни. Партньори са креативната работилничка \"ШиШарка\", школата \"Учи с мен\", книжарници \"Сиела\", Kornel4Kids.     \n \t\n", "date": "2018.04.20", "title": "Разходка из света на театралния костюм"}
{"url": "http://www.duma.bg/node/165254", "text": "В родното село на певицата Кичка Савова - Сладун, Свиленградско, от 2011 г. ежегодно, в нейна чест се провежда Национален фолклорен фестивал \"С песните на Кичка Савова\". Тази година музикалният форум ще се състои на 21 и 22 април. Основен организатор е Народното читалище \"Изгрев-1928\" в с. Сладун с финансовата подкрепа на община Свиленград. Официалното откриване ще е на 21 април от 10 ч. Конкурсната програма ще започне веднага след това и ще продължи на следващия ден до 15 ч. Гала вечерта и награждаването са предвидени за 22 април, научи ДУМА от Мартин Райков. \nВ проявата могат да участват индивидуални изпълнители - певци и инструменталисти, певчески групи за автентичен и за обработен фолклор, танцови състави и групи за народни обичаи. Участниците ще са разпределени в две категории: деца до 18 г. и възрастни над 18 г. Фестивалът има конкурсен характер. Всички участници ще получат грамоти. Изпълненията ще оценява професионално жури, което ще определи носителя на Голямата награда на фестивала (цялостно представяне) - плакет, диплом и парично отличие; Наградата на Кичка Савова за изпълнение на нейна песен - плакет, диплом, парично отличие (вкл. от семейството й), първа, втора и трета награда в отделните категории. Призьорите получават медали - златен, сребърен, бронзов, диплом, а най-добре представилите се - и парични отличия и приз на организаторите на фестивала - плакет, диплом и парична награда. \nИзвестната тракийска народна певица Кичка Савова ни напусна на 25 януари 2018 г. на 83-годишна възраст. Повече от 65 години тя бе професионален радио- и телевизионен изпълнител, съосновател на ансамбъл \"Загоре\". Репертоарът й включва около 600 песни. Първите й записи в БНР датират от 60-те години на миналия век - с композиторите Анастас Наумов, Стефан Кънев и Оркестъра за народна музика. Авторка е на автобиографичната книга \"Живот, отдаден на песента\", която съдържа 163 нотирани песни от нейния богат репертоар. Като солистка на ансамбъл \"Загоре\" и като част от различни концертни групи, Кичка Савова е пътувала в Италия, Русия, Гърция и още много страни на Европа и Азия. Носителка е на \"Златна лира\" на Съюза на музикалните и танцовите дейци в България, златен медал \"Капитан Петко войвода\" на Централния комитет на Тракийските дружества в България, почетния знак на Стара Загора и почетния знак на Свиленград. \n    \n \t\n", "date": "2018.04.20", "title": "\"С песните на Кичка Савова\" събира таланти от цяла България  "}
{"url": "http://www.duma.bg/node/165291", "text": "Ядрените централи са опция за намаляване на вредните емисии за членовете на ЕС и за производство на енергия. Това заяви вчера на пресконференция еврокомисарят по въпросите на климата и енергетиката Мигел Ариас Канете след неформалната среща на министрите на енергетиката в София. \"Искаме сигурна, чиста и евтина енергия\", категоричен беше Канете. Той посочи, че всяка държава може сама да определи своя енергиен микс. \"България може да избере ядрена енергия, водни централи или въглища, единственото, което иска ЕК, е намаляването на емисиите с определен процент\", каза Канете. \nИма различни примери - във Франция делът на ядрените централи е огромен, а Германия ги закрива изцяло, припомни европейският комисар. Той заяви, че всяка една централа обаче трябва да изпълнява всички изисквания за безопасност и да има решение за оползотворяване на радиоактивните отпадъци. \"Това е отговорност на Европейската комисия\", каза Канете и допълни, че се следи да няма зависимост от един доставчик на гориво. \nНовите въглищни централи няма да получават държавна помощ под никаква форма, а ще бъдат реализирани на пазарен принцип, както е заложено в амбициозния пакет \"Чиста енергия за всички европейци\", каза той. В същото време централите, използващи възобновяема енергия, стават все по-конкурентни и скоро ще станат по-евтини от въглищните централи, каза още Канете.   \n \t\n", "date": "2018.04.20", "title": "Енергийният еврокомисар: България може да заложи на ядрената енергетика"}
{"url": "http://www.duma.bg/node/165251", "text": "\"Сродени с небето\" и \"На фронта на войсковата култура\" от Димитър Гилин (изд. \"Феномен\") ще бъдат представени на 21 април от 17 ч. в зала 1 на Централния военен клуб в София, бул. \"Цар Освободител\" 7. Книгите са плод на многогодишните наблюдения на автора на живия живот във войските, а водените от него бележки са част от документалните страници на изданията. В тях се разкрива динамиката на напрегнатото всекидневие в авиацията в периода на преминаване от витломоторна на реактивна авиационна техника, забележителните прояви на себеотрицание, мъжество и героизъм, разкриват се личните преживявания и вълненията на автора. Книгите са документално доказателство за величието на духа на авиаторите, които в борба с въздушната стихия и трудностите създадоха военна авиация, с която заслужено се гордееше нашият народ и която всяваше респект в неговите недоброжелатели, отбелязва авторът.  \n    \n \t\n", "date": "2018.04.20", "title": "Среща с Димитър Гилин в ЦВК"}
{"url": "http://www.duma.bg/node/165276", "text": "По волята на народа на 24 юни Турция ще премине към нова форма на управление, тогава започва нов период в историята на страната, заяви вицепремиерът и говорител на кабинета в Анкара Бекир Боздаг. \nТой подчерта, че решението за провеждането на предсрочните избори за президент и парламент е стъпката, която позволява да бъдат нарушени и разобличени плановете на антитурските сили. Според него Турция е длъжна бързо да предприема и реализира решения в тази посока. \n„От датата на вота историята на Турция ще бъде писана от самия турски народ. Управляващата Партия на справедливостта и развитието е напълно готова за предсрочните избори, а с календара на предизборната кампания няма да има никакъв проблем във Висшата избирателна комисия. До днес тя перфектно изпълняваше своята работа, тъй като представлява една от най-надеждните организации в Турция“, посочи Боздаг. Според него това, че подготовката за изборите ще премине в условията на извънредното положение, по никакъв начин няма да им окаже негативно влияние.  \n    \n \t\n", "date": "2018.04.20", "title": " Анкара: Предсрочният вот е противодействие на антитурските сили"}
{"url": "http://www.duma.bg/node/165277", "text": "Повече от 95% от населението на света диша нездравословен въздух и най-тежко засегнати са бедните нации, се казва в нов доклад. \nСпоред годишния доклад на \"Глобал еър\", публикуван от Института по здравеопазване, продължителното излагане на замърсен въздух причинява приблизително 6,1 милиона смъртни случая по света през 2016 г. \nВ доклада се казва, че дишането на замърсен въздух води до инфаркти, рак на белия дроб и хронични белодробни заболявания, причинявайки при много от тях преждевременна смърт. Също така се твърди, че замърсяването на въздуха е четвъртата най-честа причина за смъртност сред всички рискове за здравето в световен мащаб като високото кръвно налягане, диетите и тютюнопушенето. \nСпоред доклада Китай и Индия са отговорни за над 50% от смъртните случаи в световен мащаб, дължащи се на замърсяване на въздуха.     \n \t\n", "date": "2018.04.20", "title": " Повече от 95% от населението на света диша замърсен въздух"}
{"url": "http://www.duma.bg/node/165278", "text": "Президентът на Съединените щати Доналд Тръмп обяви, че ще си тръгне от срещата с Ким Чен Ун, която ще се състои през следващите седмици, ако тя му се стори неплодотворна. Това американският лидер заяви в сряда по време на съвместната си пресконференция с японския министър-председател Шиндзо Абе в имението си \"Мар-а-Лаго\" в Палм Бийч, Флорида. \n\"Мисля, че това ще бъде една изключително успешна среща. Все пак ако смятахме, че няма да бъде такава, нямаше и да я провеждаме. Ако обаче срещата, на която ще присъствам лично, се окаже неплодотворна, ще я напусна с цялото си уважение\", каза американският лидер.  \nИма вероятност срещата на високо равнище между президента на САЩ Доналд Тръмп и севернокорейския лидер Ким Чен Ун да се проведе на територията на Швейцария, съобщава телевизия Ен Би Си. Първоначално са били разглеждани възможностите за Пекин, Пхенян и Улан Батор, но по-късно са били отхвърлени \"от съображения за сигурност\". \n\"Поради тази причина американските официални лица решиха да се насочат към по-неутрални зони, желателно в Европа, като един от най-предпочитаните варианти е Швейцария\", отбелязва медията. \nПо-рано агенция \"Блумбърг\" заяви пък, че Швеция също е една от най-възможните локации за личната среща между Тръмп и Ким, тъй като страната представлява едновременно интересите и на САЩ, и на КНДР.   \n \t\n", "date": "2018.04.20", "title": "Доналд Тръмп може да напусне срещата с Ким Чен Ун"}
{"url": "http://www.duma.bg/node/165279", "text": "Репортаж за сирийското момче, участвало в инсценираното видео за химическа атака в град Дума, ще бъде демонстриран в Съвета да сигурност на ООН, обяви руският представител Василий Небензя пред телевизия \"Россия-1\". \nВ сряда телевизия \"Россия 24\" показа интервю с 11-годишния Хасан Диаб, участвало в заснемането на фалшификата от неправителствената организация \"Белите каски\". Бащата Омар Диаб разкри, че за участието в снимките \"джихадистите дали фурми и кифли\", след което пуснали всички у дома. Той подчерта, че синът му се чувствал отлично и \"никакво химическо оръжие не е имало\". \n\"Ние вече имаме този репортаж със субтитри. Ще го разпространим сред журналистите на страните членки, а на следващото заседание на Съвета за сигурност ще намерим възможност да го покажем и на големия екран\", каза Небензя. \nДосега доказателства, че въпросната атака е фалшификат, представиха още австрийското списание \"Контра мегъзин\", британският вестник \"Индипендънт\" и калифорнийската телевизия \"Уан америкън нюз (OAN)\". \nИзвестно е, че инцидентът от 7 април в Дума бе използван от САЩ, Великобритания и Франция като повод за ракетни удари срещу Сирия на 14 април. \nПри тези атаки бе ударен изследователски център, който трите държави смятали за свързан със създаването на химическо оръжие в Сирия. Центърът обаче се е занимавал с разработването на лекарства, разкри пред руската агенция ТАСС началник на отдела за полимери и материалознание на центъра Саид ас Саид. \n\"Институтът работи по две направления. Първото е фармацевтично: центърът разработваше химически формули за лекарства срещу рак. Заради ембаргото в седемгодишната война, въведено от САЩ и ЕС, Сирия не можеше да внася лекарства срещу онкологичните заболявания. Второто направление бе производство на лекарства за болниците в цяла Сирия, а също противоотрови срещу ухапвания от змии и скорпиони, нашият център бе единственият в региона, който ги произвеждаше 20 години, и съседните държави Йордания и Ливан ги купуваха от нас\", разказа ал Саид. \nМеждувременно агенция ТАСС съобщи, че терористичната групировка \"Джабхат ан-Нусра\", която е сирийският клон на \"Ал Кайда\", е събрала в Южна Сирия над 12 000 бойци и стотици единици техника за атака срещу правителствените сили в градовете Дера, Ел Баас и околните райони. Целта на настъплението е да бъда създадена автономия в Южна Сирия със столица Дераа и под патронажа на САЩ. Местен източник посочи, че положението в южната част на Сирия се е влошило драстично през последните седмици. Противно на твърденията на САЩ, в долината на река Ярмук \"главната роля в момента играе не само \"Сирийската свободна армия\", но и \"Джабхат ан-Нусра\" и групировката \"Ислямска държава\". \nВ същото време кюрдските сили в Сирия задържаха германски гражданин от сирийски произход, участвал в организацията на атентатите от 11 септември 2001 година в САЩ. Той е на възраст около 55 години и е обвинен в \"набирането на кадри\", които да извършат самоубийствените атентати на 11 септември. Той бе арестуван в Мароко през 2201 г. и бе предаден на Сирия, която го осъди на 12 години затвор през 2007 година. Но заради конфликта в страната от 2011 г. много ислямистки затворници бяха освободени или избягаха.     \n \t\n", "date": "2018.04.20", "title": "Ново доказателство за шантажа с химическата атака в Дума "}
{"url": "http://www.duma.bg/node/165280", "text": "Американците изхвърлят близо 150 000 тона храна дневно \nАмериканците изхвърлят близо 150 000 тона храна дневно, което означава средно по 422 грама на човек. Плодовете и зеленчуците представляват повече от 39% от изхвърляната на боклука храна. Следват млечните продукти, които са 17%, месото – 14%, и зърнени храни - 12%. Докладът се базира на данни на правителството и обхваща периода от 2007 до 2014 г. В него се казва още, че изхвърляната храна се равнява на около 30% от дневните калории, приемани от един американец. Кабинетът на Киргизстан падна \nПрезидентът на Киргизстан Сооронбай Жеенбеков свали правителството след изненадващ вот на недоверие в парламента на фона на очевидна борба за власт между държавния глава и лидера на управляващата партия. Управляващата коалиция, водена от Социалдемократическата партия на бившия президент Алмазбек Атамбаев, оттегли подкрепата си за премиера Сапар Исаков. 101 от 112 депутати гласуваха против него. \nПрищина прие платформа за диалог с Белград \nПравителството на Косово днес прие платформа за политически диалог с Белград и го представи на парламента в Прищина за одобрение. Както съобщават местни медии след приемането на документа, косовският премиер Рамуш Харадинай заяви, че \"било крайно време\" правителството да представи в парламента платформа за диалог. „Платформата съдържа изискваното за воля за добросъседски отношения спазване на договорите и за интеграция в ЕС и НАТО“, подчерта Харадинай.  75 г. от въстанието във Варшавското гето \nВ Полша се провеждат възпоменателни събития във връзка със 75 г. от въстанието във Варшавското гето, когато хиляди млади евреи се надигат срещу нацистките окупатори по време на Втората световна война. Бунтът в гетото на Варшава, започнал на 19 април 1943 г., е най-значимата проява на съпротива на евреите срещу нацистите по време на Втората световна война. На тази дата преди 75 г. около 750 евреи, въоръжени с пистолети и други леки оръжия, атакуват нацистките въоръжени сили, които тогава са три пъти по-многобройни от въстаниците. Полският президент Анджей Дуда посети еврейско гробище и участва в официална церемония пред Паметника на героите от Варшавското гето.     \n \t\n", "date": "2018.04.20", "title": "Кратки новини"}
{"url": "http://www.duma.bg/node/165281", "text": "Постоянният представител на Русия в ООН Василий Небензя заяви, че Великобритания е прекрачила всички допустими граници на благоприличието, като е обвинила Путин в \"участие в химическата военна програма\". \nПо думи на Небензя британската страна е разпространила в Съвета за сигурност на ООН писмо, което \"както обикновено, е изпълнено с фалшиви и неоснователни и клеветнически изявления\". \n\"Мисля, че трябва да благодарите на нашия президент за това, че е толкова въздържан\", отбеляза още постоянният представител на Русия и допълни, че разглежда действията на Великобритания като опит за \"омаловажаването на Русия и оспорване на нейната легитимност и роля в международната сцена\". \nНебензя обяви още, че Великобритания умишлено унищожавала доказателства, свързани с отравянето на бившия руски шпионин Сергей Скрипал и дъщеря му Юлия в английския град Солсбъри на 4 март. \n\"Потайно британските власти умишлено унищожават доказателства и материални предмети. Домашните любимци на Скрипал бяха ликвидирани, без да са взети проби от тях. Предприемат се опити за заличаване на доказателствата на всички места, посетени от семейство Скрипал: бара, ресторанта, пейката, почвата и т. н.\", подчерта Небензя. \nТой също така заяви, че Организацията за забрана на химическите оръжия (ОЗХО) \"не разполага с нищо, което да помогне на британската страна да подкрепи фалшивите си твърдения за намесата на Русия в инцидента в Солсбъри\".   \n \t\n", "date": "2018.04.20", "title": "Небензя: Лондон прекрачи всички граници"}
{"url": "http://www.duma.bg/node/165300", "text": "Единен контролен орган към НОИ да следи цялата система по ТЕЛК освидетелстването са обсъдили вчера на среща в МС социалният зам.-министър д-р Султанка Петрова, национално представителните организации на хората с увреждания, вицепремиерът Красимир Каракачанов и управителят на НОИ Ивайло Иванов. \nТози единен орган ще упражнява контрол върху всички издадени ТЕЛК решения, върху детските ТЕЛК решения, тъй като до момента няма контрол върху тях, допълни Петрова. При сигнал комисията ще има възможност да направи проверки на място.     Предложението за промяна ще бъде отново обсъдено с организациите на хора с увреждания и след това ще бъде внесено в НС. В момента има девет комисии, които трябва да извършват контрол върху цялата верига по ТЕЛК освидетелстването и това е заложено в Закона за здравето. \nВчера е обсъдено и лекарите, които злоупотребяват и допускат издаване на документи с невярно съдържание, да носят наказателна отговорност. Когато се установи, че лицето няма увреждане, а се възползва от системата години наред, то ще бъде принудено да възстанови сумата, която е получавало през годините. \n    \n \t\n", "date": "2018.04.20", "title": "Предлагат единен орган да следи решенията на ТЕЛК"}
{"url": "http://www.duma.bg/node/165301", "text": "Болница \"Пирогов\" има готовност от 1 май да предложи на личните лекари в София да поеме 24-часовата им неотложна помощ. Това ще стане чрез сключване на договори с обновения, разширен и модернизиран медицински център към УМБАЛСМ \"Н. И. Пирогов\". \nВсички общопрактикуващи лекари са задължени по закон да предоставят на своите пациенти неотложна 24-ва медицинска помощ.  Сключвайки подобен договор с Медицинския център на \"Пирогов\", личните лекари в София ще предоставят на своите пациенти достъп до всички специалисти на университетската болница дори през почивните и празничните дни.   \n \t\n", "date": "2018.04.20", "title": " \"Пирогов\" ще поема неотложната помощ на джипитата"}
{"url": "http://www.duma.bg/node/165302", "text": "Питане за бъдещето на Националната специализирана болница за физикална терапия и рехабилитация към здравния министър Кирил Ананиев са внесли тримата депутати от \"БСП за България\" Николай Цонков, Христо Проданов и Георги Михайлов. Те настояват да разберат какво ще стане с рушащите се сгради на банята в кв. \"Горна баня\" и балнеолечебницата в кв. \"Овча купел\". В момента те са собственост на националната болница, но с решение на МС от миналата година трябва да преминат в ръцете на Столичната община. Това обаче не може да стане, тъй като самата болница има дългове и няма как да прехвърли част от капитала си. В същото време има и натиск върху директора на лечебното заведение д-р Йордан Иванчев, който не подписва документите за смяна на собствеността. Преди дни в болницата пък се появи друг лекар със заповед за назначаване на мястото на д-р Иванчев, който в същото време не е официално освободен и името му стои в Търговския регистър. Така в момента болницата има двама директори.  \nСпоред социалистите ситуацията трябва да се изясни и самият министър на здравеопазването е задължен да каже каква е визията му за развитие. Предложението ни е Ананиев да внесе доклад за промяна на решението на Министерски съвет, с който имотите се вадят от капитала на болницата и се дават на общината, каза за ДУМА левият депутат Христо Проданов. Според него има вариант да се инвестират 5-6 милиона, за да се реновира балнеолечебницата в \"Овча купел\" и тя да се използва като рехабилитационен център. Той уточни, че водата в него не е за СПА процедури, а е лечебна, високо минерализирана и химически активна. Затова тя може да се използва само по лекарско назначение. Парите могат да бъда отпуснати чрез здравното ведомство. Другият вариант е да се търси публично-частно партньорство и да се даде част от парка към лечебницата на частен инвеститор, който срещу ангажимент да реновира сградата, да получи право на строеж. Именно този вариант бе одобрен преди време от Столичната община за възстановяване на банята в Банкя.  \n     \n \t\n", "date": "2018.04.20", "title": " БСП с варианти за спасяване на рушащи се столични бани  "}
{"url": "http://www.duma.bg/node/165303", "text": "През 2017 г. 90 на сто от получилите убежище в България са били сирийци, сочат данни на Евростат. Сирийците, получили закрила у нас, са 1530. За сравнение статут на бежанци за същия период е бил даден на 110 иракчани и на двама души без гражданство. \nМиналата година са били издадени 1705 одобрения по подадени молби за международна закрила, 800 от които са били за убежище. От 4740 молби миналата година България е одобрила 1695, което прави 36 на сто. \nВ ЕС през 2017 г. закрила са получили 538 120 чужденци и това е спад с 25 на сто в сравнение с данните за 2016 г. Разселени са били 24 000 мигранти по квотите на ЕК. \nПо брой сред получилите закрила в ЕС водят сирийците, втори са афганистанците, а трети са иракчаните.   \n \t\n", "date": "2018.04.20", "title": "90% от получилите убежище у нас през 2017 г. са сирийци"}
{"url": "http://www.duma.bg/node/165304", "text": "За спешно спиране на действието на новоприетия Закон за частната охранителна дейност се обявиха 7 браншови организации от сектор \"Охрана и сигурност\". На пресконференция вчера те представиха позицията на фирмите от сектора. \n\"Крайно време е законодателят да осъзнае, че ние сме икономическа дейност, ние сме частен бизнес, а не отдел към МВР\", категорична бе Татяна Иванова, изпълнителен директор Клъстера. \nОще по-остра в изказването си бе Николета Атанасова, председател на Българската камара за охрана и сигурност. Държавата се опитва да компенсира неспособността на МВР да се справи с престъпността, прехвърляйки отговорността за обществената сигурност върху частния бизнес, подчерта тя. \nБраншовите организации от сектора категорично настояват за спиране на действието и цялостно преработване на закона, като очакват адекватен отговор от институциите до 30 април. В противен случай са готови на всички законови възможности, включително и на протести, за да защитят бизнеса си и работните места на 120 000 души. \nПрипомняме, че още при приемането на закона работодателите поискаха президентът да наложи вето. Държавният глава предпочете да сезира КС с искане да бъдат обявени за противоконституционни конкретни текстове в нормативния акт. Румен Радев бе категоричен, че държавата е длъжна да се грижи за сигурността в урбанизираните територии и че този закон позволява на МВР да прехвърли отговорността на частни субекти. Това поражда риск при осъществяването на тази дейност, са част от мотивите на президента. \nОт БСП също остро се противопоставиха на закона, коментирайки, че държавата абдикира от грижата за българските граждани и че се отваря вратичка за създаването на \"кметски гвардии\".     \n \t\n", "date": "2018.04.20", "title": "За спиране на Закона за частните охранители се обявиха от бранша"}
{"url": "http://www.duma.bg/node/165305", "text": "Патриарх Неофит се чувства добре и състоянието му е стабилно, заяви вчера проф. Николай Младенов от болница \"Токуда\", където бе приет на лечение българският духовен глава. Патриархът е в интензивния сектор. Той е постъпил на 18 април в клиниката по кардиология на болницата поради възникнал здравословен проблем. \nЛекарят обясни, че патриархът може да се възстанови към нормалните си жизнени функции и тогава ще бъде изписан. \"За заболяванията няма да влизам в подробности, но това е обичайно за тази възрастова група независимо дали са патриарси или обикновени хора\", коментира д-р Младенов. \nМалко по-късно от Светия синод излязоха със съобщение, в което също се казва, че няма причини за тревога относно здравословното състояние на Неофит. \"Ние, архиереите, духовенството и миряните в БПЦ, се молим за пълното му оздравяване и призоваваме всеки, който иска, да се присъедини към нас в молитвата ни за Първопредстоятеля на родната ни Църква\", се казва в съобщението на Светия синод. \n    \n \t\n", "date": "2018.04.20", "title": "Състоянието на патриарх Неофит е стабилно"}
{"url": "http://www.duma.bg/node/165306", "text": "Средно по 350-400 души на нощ ползват градския транспорт в София. Нощните линии бяха пуснати официално преди 11 дни. Около 4 хиляди души са се възползвали от него до момента, съобщи Антон Деспотов от Центъра за градска мобилност. \nПиковите дни са петък и събота по маршрутите \"Студентски град\" - \"Обеля\" и \"Люлин\" - \"Младост\", става ясно от данните. За момента няма регистрирани инциденти. Всеки автобус е оборудван с минимум две камери, които следят поведението на гражданите, при водача има инсталиран паник бутон и отделно във всеки автобус има кондуктор, който продава билети. \"Така няма да има никакъв гратис, а и има двама човека в автобуса винаги\", уточни Антон Деспотов. \nТой коментира още, че в края на тази седмица ще бъдат редактирани разписанията на нощните линии с цел по-голямо удобство на пътниците. Експерименталното движение на автобусите по нощните линии ще продължи до края на годината. \nТой се движи по четири маршрута от кварталите \"Люлин\", \"Обеля\", \"Студентски град\", \"Дружба\", \"Младост\", \"Овча купел\" и \"Гоце Делчев\". Автобусите минават на интервал от 40 минути, като общата им спирка е площад \"Александър I Батенберг\".  \n    \n \t\n", "date": "2018.04.20", "title": "350-400 души на нощ ползват градски транспорт в София"}
{"url": "http://www.duma.bg/node/165315", "text": "БСП предлага депутатските заплати да намалеят с 564 лева и от 3540 лв. да станат 2976 лв., обяви вчера Корнелия Нинова. По думите й с измененията трудовите възнаграждения ще станат фиксирана сума, която няма да се увеличава до края на 44-то НС, колкото и да расте средната работна заплата. От левицата предлагат депутатите да почиват само на официалните празници и да ползват лятна ваканция. \nОт ГЕРБ заявиха, че няма да подкрепят предложението. Според Цветан Цветанов депутатите, вместо да си намалявали заплатите, трябвало да участват в благотворителност. \nБСП настоя вчера и за оставката на зам.-председателя на НС Емил Христов заради недопускането на хора с увреждания в сградата на парламента в сряда.  \n    \n \t\n", "date": "2018.04.20", "title": "БСП предлага депутатските заплати да намалеят с 564 лв. "}
{"url": "http://www.duma.bg/node/165307", "text": "Неуместното споменаване на Световния еврейски конгрес на пресконференцията на Спецпрокуратурата в сряда разгневи организация \"Шалом\". Оттам изпратиха позиция срещу думите на прокурор Иван Гешев по време на брифинга за задържането на кмета Десислава Иванчева. \nОрганизацията на евреите в България \"Шалом\", която представлява българската еврейска общност в рамките на Световния еврейски конгрес, е силно обезпокоена от напълно неуместния намек, направен от ръководителя на Специализираната прокуратура Иван Гешев, се казва в позиция, публикувана във фйсбук. \n\"Шалом\" винаги е изразявала своята подкрепа за правомерните действия на българските власти според съществуващото законодателство. Необяснимо е как и защо Световният еврейски конгрес беше даден като пример за световна сила, която ще се намеси във вътрешните дела на страната, ако органите на реда не спазват дословно наказателно-процесуалния кодекс\", се казва още в публикацията. Според организацията \"подобно сравнение уронва престижа и накърнява доброто име на една от най-авторитетните еврейски организации в света, която има специално приятелско отношение към България и винаги е оценявала високо усилията на държавата да се бори с антисемитизма и езика на омразата. За съжаление конкретният пример показва точно обратното и създава чувство на тревога\", завършват от \"Шалом\". \nПрипомняме думите на Гешев от вчерашната пресконференция: \"Ако бяхме я отстранили да не присъства, каквато възможност имахме, пак щяхте да ни обвините в пиар акция, а ние се борим за правата на хората. Пак щяха да кажат, че те са много добри, че има конспирация, и щеше да се намеси Световният еврейски конгрес.\"   \n \t\n", "date": "2018.04.20", "title": "От \"Шалом\" с позиция срещу намеци на Иван Гешев "}
{"url": "http://www.duma.bg/node/165308", "text": "Вицепремиерът Екатерина Захариева успя да вбеси главния прокурор Сотир Цацаров. Повод за възмущението му са думите й, че при ареста на кметицата на \"Младост\" Десислава Иванчева властите може би са прехвърлили границите. Припомняме, че ден след спецакцията вицепремиерът намекна, че в показния арест на Иванчева и висенето й с часове на улицата има нарушения. \"Мисля, че малко се прехвърлиха границите. Разбира се, от друга страна, всеки трябва да внимава какво прави и дали извършва престъпление. Оттук нататък ще се направи анализ\", заяви Захариева. \n \"Смущаващото в случая е, че думите \"прехвърлиха се границите\" са изречени от вицепремиера, отговорен за съдебната реформа на официален брифинг в Министерския съвет. Какво послание излъчват тези думи към Специализираната прокуратура и позиция ли е това твърдение на целия кабинет? Ако посланието, отправено към нас, е, че има граница, която ние не трябва да преминаваме, за мен очевидно има пълно разминаване между официалните декларации за борба с корупцията и действителните очаквания, които изпълнителната власт има\", разгневи се Цацаров от Италия. Той попита управляващите дали позицията на Захариева се споделя от целия кабинет. \nГлавният прокурор заяви, че няма представа за какъв анализ говори Захариева. Според него няма как тя или който и да е друг представител на изпълнителната власт да има участие в анализа на доказателствата по това дело, което по закон е правомощие само на наблюдаващите прокурори и на разследващите органи. \"Иначе досега на анализи, планове и пътни карти сме се нагледали достатъчно. Отдавна вече е време за действие\", защити той действията на разследващи и прокуратура. \nВ абсолютно същия стил реагира и шефът на новия антикорупционен орган Пламен Георгиев. \"Стига толкова обещания. Обещанията за борба с корупцията бяха дотук. Оттук нататък вече има действия и мисля, че крайно време е, когато се виждат някакви положителни резултати, да се даде и съответната оценка за това, което е свършено\", цитира го Фокус. \"Като бивш прокурор мога да кажа, че аз бих бил щастлив да работя по случай с толкова изобилстващи доказателства и наистина не знам в какъв контекст е направен този коментар, направи се той на изненадан от критиките по акцията. Припомняме, че преди да оглави КПКОНПИ, Георгиев бе подчинен на Цацаров. Стана популярен с провала по откриването на данни за престъпление в скандалния запис \"Ало, Ваньо\", в който премиерът Бойко Борисов разпореждаше на покойния шеф на митниците Ваньо Танов да спре проверка. \nГеоргиев защити тезата на шефа на Спецпрокуратурата Иван Гешев, че задържането на Иванчева напълно отговаряло на НПК и законовите разпоредби. Иванчева била държана с часове на улицата, за да опишат внимателно разследващите всяка банкнота, за да не опорочат доказателствената им стойност.     \n \t\n", "date": "2018.04.20", "title": "Цацаров се възмути от забележка на Захариева за зрелищен арест  "}
{"url": "http://www.duma.bg/node/165309", "text": "България ще помага на Македония в подготовката за начало на преговорите за членството в Европейския съюз и по време на самите преговори. За това се договориха вчера комисиите по европейски въпроси в парламентите на двете държави на среща в София. След подписването на договора за добросъседство, приятелство и сътрудничество между България и Македония, виждаме засилен обмен на всички равнища и парламентите на двете страни не остават по-назад, заяви вчера председателят на комисията по европейски въпроси в НС  Кристиан Вигенин в съвместно изявление за медиите с македонския си колега Артан Груби. \nДоговорихме българската комисия по европейските въпроси да окаже политическа и експертна подкрепа на колегите в македонския парламент в подготовката за начало на преговорите и след това по време на самите преговори за членство в ЕС, подчерта Вигенин. Изразихме надежда, че препоръката на ЕК, отправена само преди два дни, за начало на преговорите за членство на Македония в ЕС, ще бъде потвърдена през юни и много скоро страната ще стъпи твърдо по пътя на европейската интеграция, коментира той.  \nАртан Груби благодарни за подкрепата на България. Той припомни, че в сряда еврокомисар Йоханес Хан и върховният представител на ЕС по въпросите на външните работи и сигурността Федерика Могерини са били в Скопие, за да информират за напредъка на Македония и за препоръката на ЕК за започване на преговори за членство на страната в ЕС. Груби посочи, че според проучване на общественото мнение над 75% от македонците подкрепят договора за добросъседство с България. Нашата врата за влизане в ЕС е всъщност  България, заяви той. \n    \n \t\n", "date": "2018.04.20", "title": "България ще помага на Македония за преговорите за членство в ЕС"}
{"url": "http://www.duma.bg/node/165311", "text": "БСП поиска вчера оставката на зам.-председателя на НС Емил Христов от ГЕРБ, който в сряда не допусна в парламента  родителите на деца с увреждания. Антон Кутев обвини Христов в декларация на ПГ \"БСП за България\" в недопустимо поведение. Проявихте бездушие, безочие, безсрамие и безхаберие, обърна се той към мнозинството. Кутев припомни, че хората с увреждания протестират за шести път с едни и същи искания при трети пореден кабинет на Бойко Борисов. \"И докато хората с увреждания чакаха на входа при охраната, лично опитах разговор с г-н Христов. Единственото, което постигнах, беше благосклонен бащински поглед, придружен с твърд отказ. Опитах се да обясня, че това е груба грешка, но човекът не изглеждаше склонен на преговори\", възмути се Кутев. \nГ-н Христов, ако не си подадете оставката вие, ще я поискаме ние, категоричен бе Кутев. Според него случката в сряда не е случайна грешка, а политическо поведение. \"Левицата направихме всичко възможно да представим адекватно НС пред протестиращите. И не успяхме, заради вас. Ние видяхме обидата в очите на хората. Тя не е грешка на охраната, а политическо поведение, осъществено този път лично от вас\", заяви Кутев. \nСоциалистът съобщи, че след протеста, представители на недоволните, са пожелали среща с депутатите от левицата, за да им представят предложения за законодателни решения в социалната област. \"Отзовахме се на поканата, защото парламентът е най-висшият политически орган и е мястото, на което следва да се обсъждат и решават проблемите на българските граждани. Логично беше хората да присъстват на срещата със знаците и логото на своя протест. Те не правеха политическа агитация или търговска реклама. Те протестираха срещу \"системата\", като твърдяха: \"Системата ни убива\". Това дори не беше протест срещу ГЕРБ, това беше протест срещу всичко, което държавата не е свършила за хората в неравностойно положение\", подчерта Кутев. Те протестираха срещу убийствено ниските доходи на хората с увреждания, срещу липсата на държавна подкрепа, липсата на работа, неработещите институции, мизерията и безизходицата, напомни той. По думите на Кутев това, което политиците трябваше да направят в сряда, беше да чуят гласа им, да вникнат в проблемите, които поставят, и да намерят възможните решения сега. \"Ужасната статистика показва, че сериозна част от хората с увреждания няма да дочакат следващото НС. За част от тях светът ще свърши, преди да падне Бойко Борисов. Именно затова, господа от мнозинството, вие днес носите отговорността за техните болки и живот. Вие бяхте тези, които трябваше да поканите протестиращите на разговор, за да вземете мерки, за да направите реформи, за да дадете надежда\", категоричен бе социалистът. \n\"Животът на тези хора е показател за европейската идентичност на България. Когато разговарях с хората от протеста, аз изпитвах огромно чувство на вина. Вина, защото ако ние, седящите тук, не можем да им помогнем, то защо сме тук? Какъв е смисълът от властта, която Конституцията ни дава, ако сме некадърни да променяме обществото си и ако не сме в състояние да защитим най-уязвимите? Каква полза има за тях от непрекъснатото прехвърляне на отговорност между лявата и дясната част на залата?\", попита мнозинството Кутев. \n    \n \t\n", "date": "2018.04.20", "title": " БСП поиска оставката на зам.-председателя на НС Емил Христов"}
{"url": "http://www.duma.bg/node/165312", "text": "Трима души, сред които и началникът на Районното управление на МВР в Раковски, са задържани при специализирана операция за корупционни практики, съобщи зам.  окръжният прокурор на Пловдив Галина Андреева. Задържането им е за 24 часа. \nСпоред TrafficNews.bg Георги Илиев и негов служител са арестувани още снощи. Служителите на реда са заподозрени, че са злоупотребили със служебно положение и са изнудвали местен жител. Престъпленията са били разкрити по време на разследването срещу пловдивските полицаи Петър Атанасов и Стефан Модев, които бяха арестувани за въоръжен грабеж на контрабандист. Последните двама бяха арестувани за кражба на акцизна стока от бус. В края на май 2017 г. двамата са нападнали Ерхан Хакков в склад на \"Кукленско шосе\", завързали са го с белезници и са взели цялата стока, която е била натоварена в буса му. След това го оставили завързан със свински опашки. Стоката била претоварена в буса на Борислав Борисов, който в следващите дни започнал да разпродава цигарите. При обиска в дома на Борисов са открити 12 пълни и 4 празни кашона с цигари от марката \"Бизнес Роялс\". \nГлавен инспектор Георги Илиев оглави полицейския участък през лятото на 2016 г. Той е на 38 години, бил е разузнавач в Пето РУ в Пловдив, после е бил началник група \"Криминална полиция\" към сектор \"Престъпления по пътищата\". \n Очаква се днес прокуратурата в Пловдив да даде изявление по случая.     \n \t\n", "date": "2018.04.20", "title": "Шефът на МВР в Раковски е арестуван за корупция"}
{"url": "http://www.duma.bg/node/165310", "text": "\"Внесохме в деловодството на НС промени в правилника на парламента, с което искаме намаляваме заплатите на депутатите от сегашните 3540 лв. на 2976 лв. Това е размерът на трудовото възнаграждение, с която е приключил предишният парламент\". Това обяви вчера лидерът на БСП Корнелия Нинова пред журналисти. Тя обясни, че с измененията заплатата на народните представители ще бъде фиксирана сума, която няма да се увеличава до края на 44-то НС, колкото и да расте средната работна заплата. Предложението ни ще се отрази на още 19 органи, които са политическият и административният елит в страната, чието заплащане зависи от това на депутатите, подчерта Нинова. \n\"Знаем, че ще има тежка съпротива срещу това и ще ни изкарат по-черни от дявола. Готови сме за този упрек, но имаме един въпрос, на който опонентите ни би трябвало да отговорят. Кой друг в страната, освен политическият и административният елит получава автоматично всяко тримесечие увеличение на заплатата?\", попита Нинова. Става въпрос за справедливост и за равни права и възможности, коментира тя. \nОт БСП предлагат още депутатите да почиват само на официално обявените в страната празници, както всички българи и лятна ваканция. По думите на Нинова Конституцията и законите на страната гарантират равни права. С какво другите работещи българи са различни, че трябва да почиват само на официални празници, а ние трябва да почиваме по 75-80 дни за един и същи труд, за едно и също работно време?, продължи с въпросите лидерът на БСП. Нинова е категорична, че не е справедливо и законно някой да се труди по 8 часа и да получава 600 лв., а депутатите да работят по 5 часа и да получават 3500 лв.  \nПо повод декларация на ГЕРБ, че бившият лидер на БСП Михаил Миков е обявил в предишния парламент подобни мерки на популизъм, Нинова отбеляза: \"Казвам се Корнелия Нинова, а не Михаил Миков и провеждам политиката на новото ръководство на БСП\". \nОт ГЕРБ оправдаха опасенията на Нинова и заявиха, че няма да подкрепят предложението на БСП заплатите и привилегиите на депутатите да бъдат намалени. По-добре депутатите да получават заплата от държавата, отколкото да станат хрантутници на определени икономически кръгове, заяви Цветан Цветанов. Той се похвали, че като народен представител не се е възползвал от привилегии и че всяка събота и неделя пътува из страната. \n    \n \t\n", "date": "2018.04.20", "title": "Левицата внесе предложение за намаляване на заплатите на депутатите"}
{"url": "http://www.duma.bg/node/165313", "text": "Четвъртият Консултативен съвет за национална сигурност, свикан от Румен Радев, се оказа и най-дългото заседание от досегашните, откакто той е държавен глава. Повече от пет часа властта обсъжда \"Актуални рискове и заплахи за националната сигурност на Република България. Състояние на въоръжение сили. Необходими мерки\". Заседанието се проточи и след редакционното приключване на броя. Въпреки напрежението между институциите от последните дни на \"Дондуков\" 2 дойдоха премиерът Бойко Борисов, лидерите на парламентарно представените партии Корнелия Нинова, Цветан Цветанов, Мустафа Карадайъ и Веселин Марешки. Военният и вътрешният министър Красимир Каракачанов и Екатерина Захариева, както и шефовете на службите за сигурност също изпълниха задълженията си и дойдоха навреме. \nОще в началото бе ясно, че заседанието ще продължи дълго - очакваха се няколко доклада на службите и МО, а една от темите за дебат бе ситуацията в Сирия. Тежък дебат се очакваше и по състоянието на въоръжените сили. Президентът настоя темата да бъде обсъдена заради неизпълнените решения, които бяха формулирани на предишни заседания. \nПърви от консултативния съвет си тръгна лидерът на \"Воля\" Веселин Марешки. Три часа и половина след началото на заседанието той обяви, че ситуацията върви към постигането на консенсус по повечето теми. От думите му стана ясно, че е обърнато детайлно внимание на модернизацията на армията. Въпреки че на предишния КСНС си пролича, че участниците са на различни позиции, Марешки обяви, че все пак имало съгласие по темата. Разногласие възникнало само по сроковете, в които да имаме модерна войска. \"За следващите 3 години беше показано какъв е планът и с колко не се доизпълнява. Разликата за следващата година беше 100 млн., не мисля, че това е голям проблем и ще наруши програмата за модернизирането на армията\", заяви той. \nНяма заплаха за сигурността, ситуацията е максимално спокойна, увери Марешки. По думите му според данните, които има, не се очаква България да бъде пряко застрашена от случващото се в Сирия. Президентът отново повдигна темата за модернизацията на армията, след като кабинетът протака сроковете, договорени на предния КСНС \nСнимка Емилия Костадинова \n  \n В началото на януари президентът покани лидерите на парламентарните партии и шефовете на служби, за да обсъдят ролята на страната ни за развитието на Общата политика за сигурност и отбрана на ЕС в контекста на българското председателство на Съвета на Европейския съюз 2018 г. Тогава КСНС прие да работи за изграждането на Международен институт за устойчиви технологии с научен център в Югоизточна Европа. Съветът постави и срокове - до 15 март да има пътна карта за програма 2030, посветена на развитието на отбранителните способности на въоръжените сили. До 31 март трябваше да е готов планът за участие в проекти на постоянното сътрудничество, генериращи перспективни способности. Дотогава трябваше да бъде разработен и каталог на българската отбранителна индустрия. Бе предвидено до 30 септември да бъде извършен преглед и при необходимост актуализиране на Националния план за повишаване разходите за отбрана на 2% от БВП до 2024 г.  \nПреди броени дни президентът се срещна и с представители на българската отбранителна индустрия. Пред тях той защити тезата, че държавата трябва да стимулира и подпомага по-активно работата на фирмите от българския военнопромишлен комплекс. \nНяколко дни по-късно Радев заяви, че очаква на КСНС да бъдат обсъдени мерките, предприемани от България във връзка с актуалните заплахи за националната сигурност. По думите му колективната система за сигурност и колективната отбрана не трябва да неглижират изграждането на наш собствен отбранителен капацитет.   \n \t\n", "date": "2018.04.20", "title": "Четвъртият КСНС на Радев се оказа най-дълъг  "}
{"url": "http://www.duma.bg/node/165294", "text": "Националният съвет за журналистическа етика (НСЖЕ) трябва да се произнесе за начина, по който БТВ и Нова телевизия отразиха катастрофата на магистрала \"Тракия\", при която загинаха шестима души. До това заключение стигна Съветът за електронни медии. \nНа последното си заседание медийният регулатор разгледа данните от мониторинг върху БТВ, Нова телевизия, \"Канал 3\" и тв \"Европа\", както и на програмите на националните обществени доставчици БНТ 1 и \"Хоризонт\" на БНР. СЕМ констатира нарушение на етичните правила при отразяването на инцидента, но тъй като няма право да ги оценява, ще сезира НСЖЕ. \n12 сигнала срещу недопустимото поведение на репортерите, основно на БТВ и Нова тв, са постъпили в медийния регулатор. Становището на СЕМ, както и видеоматериали от репортажите ще бъдат приложени в сигнала до Етичната комисия. \nРегулаторът е открил и нарушения на Закона за радиото и телевизията, които касаят личната неприкосновеност. СЕМ ще глоби телевизиите, показали неетично отношение по време на отразяването на катастрофата.   \n \t\n", "date": "2018.04.20", "title": "Глобяват телевизии за отразяването на автоинцидент"}
{"url": "http://www.duma.bg/node/165295", "text": "Единодушно с 12 гласа \"за\" Конституционният съд допусна за разглеждане по същество искането на президента Румен Радев да се установи противоконституционен ли е текст в медийния закон за състава на Съвета за електронни медии. \nКакто ДУМА вече писа, през март държавният глава сезира КС. Той оспорва чл. 24, ал. 2, с който депутатите решиха, че квотите на Народното събрание и на президента в СЕМ влизат в сила едновременно. Това обаче е в противоречие с чл. 29, който указва, че съставът се обновява на ротационен принцип - през 2 г. от Народното събрание и през 3 от президента. Според Радев новата разпоредба нарушава принципа за разделение на властите и мандатността като основно начало при конституирането и функционирането на органи на публичната власт. \nДо 30 дни КС очаква допълнителни материали от президентството и становища от парламента и медийния регулатор. Докладчик по делото е съдия Константин Пенчев. \nКазусът се нуждае от спешно решение, тъй като през юни изтича 6-годишният мандат на Мария Стоянова. Тя бе изпратена в СЕМ от квотата на президента Росен Плевнелиев. Бетина Жотева също е представител на предшественика на Плевнелиев, тя бе номинирана за поста още през май 2015 г., но трябваше да изчака народните представители също да излъчат своите представители. В крайна сметка тя, Розита Еленова и София Владимирова застъпиха в СЕМ чак през април 2016 г.   \n \t\n", "date": "2018.04.20", "title": "КС разглежда жалбата на президента за мандатите в СЕМ"}
{"url": "http://www.duma.bg/node/165296", "text": "Санкция от 56 678 лв. за злоупотреба с господстващо положение отнесе \"Музикаутор\" след решение на Комисията за защита на конкуренцията (КЗК). До казуса се стигна след жалба от БНР, което миналата година имаше епичен спор с организацията на композитори, автори и музикални издатели за управление на авторски права. Както ДУМА писа, \"Музикаутор\" поиска рязко увеличение на таксите, които националното радио й плаща за репертоар. Спорът доведе до изчезването от ефира на БНР на редица знакови музикални произведения. \nСпоред КЗК сдружението е злоупотребило с положението си и това личи в поведението му спрямо БНР и последвалата невъзможност за радиото да използва в програмите си репертоара на \"Музикаутор\". Комисията смята, че е нарушен чл. 21, т. 5 от Закона за защита на конкуренцията. Според нея от преговорите, водени между БНР и \"Музикаутор\", и от цялостното поведение на колективната организация може да се направи извод, че прекратяването на действащия дотогава договор е начин за постигане на исканите от сдружението условия за определяне размера на дължимите му лицензионни възнаграждения. Чрез прекратяването на договора с БНР \"Музикаутор\" лишава националното радио от възможност за ефективно конкуриране на пазара, на който последното осъществява дейност, категорични са от КЗК. \nРешението на комисията може да бъде обжалвано в 14-дневен срок. \nВчера \"Музикаутор\" излезе с позиция, в която отхвърли обвиненията. Действията на дружеството целят единствено защитата на правото на творците в България да получават справедливи възнаграждения за произведенията си, заявяват от организацията. \n\"Музикаутор\" обяви, че тази година българските музиканти, композитори и изпълнители щели да получат 65% повече за използваното тяхно творчество от БНР. Ръстът се дължи на новия договор за поетапно увеличаване на авторските възнаграждения, който според организацията е забавен с шест месеца. \nСдружението ще обжалва решението на КЗК като \"не особено тежко\" нарушение. То твърди, че действа спрямо всички изисквания на българското и европейското законодателство. Длъжни сме да третираме равнопоставено ползвателите от един и същи сектор, заявяват от \"Музикаутор\". \"Преди година Софийският градски съд прекрати делото, което БНР заведе срещу \"Музикаутор\", определяйки иска на радиото като недопустим. Магистратите присъдиха разноските да бъдат платени от БНР на \"Музикаутор\", а решението им не подлежи на обжалване\", припомнят друг момент от спора си с радиото от организацията.   \n \t\n", "date": "2018.04.20", "title": "КЗК санкционира \"Музикаутор\" с над 56 000 лв. "}
{"url": "http://www.duma.bg/node/165297", "text": "Близо 60 свидетели се разпитват вчера и днес в Ямболския районен съд по делото за взрива в базата за утилизация на боеприпаси край пътен възел \"Петолъчката\". При експлозията на 5 юни 2012 г. загинаха трима работници, а други бяха тежко ранени. Подсъдими по делото са собственикът на базата Десислав Делев, началникът на производството Иван Пеев и проектантът на взривните работи във фирмата Иван Табов. Според прокуратурата не е спазена технологията на унищожаване на боеприпасите и вместо те да бъдат взривявани, снарядите са били срязвани. \nСъдът вчера отхвърли поредното искане на защитата на подсъдимите да не се дава ход на делото, заради участие на Окръжната прокуратура в дело подсъдно на Районния съд и на Районната прокуратура. \n    \n \t\n", "date": "2018.04.20", "title": " 60 свидетели се явяват пред съда за взрива край \"Петолъчката\""}
{"url": "http://www.duma.bg/node/165282", "text": "Сътрудниците на полицията са доставили в районните управления на арменската столица Ереван 33 участници в протести срещу избирането на бившия президент на Армения Серж Саргсян за премиер, съобщи пред РИА Новости началникът на отдел \"Анализ, информация и връзки с медиите\" на местната полиция Едгар Джаноян. \n\"По последни данни 33-ма души са затворени\", заяви Джаноян. \nПо-рано организаторът на акцията, депутатът и лидер на опозицията Никол Пашинян, обеща да парализира работата на държавните органи на Армения в четвъртък. Водени от нето, стотици протестиращи се опитаха да блокират входа на сградата на правителството в центъра на Ереван, преди да се намесят полицейски части за борба с безредиците, арестувайки десетки хора и отвеждайки ги в местен полицейски участък. Пашинян заяви още, че тактиката на опозицията ще бъде мобилна. Той отбеляза, че не може да изключи сблъсъци с полицията. \nВ сряда вечерта повече от 16 хил. души се събраха на Републиканския площад в Ереван, обещавайки да организират национална кампания за \"гражданско неподчинение\" в опозиция на подкрепяния от Русия Серж Саргсян, който във вторник беше избран от парламента за премиерския пост, след като последните 10 години беше президент. \nПашинян, който по-рано обяви \"началото на мирна нежна революция\", се изказа пред протеста вчера, като подчерта, че протестното движение има за цел да \"промени властта\" в Армения чрез национална кампания за \"гражданско неподчинение\" и постоянни протести във вътрешността на правителствени сгради. \nБроят на демонстрантите обаче беше по-малък в сравнение с протеста във вторник, когато се събраха около 40 хил. души - най-големия в Армения от много години.   \n \t\n", "date": "2018.04.20", "title": "Десетки арестувани в Ереван"}
{"url": "http://www.duma.bg/node/165299", "text": "Протест за връщане на трамвая в столичния квартал \"Лозенец\" организират на 24 април Инициативният комитет на \"Лозенец\" и неправителствената организация \"Спаси София\". Те настояват и избор на проект за реконструкция на бул. \"Скобелев\", който да запазва трасето до басейн Спартак. Протестът ще е от 18,30 ч. на колелото на трамвай 6 до басейн \"Спартак\". \nОт двете организации напомнят, че Столичната община е все по-близо до взимане на решението за окончателното ликвидиране на трамвайното трасе в \"Лозенец\". Това се случва въпреки подписката с над 4300 подписа, стотиците жалби и личните обещания на кмета Йорданка Фандъкова, че движението на трамваите в тунела на НДК ще бъде възстановено през 2017 г. Въпреки наличието на проекти, запазващи всички трамвайни трасета и решаващи проблемите на жителите на бул. \"Скобелев\", все още администрацията работи за опции, елиминиращи трамваите в \"Лозенец\", категорични са от \"Спаси София\". Според тях  антитрамвайната политика е част от политическата платформа на управлението на Йорданка Фандъкова. \n    \n \t\n", "date": "2018.04.20", "title": "Организират протест за връщане на трамвая в кв. \"Лозенец\""}
{"url": "http://www.duma.bg/node/165298", "text": "НС отхвърли вчера предложението на БСП болниците с 50% държавно или общинско участие да бъдат включени в забранителния списък за приватизация. Предложението за промените в Закона за приватизационен и следприватизационен контрол беше внесено на 1 март т.г. от Валентина Найденова, Георги Йорданов, Георги Гьоков и Илиян Тимчев. Поводът е поставянето началото на приватизацията на общински болници, преди приемане на Националната здравна карта, което застрашава Националната здравна сигурност, без да е дефиниран в законов текст терминът \"Национална здравна сигурност\". \n Докато не приемем Национална здравна карта, не трябва да позволяваме никакво лечебно заведение да бъде приватизирано, призова депутатът от ПГ „БСП за България“ Георги Гьоков по време на дебатите. Той поясни, че предложението на БСП не се създава вечна забрана за приватизация, а само временно до създаване на Национална здравна карта. „Сега се опитвате да създадете една тенденция лошото управление на обществената здравна системата да се ползва като мотив за промяна на собствеността й, т.е. за приватизация. Знаете, предполагам много добре, че нито една европейска държава не предлага решение на управленските си проблеми в съответното здравеопазване чрез приватизация“, подчерта Гьоков. Той попита кой ще иска да приватизира общинска болница и да я изправя на крака, а не да я превърне в нещо по-печелившо.   \n \t\n", "date": "2018.04.20", "title": "НС отхвърли искането на БСП болници с 50% държавно или общинско участие да не се приватизират"}
{"url": "http://www.duma.bg/node/165283", "text": "Държавното ръководство на Германия възнамерява да поиска от САЩ да освободят германските компании от санкциите срещу Русия. Това пише авторитетният американски вестник \"Уолстрийт джърнъл\", позовавайки се на източници. \nВ информацията се уточнява, че по време на посещението си във Вашингтон германският финансов министър Олаф Шолц планира да постигне специални условия за германския бизнес по въпроса за санкциите срещу Русия. Освен това германската канцлерка Ангела Меркел щяла да повдигне този въпрос на среща с американския президент Доналд Тръмп, която ще се проведе в края на април. \nИзданието отбелязва, че искането на Берлин е последица от лобирането на германските индустриални гиганти, включително \"Сименс\", \"Даймлер\" и \"Фолксваген\", които правят бизнес в Русия и не искат да станат жертви на влошаващите се отношения между Москва и Вашингтон. Според ръководителите на германските компании нови санкции на САЩ срещу Русия могат да струват на Германия стотици милиони евро. \nВ началото на април САЩ наложиха нови санкции срещу Русия. В списъка със санкции попаднаха редица руски олигарси и контролираните от тях компании. Сред тях са Олег Дерипаска, Виктор Вакселберг и неговата група \"Ренова\", Кирил Шамалов, Сюлейман Керимов, шефът на \"Газпром\" Алексей Милер, както и изпълнителният директор на Внешторгбанк Андрей Костин. \nВ Берлин разбират, че ограничителните мерки се превръщат в инструмент за политически натиск, който се разпростира не само върху Русия, заяви руският политолог Александър Асафов в интервю за RT. По думите му Германия е възнамерявала да повдигне въпроса за отмяната на санкциите още при подписването на обновения санкционен пакет, който предвиждаше санкции и срещу европейски компании, които сътрудничат с Русия. Астафов посочи още, че много западни предприятия пряко са задействани в руски проекти и за тях санкциите са неизгодни. Проблеми по-специално могат да възникнат с проекта \"Северен поток-2\", защото всички включени в реализацията му компании попадат под санкциите и вече не могат да работят на чуждите пазари. \"Мисля, че именно Германия и Австрия, която също активно се изказа по този въпрос, ще бъдат онези държави, които ще започнат да махат санкциите на своя глава, без да питат Вашингтон\", обобщи експертът. \nМеждувременно прекратени са доставките на алуминий от Русия заради въведените от САЩ санкции. Това обяви директорът на \"Русал Джапан\" Кунихиро Хигаси. \"Отменени са по-нататъшните доставки на алуминий. Нашите купувачи казаха, че не могат да осъществяват плащания на компанията \"Русал\", което е свързано с наскоро въведените санкции на САЩ. Такива уведомления идват при нас едно след друго\", каза Хигаси пред ТАСС. По неговите думи вече натоварените кораби няма да бъдат спрени, но по-нататъшни планирани доставки няма да се осъществяват. \nНа Русия се падат около 15% от внасяния в Япония алуминий, или около 230 000 тона. Цялото това количество идва от \"Русал\", която САЩ включиха в списък на санкциите.   \n \t\n", "date": "2018.04.20", "title": "Германия моли САЩ да отпаднат санкциите за нейните компании  "}
