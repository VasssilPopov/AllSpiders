{"url": "https://duma.bg/nagore-po-stalbata-koyato-vodi-nadolu-n179305", "text": "В навечерието сме на две дати от новата ни 140-годишна история, едната от които упорито ни натрапва заглавието на този текст. А другата е жалък опит да \"измием срама от лицето\", когато в тази история държавата и Отечеството ни са управлявани не от наследниците на духа на Левски, Ботев и Бенковски, на Вазов и Захария, на бунтарите на духа, а на Хаджи Иванчо Хаджипенчович, на разните Тъпчилещови и Кириякстефчовци, които слугуваха на османлиите, трупаха парици, грабейки сънародниците си - рая-овчици, следващи уникална за Европа пословица \"Преклонената главица остра сабя не сече!\"  И тези наследници с особена енергия се активизираха през последните вече 29 години, когато както за техните \"началници\" от англосаксонския Запад и от неоосманисткия Югоизток, така и за тях като верни и старателни васали главното кредо на живота стана \"правенето на пари\". Но тъй като те не могат да грабят \"началниците си\", а само да ги прегръщат и чат-пат целуват, демонстрирайки кучешката си вярност, те грабят народа си, при това не със свое производство, защото не могат да произведат нищо поради продажност и некадърщина, а чрез държавата. Именно държавата стана техен инструмент за \"демократичното им избиране във властта и законовото грабене на народа\". Така за тези вече три десетилетия какви ли не екзотични типове ни водеха все нагоре по стълбата на демокрацията, за да се превърне България от средно развита индустриална и аграрна страна (16-а в Европа в 1988 г.) в последната най-бедна колония на Запада в ЕС - с най-висока смъртност, корупция  и миграция, най-бедната и с най-нисък демографски ръст. В това отношение особено се отличи партията на пожарникаря, който от пъдар на царя, въпреки досиетата за тъмното му минало от ЦРУ, беше въздигнат до премиер, самият той въздигайки какви ли не недоразумения от типа на оня \"прецедент\" за президент или на физкултурника от помощното училище за главен идеолог на републиката и партстроител на личната му партия. Когато преди четири години протестърските тълпи, наречени от оня прецедент-президент \"умни и красиви\", дефилираха против Олигарски заради #Кой (който КОЙ им плащаше променадите) излезе от печат книгата ми \"Философия на българската история\", в която се бях опитал да изведа напред най-силните ни черти и когато великият ни съвременник писателят Антон Дончев я прочете, ме попита: \"Ако ги строим тези от Парламента и Правителството в две редици и ги попитаме кой е чел тази книга, дали ще има някой да потвърди?\" Като имах предвид, че сам вождът им в момент на глупаво откровение си призна, че е прочел само една книга в живота си, не бях сигурен в отговора...      Но това, че една просташка продажна банда е овладяла властта (ставало е и друг път, и в други общества), бедата е, че огромната част от т.нар. интелектуалци, хора на духа, са се свили като охлюви в черупките си и, вместо да бият камбаните на духа, треперят пред тази просташка банда, а други направо са се проснали лакейски и ближат по медиите новоизпечените господари, надявайки се на тяхната милост. И понеже у простака и бандита не може да има просветление, не е ли време хората на духа да прогледнат и да поемат ролята си на апостоли? Няма кой друг!     ", "date": "2018.11.15", "title": "Нагоре по стълбата, която води надолу"}
{"url": "https://duma.bg/italiya-se-opana-na-es-za-byudzheta-n179325", "text": "Италианското правителство заяви, че ЕС трябва да покаже гъвкавост по отношение на големите разходи в бюджета му, с оглед на това, че страната трябва да се справи с поредица от природни бедствия, като наводненията и срутването на моста в Генуа. Според копие от писмо, изпратено в Брюксел, настоявайки, че няма да има промени в бюджета, правителството заявява, че ЕС трябва да покаже \"гъвкавост с оглед на изключителните събития... (и) извънредни разходи\". Около 30 души загинаха в бури и наводнения в Италия в началото на месеца, главно на североизток. Около 43 души бяха убити, когато десетилетният мост в пристанищния град Генуа се срина през август - бедствие, което шокира и разгневи страната и принуди властите да изготвят план за поддръжка на пътната мрежа. Министърът на икономиката Джовани Триа заяви в Брюксел, че през следващите три години коригирането на щетите ще струва на правителството около 0,2% от брутния вътрешен продукт (БВП). По-рано правителството се противопостави на Европейската комисия, която отхвърли бюджета миналия месец и заяви, че няма да се откаже от плановете си за големи разходи, насочени придвижването на икономиката от застоя, в който се намира. \"Бюджетът няма да се промени, нито в баланса, нито в прогнозата за растежа. Убедени сме, че това е бюджетът, необходим на страната да продължи нататък\", заяви вицепремиерът на Италия Ди Майо, лидер на Движение \"5 звезди\". Движение \"5 звезди\" и неговият коалиционен партньор, крайнодясната Лига настояват, че бюджетът ще спомогне за рестартирането на растежа в третата по големина икономика на еврозоната и ще намали държавния дълг и дефицита. Комисията поиска от Италия до вторник да направи промени в плановете за 2019 г. и предупреди, че несъответствието може да задейства \"процедурата при прекомерен дефицит\" - сложен процес, който може да доведе до глоби и вероятно да предизвика силна и неблагоприятна реакция на пазара. Италия възнамерява да реализира публичен дефицит от 2,4% от брутния вътрешен продукт през 2019 г. - три пъти по-голям от целта на предишното лявоцентристко правителство. Брюксел прогнозира, че дефицитът на Италия ще достигне 2,9% от БВП през 2019 г. и 3,1% през 2020 г. - нарушавайки ограничението от 3,0% на ЕС.", "date": "2018.11.15", "title": "Италия се опъна на ЕС за бюджета"}
{"url": "https://duma.bg/onevinen-e-ruskiyat-shpionin-v-avstriya-n179322", "text": "Районният съд в Залцбург отхвърли обвинителния акт срещу 70-годишния бивш полковник от Бундесфера, заподозрян в шпионаж в полза на Русия, съобщава австрийският вестник \"Ди кронен цайтунг\". Така след два дни в ареста пенсионираният офицер, за когото се твърди, че е предавал секретна информация на Русия от 1992 г. насам, се завръща вкъщи. Според адвоката Михаел Хофер неговият клиентът никога не е имал достъп до такъв тип секретна информация и \"не се възприема като шпионин\". Съдът в Залцбург отхвърли молбата за задържането му под стража. Магистратът не вижда опасност от бягството или укриването на заподозрения: той е добре интегриран в обществото и има безупречно досие. Единствената мярка, която бе наложена спрямо него, е забрана за контакт с представители на тайни служби. В допълнение той е задължен да се явява всеки ден в полицията. В случай че наруши мерките, бившият офицер от австрийската армия ще бъде изправен пред арест.", "date": "2018.11.15", "title": "Оневинен е руският  шпионин в Австрия"}
{"url": "https://duma.bg/sdelkata-za-brekzit-e-na-finalnata-prava-n179324", "text": "Говорител на Еврокомисията призова медиите да останат в готовност по въпроса за споразумението с Лондон в близките часове или дни. В края на обичайната обедна пресконференция на ЕК говорителят заяви, че в тези часове е в ход работата и в Лондон, и в Брюксел по въпроса със споразумението. Очаква се ЕК да представи данни за преговорите и вероятно за съдържанието на самото постигнато споразумение на посланиците на държавите от ЕС. В късния следобед вчера британската премиерка Тереза Мей планираше да запознае министрите с текста на договорената сделка. Няма да повтаряме референдума за \"Брекзит\". Споразумението за \"Брекзит\" отговаря на вота на британския народ, заяви Тереза Мей преди заседанието на кабинета. Ако правителството утвърди сделката, прeдстои тя да бъде разгледана от институциите в Брюксел. Очаква се при такова развитие Европейският съвет да се събере извънредно в следващите дни за оценка на документа. ", "date": "2018.11.15", "title": "Сделката за \"Брекзит\"  е на финалната права"}
{"url": "https://duma.bg/vlastta-v-kragova-otbrana-n179312", "text": "Когато властта започне да работи срещу волята на народа, той има право на революция! Този знаменателен лозунг от протестите през 2013 г. отново възкръсна. България цяла се събуди и въстана. Това, на което сме свидетели в последните няколко дни, намирисва на всенароден бунт, който е на път да помете управляващите съвсем скоро. Протестите, които парализират цели градове, пътища и магистрали от миналата неделя насам, събрали първоначално недоволството от високите цени на горивата, ескалираха до по-мащабни искания, свързани с неравенството и бедността. А това вече е нещо доста по-сериозно, защото увлича много повече хора. Духът от бутилката е изпуснат, народът видя, че има 2 Българии - тази, която ни я представят официално, и реалната - онази, която те усещат по джоба си.  В началото не обръщаха почти никакво внимание на гнева на хората, определяха протестите като нещо нормално, \"част от демокрацията\". Бяха се успокоили, след като Валери Симеонов оцеля, въпреки вече неколкомесечните шествия на майките на деца с увреждания. Тази лежерна безпардонност обаче свърши. Когато видяха, че новите протестиращи нито имат намерение да спират, нито да се прибират, възприеха кръгова отбрана и панически опити да овладеят ситуацията. Цели три дни Борисов се беше снишил, а тримата патриоти се изпокриха като мишки. Висшето ръководството на ГЕРБ се събра на пожар в понеделник вечерта да решава как да излезе от потъващия кораб. И измислиха да прилагат масирано тактиката на \"тоягата и моркова\".  В челна атака бе пуснат парламентарният таран на ГЕРБ Цветан Цветанов. С типичния си първосигнален залп той започна да стреля напосоки, обвинявайки президента Радев и опозиционната БСП, че стоели зад народното недоволство и организирали бунтовете. Цветанов дори си позволи да обвини президента в \"невежество и популизъм\", като го заподозря в опит да свали ГЕРБ и да управлява еднолично. Подобна шизофренно поведение не ни учудва, защото взе да се проявява твърде често и по всякакъв повод. Паралелно с това шефката на бюджетната комисия в парламента Менда Стоянова и финансовият министър Горанов бяха цанени за добрите вестоносци. Тяхната задача бе да привлекат президента Радев в \"общ фронт\", за да помага как да се излезе от батака със застраховките и данъците, който сами са забъркали.  Прелюбопитен детайл в тази връзка е по каква логика и защо двамата трябваше да търсят съдействие от него, когато това е изцяло работа на премиера. Радев няма никакви правомощия да променя законите им или да инициира нещо в тях, а подобни нерегламентирани \"завери\" биха били само израз на лоша хигиена. Обратно - това е точно отговорност на Борисов, който трябва да обясни, и то на НАРОДА, защо хората са на улицата и протестират, не на президента. Мега нахалство е да се опитваш да говориш на обществото чрез държавния глава. Затова и Радев постъпи правилно - отряза двамата гербери с думите, че трябва да обяснят първо на народа и че той стои в края на законотворческия процес.  Часове по-късно се оказа, че  Управляващите първо оттеглиха упоритото си лобистко предложение в полза на застрахователите за тавана от 20 000 лв. обезщетения при преките роднини на жертвите - родители и деца. Така техните обезщетения ще зависят само от решението на съда. Заради протестите и прогнозата за 1000 лева \"Гражданска отговорност\" Менда Стоянова излезе с ново предложение и по тази тема. \"Искаме да се сложи лимит на онези обезщетения на болки и страдания на разширения кръг лица\", заяви тя. Горанов пък повтори няколко пъти как \"цена от 1000 лв. за \"Гражданска отговорност\" не стои на дневен ред и как подобна тема била спекулация, която цели \"създаването на обществено напрежение\". Само че разсеяно пропусна да уточни, че тези \"спекулации\" дойдоха ден преди това от самите застрахователи, които твърдяха, че тази цена е неизбежна, иначе ще има фалити.   Горанов пък смята да предложи изменения и в Наредбата за касовите апарати, с които ще задължи всеки един търговец на дребно на горива, когато издава фискален бон, да посочва на отделен ред акциза, ДДС и цената на горивото без акциз и данък, както и търговската надценка. Така претенциите и притесненията на хората дали пазарът работи или има негласни споразумения и картели щели да намалеят. Всеки щял да може да сравнява ценообразуването на горивата у нас с това в други държави от ЕС или в държави производители на петрол. Финансист щ1 очаквал и \"жест от страна на търговците\", които да работят с намалена печалба. Правителството и мнозинството се  и по темата за данъка върху старите автомобили. Не те, а кметовете, видите ли, настоявали той да е по-висок. И отново последва прехвърляне на отговорности и обещания за \"дебатиране по проблема\". \"Аз разговарям с парламентарната група на ГЕРБ не като премиер, а като председател на своята партия, която аз съм създал. Ако някой си мисли, че парламентарната група може да има самостоятелен живот, извън партията, това не е така. Затова завчера ги събрах относно двата дискутирани в момента казуси. Единият е за вдигане с 6 до 10 лв. данъка на старите коли. Казах им да го върнат, само че се възпротивиха кметовете. Защото те казват - основната атака срещу нас по градовете е замърсеният въздух, огромният трафик, вредните частици прах, оправда се Борисов. Само че и тук лъсна чии интереси брани - най-вече своите, за да се хареса на Брюксел. И, разбира се, на компаниите, не и на потърпевшите. Вместо да защити народа си, както направи Радев с ветото: \"Хората не си купуват нови возила не защото не искат да пазят околната среда, а защото са бедни\".  Видно е обаче, че реакциите на властта са твърде закъснели. Едва ли вече е възможно да свалят напрежението в обществото. Дори индулгенцията, която получи от Брюксел с последния мониторингов доклад, не е в състояние да прибере обратно духа в бутилката. А  с новината за коледните добавки към пенсиите и лаладжийските му приказки за \"борба с корупцията\" или за \"напредъка\" повече дразнят, отколкото успокояват. Точно той ли, чиято партия и правителство станаха абсолютният символ на корупция, наглост и арогантност за всички времена, в които е съществувала българска държава, се опитва да втълпява обратното? Висша форма на цинизъм и дебелоочие!   Не помагат нито системното и масирано облъчване от страна на придворните политолози, нито опитите на купените от властта медии за дискредитиране на протестите. Старите им номера ги знаем. И сега някои излязоха със заглавия за незаконен метеж, други пък намесиха агитките, трети внушават, че много хора не знаят за какво протестират. Тези похвати сме ги наблюдавали и през 2013-2014 г., когато внушаваха, че на улицата са излезли само лумпени.  Твърде нелепо звучат обясненията, че нямало криза, защото исканията не били конкретни. Напротив, това означава точно обратното - налице е всеобхватна криза по всички линии и исканията са разнопосочни, защото са погазени интересите на много хора, които вече няма какво да губят.  Какъв впрочем е профилът на днешните протестиращи? На първо място това са хора, искащи достоен живот, и то в България. Народното недоволство е заради ситуацията като цяло, която вече става непоносима. За това плащане не е нужно, както се опитват да внушат пропагандаторите на властта.  не може да бъде удържан в някакви рамки, той не е опитомено животно, което играе по нагласени правила. Твърде късно управниците чуха хората, чак когато излязоха на улицата, но едва ли недоволните днес ще повярват и приемат техните обещания. Най-малкото, защото се правят под натиск и едва ли ще бъдат доведени до край. Месеци наред те арогантно отхвърляха всякакви разумни предложения и алтернативи - било на опозицията, било на специалисти - и ето докъде се стигна. А сега обвиненията към президента и БСП, че били организатори на бунта, стоят толкова нелепо, че чак не си струва да се обсъждат. Партийни активисти от малки извънпарламентарни партии вече си изпатиха във Варна, когато отидоха при протестиращите. Последните не искат и да чуят за която и да е партия.  Как и кога точно ще приключи този протестен спектакъл, отсега е трудно да се прогнозира. Защото машината е задействана и увлича нови последователи след всяка малка победа. А краят на протестите не се вижда. Нещо повече: до обратен ефект води всеки непремерен удар по тях от страна на властите, които вече започнаха да привикват хора по места и да ги принуждават да подписват декларации, че няма да протестират отново. И все по-силно се чува: \"Оставка\"!        ", "date": "2018.11.15", "title": "Властта в кръгова отбрана"}
{"url": "https://duma.bg/datata-n179301", "text": "1630 - УМИРА ЙОХАН КЕПЛЕР, НЕМСКИ МАТЕМАТИК, АСТРОНОМ И АСТРОЛОГ (Р. 1571 Г.). Ключова фигура в Научната революция през ХVI-ХVII в. Най-известен е със своите закони за движението на планетите, наречени на негово име. Определят го като \"първия теоретичен астрофизик\" или като \"последния научен астролог\". 1670 - УМИРА ЯН КОМЕНСКИ, ЧЕШКИ МИСЛИТЕЛ И ПЕДАГОГ (Р. 1592 Г.). Родоначалник на съвременната педагогика. ЮНЕСКО връчвамедал на негово име - едно от най-престижните международни отличия в областта на педагогиката и образователните технологии. 1819 - УМИРА ДАНИЪЛ РЪДЪРФОРД, ШОТЛАНДСКИ ХИМИК (Р. 1749 Г.). Учи в университета в Единбург, където неговият баща е професор по медицина. Като студент открива азота през 1772 г. и описва кислорода, или жизненоважния въздух, както го нарича, през 1778 г. 1881 - УМИРА КОЛЬО ФИЧЕТО, АРХИТЕКТ ОТ ЕПОХАТА НА ВЪЗРАЖДАНЕТО (Р. 1800 Г.). Рожденото му име е Никола Иванович Фичев. Един от основателите на църковната и гражданската архитектура. Като майстор строи църквите \"Св. Никола\" в Търново, \"Св. Димитър\" в Килифаревския манастир, \"Св. Богородица\" в Търново, \"Свети Николай\" в Дряново, както и Беленския мост, Ловешкия покрит мост (на снимката), Конака в Търново и др. 1917 - УМИРА ЕМИЛ ДЮРКЕМ, ФРЕНСКИ СОЦИОЛОГ (Р. 1858 Г.). Трудът му \"Правилата на социологическия метод\" от 1895 г. за пръв път дефинира принципите и целите на науката социология. 1976 - УМИРА ЖАН ГАБЕН, ФРЕНСКИ АКТЬОР (Р. 1904 Г.). Рожденото му име е Жан-Алексис Монкорже. Още няма 12, когато тръгва по стъпките на родителите си артисти и взима псевдонима на баща си - Габен. Става звезда на мюзикхола и оперетата, включително и на знаменития \"Мулен Руж\". Сред най-известните ленти с негово участие са \"На дъното\", \"Човекът-звяр\", \"Великата илюзия\", \"Кеят на мъглите\", \"Денят се ражда\", \"Сицилианският клан\", \"Двама мъже в града\", \"Светата година\". 1988 - ОСЪЩЕСТВЕН Е ЕДИНСТВЕНИЯТ ПОЛЕТ НА КОСМИЧЕСКАТА СОВАЛКА \"БУРАН\". \"Снежна буря\" е космически кораб за многократно използване, създаден в СССР в средата на 80-те години на ХХ в. Изстрелян е в орбита с помощта на ракетата носител \"Енергия\", без екипаж на борда - корабът се управлява от земята. \"Буран\" обикаля Земята два пъти за 206-минутен полет. След разпадането на СССР проектът първоначално е замразен, а към 1993 г. - прекратен. \"Буран\" е унищожен през 2002 г. при инцидент с хангара, в който е съхраняван. 1990 - НРБ Е ПРЕИМЕНУВАНА НА РЕПУБЛИКА БЪЛГАРИЯ. На тази дата VII Велико Народно събрание променя името на държавата. Народна република България е официалното име на страната от 15 септември 1946 г. до 15 ноември 1990 г.", "date": "2018.11.15", "title": "Датата"}
{"url": "https://duma.bg/10-godini-lozanki-veteranki-n179302", "text": "Бавно и видимо изтича и 2018 г. Преди 10 години се създаде Националното движение на ветераните социалисти. То имаше и задачата да приобщи съмишленици и симпатизанти, съратници и откровени членове на БСП към настроените ляво българи, към споделящите някои ценности от недалечното минало на България, да върне доверието на разочарованите, да направи своя пътека в Прехода и избухналата преди три десетилетия българска демокрация. Изтече много вода, написаха се и се прочетоха много нови книги, някои стари бяха позабравени. Спомням си как Калата леко се отрече от свои минали позиции и в интервю беше се изпуснал: \"Какво ми даде на мен БСП? Нищо...\". За да го харесат новите господари от ГЕРБ и за да го потупа по остарялото му рамо Бойко Борисов, народният артист Георги Калоянчев сам срина авторитета си с непремерени оценки и самопризнания. По време на БКП и БСП Калата беше на върха, извинете. После при ГЕРБ си отиде и вече го забравиха. Такова е и дереджето на ветераните у нас, какво да го крием... Те, ветераните, обикновено са правостоящите пътници в мотрисите на метрото и в останалия транспорт край насядалите с айфони ученици и младежи. Ветераните не стоят на опашка за изпълнителната власт, не се борят да влязат в листи и списъци за европейски, местни и парламентарни избори, не се надяват да ги включат в директорски бордове и министерски кресла. Е, има 20-ина души в парламента, да са живи и здрави, други 2-3 хиляди ще напуснат скоро държавната администрация, но по принцип ветераните остават сами с опита си, със знанията, с паметта и моженето.     Могат още да дадат съвет, тихо и невидимо присъстват в обществената практика. Ще ги зарадват добрата дума и признателността, ако не ги забравят, както неотдавна Министерството на културата забрави доайена на българската естрада 90-годишната Маргрет Николова. А за близките им накрая ще остане единствено краткият съболезнователен текст по повод кончината им... Това са ветераните, които отминаваме с бездушие, защото демокрацията ни отдалечи от изконните човешки ценности. Преди 10 години, пак през ноември, публикувах и своя първи сборник с лозанки - измишльотини, писани по време на Преход и демокрация, затворили между меките корици твърди позиции, сатирични и иронични редове, лирични страници, непроменими и променени мнения. Досега те влязоха в 11 авторски сборника, а дванадесетият е пред печат. Радвам се, че лозанките са набори на Движението на ветераните в БСП. И като тях имат своята биография, в тях нищо не е измислено. Така оцелявам. Смеейки се, осмивайки, присмивайки се и самоиронизирайки. А на по-младите само ще кажа: \"Уважавайте ветераните. Това е вашето бъдеще! ", "date": "2018.11.15", "title": "10 години лозанки ветеранки"}
{"url": "https://duma.bg/phenyan-prodalzhava-yadrenite-razrabotki-n179315", "text": "КНДР продължава ракетно-ядрените си разработки дори след срещата през лятото на лидера си Ким Чен Ун с президента на САЩ Доналд Тръмп. Както съобщи агенция Ренхап, представители на южнокорейската Национална разузнавателна служба (НРС) са предоставили информация за това. \"Изследванията в ядрената и ракетните области продължават и след срещата на върха Северна Корея-Америка\", цитира агенцията един от депутатите, присъствали на пресконференция на НРС. Според него Пхенян работи по-специално върху по-нататъшната миниатюризация на ядрени бойни глави. Разузнаването на Южна Корея наблюдава отблизо дейността в ракетните обекти на КНДР, но все още не са забелязали нищо необичайно там, предаде ТАСС. Сеул и Вашингтон продължават нормалния обмен на информация за ядрените и ракетните дейности на Северна Корея.", "date": "2018.11.15", "title": "Пхенян продължава   ядрените разработки"}
{"url": "https://duma.bg/melaniya-poiska-uvolnenie-na-vissha-savetnichka-n179316", "text": "Първата дама на САЩ Мелания Тръмп поиска Белият дом да освободи от длъжност заместник-съветничката по националната сигурност Мира Рикардел. Рикардел, която беше наета през април от президентския съветник по националната сигурност Джон Болтън, се е спречкала с хора от екипа на първата дама в самолета по време на неотдавнашно посещение на Мелания Тръмп в Африка. \"Позицията на кабинета на първата дама е, че тя вече не заслужава честта да служи в Белия дом\", каза говорителката на Службата на съпругата на американския президент Стефани Гришам. Служители се оплакаха, че Рикардел е спорила с тях относно използването на ресурсите на Съвета за национална сигурност. Тя също е споделила несъгласие с шефа на кабинета на Белия дом Джон Кели и министъра на отбраната Джим Матис, с когото периодично се карала. Рикардел е родом от Хърватия, рожденото й име е Радиелович", "date": "2018.11.15", "title": "Мелания поиска уволнение   на висша съветничка"}
{"url": "https://duma.bg/bryuksel-i-london-se-sporazumyaha-po-brekzit-n179354", "text": "Споразумението по Брекзит вече е факт. Лондон и Брюксел са постигнали съгласие по сделката, стана ясно преди минути.  Британският кабинет е одобрил споразумението с ЕС за Брекзит на свое петчасово заседание, съобщи Франс прес. Премиерът Тереза Мей потвърди новината в изявление пред медиите. Колективното решение на кабинета бе, че правителството подкрепя проектоспоразумението с политическа декларация, заяви Мей пред офиса ѝ на Даунинг Стрийт 10. Постоянните представители на държавите от ЕС в Брюксел започнаха тази вечер спешна среща по Брекзит, съобщават кореспонденти от Брюксел, цитирани от ТАСС. Очаква се по-късно в четвъртък съвместно изявление да направят главният преговарят на ЕС Мишел Барние и председателят на Европейския съвет Доналд Туск. Малко по-рано ЕС и британското правителство съвместно публикуваха в подробния проект за споразумението, който трябва да бъде договорен между лидерите на ЕС и лондонския парламент. Споразумението от 585 страници и по-краткото политическо изявление за амбициите за бъдещи взаимоотношения след Брекзит бяха публикувани, след като кабинетът на премиера Тереза Май одобри проекта. Главният преговарящ на Европейския съюз Мишел Барние каза в сряда, че \"бе постигнат решителен напредък\" по отношение на Брекзит - ключова фраза, която да доведе до свикване на среща на високо равнище. Длъжностни лица вече заявиха, че среща на върха може да се проведе още на 25 ноември следващата седмица.", "date": "2018.11.15", "title": "Брюксел и Лондон се споразумяха по Брекзит"}
{"url": "https://duma.bg/tramp-se-skara-na-mey-zaradi-iran-n179317", "text": "Доналд Тръмп нахока в телефонен разговор британската премиера Тереза Мей заради позицията на Лондон спрямо Иран и търговските сделки на САЩ с Европа, разкри в. \"Вашингтон пост\". Известно е, че не се отказа от ядрената сделка с Техеран, за разлика от САЩ.  Телефонният разговор се е състоял по инициатива на Мей в петък, докато Тръмп е летял от САЩ за Франция. Тя е искала да го поздрави с междинните избори, но той започнал да я хока за недостатъчните усилия, които Великобритания полага, за да възпира Иран. Той я е питал и за \"Брекзит\", след което е започнал да се оплаква от нечестните търговски договори на САЩ с ЕС. Съветниците на Мей са били потресени от необичайно лошото настроение на Тръмп, който бил в такова настроение по време на цялата си визита в Париж, пише вестникът. ", "date": "2018.11.15", "title": "Тръмп се скара   на Мей заради Иран"}
{"url": "https://duma.bg/beliyat-dom-zaplashi-pekin-sas-studena-voyna-n179318", "text": "САЩ са готови за Студена война с Китай, ако Пекин не промени своята политика, заяви в интервю за в. \"Вашингтон пост\" вицепрезидентът Майк Пенс. Доналд Тръмп е готов да нормализира отношенията с Пекин, но за това Китай трябва да бъде готов сериозно да промени своята политика, включително в икономическата и военната сфера, посочи Пенс. По думите му последният шанс за Китай да избегне Студената война със САЩ е на срещата на Г20 В Аржентина (в края на месеца), когато трябва да се срещнат Тръмп и китайският лидер Си Цзинпин. Пенс вече обвини Пекин, че искал да смени президента на САЩ.  На 9 ноември Тръмп заяви, че е постигнат сериозен напредък в разрешаването на търговските спорове с Пекин. Очаква се в най-скоро време китайска делегация начело с вицепремиер да посети САЩ.  ", "date": "2018.11.15", "title": "Белият дом заплаши   Пекин със Студена война"}
{"url": "https://duma.bg/godishnata-inflatsiya-dostigna-5-godishen-vrah-n179335", "text": "Брутният вътрешен продукт на България се повиши през третото тримесечие на 2018 година с 0,5% спрямо второто тримесечие, когато нарасна с 0,8%, като на годишна база икономическата експанзия се забави рязко до 3,0% от 3,4% през предходните три месеца, показва първа оценка на Националния статистически институт (НСИ). Както е известно, в бюджета за тази година е заложен ръст от 3,9%, който едва ли ще бъде достигнат.  Това представлява най-слабо повишение на БВП на тримесечна база от третото тримесечие на 2014 година, когато също беше отчетен растеж от 0,5%, докато експанзията на годишна база с едва 3 на сто е най-сдържаната от последните три месеца на 2014 година. Според експресната оценка на НСИ за третото тримесечие на 2018 година брутният вътрешен продукт в номинално изражение възлиза на 29,001 млрд. лева, като реализираната добавена стойност е в размер на 25,124 млрд. лева. Най-голям дял в БВП отново заема крайното потребление (70,5% от БВП), което в стойностно изражение възлиза на 20,446 млрд. лева. През третото тримесечие бруто капиталообразуването е за 5,605 млрд. лева и формира 19,3% от БВП на страната. Данните на НСИ показват, че основен принос за икономическия растеж през периода юли - септември 2018 година спрямо второто тримесечие на година оказа износът на стоки и услуги, който се увеличи с 2,2%, докато крайното потребление нарасна с 1,4 на сто, но след повишение с 1,8% през второто тримесечие. Бруто образуването на основен капитал обаче се сви с 2,3% след повишение с 1,1% през предходното тримесечие. Годишната инфлация в страната достигна 5-годишен връх през октомври, ускорявайки се до 3,7% на годишна база, показват още данните на НСИ. Поскъпването на живота е най-голямо от март 2013 г. Тенденцията се наблюдава вече няколко поредни месеца и определено трябва да действа като сигнал, защото именно ниската инфлация е един от критериите за сближаване (т.нар. критерии от Маастрихт) и нейното равнище и движение в момента се гледа \"под лупа\" от Брюксел заради кандидатурата ни за прием във валутно-курсовия механизъм ERM II. По-конкретно България трябва да поддържа ниска инфлация, която не надхвърля с повече от 1,5 процентни пункта средногодишната инфлация (HICP) в трите страни от ЕС с най-ниска положителна инфлация. За момента отговаряме на това условие, но ако поскъпването продължава с тези темпове, е съвсем реално да получим червена точка от страна на ЕК. Средногодишната инфлация за периода ноември 2017 - октомври 2018 г. на годишна база е 2,8%. Според статистиката най-голямо повишение на месечна база има при категориите облекло и обувки (8,2%), развлечения и култура (4,7%), жилища, вода, електроенергия, газ и други горива (0,8%), разнообразни стоки и услуги (0,6%) и алкохолни напитки и тютюневи изделия (0,2%). В категориите хранителни продукти и безалкохолни напитки, жилищно обзавеждане, ресторанти и хотели и здравеопазване цените остават на равнището от септември. Топлинната енергия за подгряване на вода също поскъпва със 7,1%, докато дизеловото гориво отчита ръст в цената с 3,6%, а автомобилният бензин клас А95H - с 3,3%. Инвестиционната бизнес анкета на Националния статистически институт сред промишлените предприятия през октомври показва, че предприемачите очакват инвестициите през настоящата година да са с 1,7 на сто по-малко в сравнение с предходната 2017 година. Според основните производствени групировки най-голям относителен дял в инвестициите през 2018 г. се очаква да формира производството на стоки за междинно потребление (42,9 на сто), следвано от енергетичните и свързаните с водата сектори (21,7 на сто) и производството на недълготрайни потребителски стоки (18,7 на сто). По данни от бизнес анкетата прогнозите за 2019 г. са за намаление на обема на инвестициите в промишлеността с 8,7 на сто спрямо 2018 г., като около 34 на сто от предприятията не планират разходи за придобиване на дълготрайни активи през следващата година. В структурата по основни производствени групировки отново производството на стоки за междинно потребление формира най-голям относителен дял - 39,4 на сто. След него се подреждат енергетичните и свързаните с водата сектори и производството на недълготрайни потребителски стоки - съответно с 29,3 и 16,5 на сто.", "date": "2018.11.15", "title": "   Годишната инфлация достигна 5-годишен връх"}
{"url": "https://duma.bg/miro-izlya-dushata-si-n179289", "text": "В новата си песен, която обещава да се превърне в хит, Миро изля сърцето си. Композицията, наречена \"Печат от моята душа\", вече има и клип, в който главният герой е суровата красота на природата. Верен на себе си, изпълнителят отново изпява текст, който изразява вътрешния му свят. Във видеото участва 11-годишният Top (Thorir Karl Leo Johannsson) и Теодосий Спасов. Богатството на песента е допълнено и от участието на Нели Андреева, Sofia Session Orchestra под нотите на Георги Стрезов. Музиката е дело на Димитър Петров, а текстът и режисурата са на Миро.", "date": "2018.11.15", "title": "Миро изля душата си"}
{"url": "https://duma.bg/razgovorite-v-es-poevtinyavat-3-pati-n179326", "text": "Европейският парламент прие нови правила за телекомуникациите, които ограничават цените на обаждания в рамките на ЕС. От 15 май 2019 г. компаниите няма да имат право да таксуват минутата на повече от 19 цента. В момента тарифите за международни разговори на българските телекоми са 1,20 лв. на минута. Есемесът в рамките на ЕС пък няма да може да е повече от 6 цента. Същото законодателство ще защити по-добре хората със смартфони, включително на уеб базираните услуги (Skype, WhatsApp и т.н.) То задължава държавите членки да улеснят въвеждането на 5G мрежи. Според съобщение на пресслужбата на европарламента новите правила ще предоставят високоскоростна свързаност и сигурни и достъпни обажданията в рамките на ЕС, едновременно осигурявайки необходимата предсказуемост за телеком операторите и насърчавайки инвестициите във високоскоростния интернет. Политиката „Роуминг като у дома“ сложи край на таксите за роуминг през 2017 г. Новото законодателство ограничава цената на обажданията до други държави от ЕС на 19 цента, и на 6 цента за текстови съобщения (SMS) от 15 май 2019 г., което прави достъпно поддържането на връзка на гражданите с техните близки в другите държави членки на ЕС. При тежки извънредни ситуации и бедствия засегнатите граждани трябва да бъдат предупреждавани чрез SMS или чрез мобилно приложение. Държавите членки разполагат с 42 месеца за въвеждане на системата след влизането в сила на директивата.", "date": "2018.11.15", "title": "Разговорите в ЕС поевтиняват 3 пъти"}
{"url": "https://duma.bg/izborat-na-publikata-posochi-svoite-favoriti-n179287", "text": "\"Изборът на публиката\" (People`s Choice Awards) посочи своите любимци в Санта Моника. Наградите бяха раздадени за 44-ти път, а сред победителите се открои фантастичният екшън \"Отмъстителите: Война без край\", който стана филм на годината. Участващата в лентата Скарлет Йохансон бе обявена за най-добра актриса. При мъжете отличието отиде при Чадуик Боузман за играта му в \"Черната пантера\". В категорията най-добра драма победи филмът \"Петдесет нюанса освободени\" - завършващата част от трилогията, основана на еротичната поредица на британската писателка Е.Л. Джеймс. Звездата от лентата Джейми Дорнан бе признат за най-добър драматичен актьор. \"Бивш под прикритие\" с Мила Кунис и Кейт Маккинън стана комедия на годината. Виктория Бекъм бе избрана за модна икона, актрисата Мелиса Маккарти - за икона на публиката, а Ким Кардашиян спечели приза за риалити шоу. Наградите \"Изборът на публиката\" са единствените в Холивуд, които покриват киното, музиката и телевизията и се определят изцяло от зрители и ценители.", "date": "2018.11.15", "title": "\"Изборът на публиката\"  посочи своите фаворити"}
{"url": "https://duma.bg/zaedno-s-turtsiya-shte-privlichame-turisti-ot-dalechni-pazari-n179327", "text": "Двустранното партньорство между България и Турция в туризма и други сфери е изключително важно за нас и добрите отношения между двете страни са вече традиция. Провеждането на първата сесия на смесената комисия за сътрудничество в туризма е доказателство за това, заяви  министърът на туризма Николина Ангелкова при откриването на форума в София. Делегацията от турска страна се води от зам.-министъра на културата и туризма на Турция Йомер Аръсой. Ангелкова допълни, че чрез трансграничното сътрудничество и разработваните съвместни маршрути ще можем заедно да привличаме далечни и перспективни пазари като Китай, Близкия изток, САЩ.  Тя припомни инициираната от България идея за създаване на Общ балкански маршрут. Популяризирането на възможностите на бранд Черно море в туризма също е много важен акцент в нашата работа и ще се радвам да активизираме инициативи в това направление, каза още българският министър на туризма.", "date": "2018.11.15", "title": "Заедно с Турция ще привличаме туристи от далечни пазари "}
{"url": "https://duma.bg/razkriha-yaponskata-tayna-za-dalgoletie-n179288", "text": "Японската тайна за здраве, дълголетие и добър живот се крие във формулата 10-4-2-1. Всъщност тя засяга определени хранителни навици и грижи за вътрешен комфорт. За всички почитатели на кафето е важно да знаят, че между последната чаша за деня и съня трябва да са минали 10 часа. Ако сте фенове на късните вечери, налага се да забравите за това. Между последното хранене и момента, в който ще се отдадете на сладка дрямка, необходимо е да има интервал от поне 4 часа. Времето между последното питие и съня не бива да надвишава 120 минути. И последното, но според експерти най-трудно правило гласи, че един час преди лягане трябва да се изключат телевизорът, компютърът и телефонът. Спазването на всички тези препоръки помага на хората да се насладят на спокоен и блажен сън, а сутринта да се събудят пълни с енергия и готови за нови приключения. А също така допринася за доближаването на възрастта на столетниците.", "date": "2018.11.15", "title": "Разкриха японската  тайна за дълголетие"}
{"url": "https://duma.bg/66-ot-kadastralnata-karta-na-stranata-gotova-do-kraya-na-godinata-n179328", "text": "До края на годината около 66% от територията на страната ще бъде покрита с кадастралната карта, обяви заместник-министърът на регионалното развитие и благоустройството инж. Валентин Йовев. Той уточни,  че в момента всички областни градове и национални курорти разполагат с кадастрална карта. В София в най-скоро време трябва да се приеме планът на район \"Студентски град\", с което кадастърът ще покрие столицата. Заместник-регионалният министър поясни, че сред приоритетите в работата на Агенцията по геодезия, картография и кадастър е отстраняването на явните фактически грешки, допуснати при земеразделянето, особено по трасетата на транспортната инфраструктура и бъдещите магистрали. Важна задача е след това към основния кадастър да се добавят нови информационни слоеве, описващи различни аспекти на използването и собствеността на земята, както и пространствата под и над нея, с географско, стопанско, устройствено и други значения, специализирани картографски и геодезически данни, данни и снимки от спътникови заснемания и др. Същевременно кадастралните данни могат да се комбинират с географската информация, като се добавят такива и за пространствата (3D кадастър), времето (4D кадастър), инфраструктурата и др. Зам.-министър Йовев изтъкна и значението на GIS технологиите в създаването на \"умни градове\", уточни Йовев.", "date": "2018.11.15", "title": "66% от кадастралната карта на страната готова до края на годината"}
{"url": "https://duma.bg/vitosha-47-ma-po-skapotiya-v-sveta-n179329", "text": "Столичният булевард \"Витоша\" се изкачи на 47-ма позиция в класацията на най-скъпите търговски улици в света. Това е най-високата му позиция за последните пет години в традиционното проучване Main Street Across the World на консултантската компания Cushman & Wakefield, която си сътрудничи в България с Forton.  Цената на централния софийски булевард достигна 50 евро/кв.м среден наем през настоящата година, измествайки от тази позиция Calea Victoriei в Букурещ. Според доклада на консултантската компания търговията в България и Румъния се разраства благодарение на силния икономически ръст. Това поставя централните улици в София и Букурещ в добри позиции, макар търговските центрове и парковете за търговия на дребно да ги изместиха като места за търговия. \"В София бул. \"Витоша\" се радва на постоянен интерес за отваряне на нови магазини и заведения през последните години. Това е и в основата на ръста на наемите, който наблюдаваме, особено при локации с по-добра видимост и търсените от търговците по-големи квадратури\", коментира Иван Граматиков, мениджър \"Търговски площи\" в Cushman & Wakefield Forton. Според него фактори като електронната търговия и бързо модернизиращия се начин на пазаруване не променят стремежа на потребителите към общуване и преживяване. В Европа най-скъпата улица за поредна година е New Bond Street в Лондон с месечен наем, равняващ се на 1339 евро/кв. м. В световен план Лондон е на трета позиция след Upper 5th Avenue в Ню Йорк и Causeway Bay в Хонконг. Азиатският мегаполис измести Ню Йорк за първи път от 5 години и стана най-скъпата търговска дестинация с месечен наем равен на 2050 евро/кв. м. Като основна причина от Cushman & Wakefield посочват завръщането на китайските туристи и нарастващите продажби на луксозни стоки, бижута и часовници.", "date": "2018.11.15", "title": " \"Витоша\" 47-ма по скъпотия в света"}
{"url": "https://duma.bg/ogolen-nerv-ili-papna-vrav-vse-edno-n179300", "text": "Себе си имам предвид в това многозначително заглавие. Ако не бях оголен нерв, щях ли преди няколко дни да не откажа една покана на най-голямото си чедо да идем до Кюстендил. А тази пъпна връв, която се появи в заглавието на настоящата ми импресия, не е случайна - и тя е моя, макар да я е захвърлил баща ми преди близо 85 години - на 22 ноември 1933 г., рано сутринта, след утихналия вече арахангеловденски събор в моето Крупник. Та в ранните часове, в които уморените съборяни заспивали, аз съм се провикнал: \"Тук съм...\" Уточнявам тази дата, защото читателят несъмнено ще се досети, че ми предстои в близко време една юбилейна годишнина и ще му кажа, че на този двадесет и втори ден от единадесетия месец ноември ще отбележа тази вече патриаршеска възраст с нова книга - \"Само това\", която е под печат, и ще предложа на приятелите си в Националния клуб на БСП на \"Позитано\" 20 от 18 ч. Та да се върна при себе си - при оголения нерв. Един автобус ме понесе към Кюстендилско, сещайки се за друго мое чедо, което е галеристка в галерията на Майстора там. Автобусът мъчително се измъкна от задръстените квартали на столицата, но когато стигнахме Перник, се сетих за началото на Струма. А това име от няколко години е знаково за художниците от Югозападна България и тъкмо сега в Кюстендилската галерия е тазгодишното издание. Та по невидимия нерв на легендарната река аз вече пътувах към изложбата на художниците от Югозапада. В съзнанието ми се появи белият внушителен кораб на галерията. И се досетих, че преди четири десетилетия беше построена за 100-годишнината на големия художник Владимир Димитров - Майстора. Тогава в качеството си на журналист в кюстендилския вестник \"Звезда\" бях изненадан, че на Тодор Живков всеки ден му се докладваше за хода на строителството на новата галерия. И тя стана в точния срок. За да бъде юбилеят на Майстора. А сега вече стоя пред високата му бронзова фигура пред белия параход и сякаш капитанът му е слязъл и се любува на града и на красивия Хисарлък. Този бял кораб е най-внушителното и стойностно нещо в града до Осогово. Разбира се, най-важното нещо са хората, човекът, но аз съзирам всичко това сега в бронзовата фигура на Майстора и влизам в просторните зали, изпълнени с картините на сто и шестима съвременни художници, всеки участва с по няколко платна, което означава една внушителна дружина с четки и палитри, какъв творчески капитал е това. Срещам се с познати имена - Елица Тодорова, Свилен Блажев, Аргир Манасиев, Иван Пенев. Колко много познати очи ме гледат от платната, пред които наистина стоя като оголен нерв. Защото каквото и да кажа, че съм се отдалечил от този край, пъпната ми връв - все едно - е тук, дори я съзирам в триптиха \"Хоризонти\" на Дончо Захариев, носителя на голямата награда на \"Струма 2018\".", "date": "2018.11.15", "title": "Оголен нерв или пъпна връв - все едно"}
{"url": "https://duma.bg/filmat-vazvishenie-izliza-na-blu-rey-n179292", "text": "Точно година след премиерата филмът \"Възвишение\" излиза на блу рей с издание за колекционери. То се очаква да тръгне в продажба на 25 ноември и да съдържа 3 диска. Първият ще включва филма с опция 5.1 или стерео звук със субтитри на английски, руски, италиански, чешки и македонски. В диск 2 феновете ще открият непоказвани сцени от \"Възвишение\", както и 7 тематични филма, проследяващи създаването на продукцията: Режисура, Актьори, Операторска работа и монтаж, Художник и костюми, Музика и звук, Продукция, Премиери. Те ще бъдат налични и онлайн в платформата на Neterra.tv. Последният диск пък ще съдържа оригиналната музика на Петър Дундаков.", "date": "2018.11.15", "title": "Филмът \"Възвишение\" излиза на блу рей"}
{"url": "https://duma.bg/kasovite-belezhki-shte-pokazvat-danatsite-i-nadtsenkata-na-gorivata-n179330", "text": "Касовите бележки, издавани от търговците на горива, да показват нагледно каква част от платената за гориво сума е за акциз и ДДС и каква е стойността на продукта без тях. Възможно е дори на боновете да се изписва и търговската надценка. Това ще предложи финансовият министър Владислав Горанов. Предложението е провокирано от протестите от последните дни срещу високите цени на горивата. Имах среща с премиера Борисов и смятам да предложа изменения в наредбата за регламентиране на плащанията и продажбите, които ще повишат доверието в системата. Наредбата е по-известна като наредба за касовите апарати. Ще предложа да задължим всеки търговец на дребно на горива, когато издава касов бон, да посочва на отделен ред акциза, ДДС, както и цената на горивото без акциз и ДДС. Със съответните законодателни изменения можем да отидем и по-напред и да се посочва и търговската надценка в касовата бележка, обясни Горанов.", "date": "2018.11.15", "title": " Касовите бележки ще показват данъците и надценката на горивата "}
{"url": "https://duma.bg/spartak-paskalevski-redi-izlozhba-v-nbkm-n179293", "text": "\"Животът на думите\" - изложба на проф. д.изк.н. Спартак Паскалевски в Националната библиотека \"Св. св. Кирил и Методий\", ще бъде открита днес, 15 ноември, от 18 ч. Експозицията обхваща живописни творби, които са част от неговата поредица \"Сред книгите\". Тя включва няколко цикъла, посветени на известни поети като Гьоте, Рилке, Теофраст, български и гръцки творци (св. Константин-Кирил Философ, св. Методий, Йоан Екзарх, Паисий, Ботев, Каравелов, Вазов, Алеко Константинов, Пенчо Славейков, Яворов, Вапцаров, Варналис, Елитис, Рицос, Моциос и др.), както и бележити композитори - Бах, Хендел, Моцарт. В своите изяви художникът съчетава творческата си дейност с тази на изследователя. Формиран под въздействие на споделена съпричастност с импулсите и преводаческата страст на баща си Паскал Паскалевски, художникът е въвлечен както в \"живота на думите\", така и в спотаеното напрежение между образа и думата в улавяне на импулсите им, което е формиращ фактор в неговата   визуална интерпретация на идеите.", "date": "2018.11.15", "title": "Спартак Паскалевски реди изложба в НБКМ"}
{"url": "https://duma.bg/kniga-na-todor-koruev-s-premiera-v-trakiyskiya-dom-n179294", "text": "Новата книга на Тодор Коруев \"Още животописи\" (издателство \"Захарий Стоянов\") ще бъде представена на 19 ноември (понеделник) от 17.30 ч. в литературния салон на Тракийския дом в София (ул. \"Стефан Караджа\" 7А). \"Още животописи\" е сборник от публицистични статии и бележки, приписки, есета и памфлети, печатани както в ДУМА, така и в \"Нова Зора\", \"Словото днес\", \"Тракия\", сп. \"Везни\" и др. от 2012 до 2018 г. Книгата ще бъде представена от проф. Чавдар Добрев и издателя Иван Гранитски.", "date": "2018.11.15", "title": "Книга на Тодор Коруев с премиера в Тракийския дом"}
{"url": "https://duma.bg/zhena-na-voyna-specheli-nagradata-luks-na-ep-n179295", "text": "Копродукцията на Исландия, Франция и Украйна \"Жена на война\" е носителят на 12-ата награда за кино \"ЛУКС\", обяви вчера председателят на Европейския парламент Антонио Таяни в Страсбург. \"Жена на война\" на исландския режисьор Бенедикт Ерлингсон е политически филм, феминистка сага и басня, разказващ историята на жена, която е учителка по музика, но живее двоен живот като запалена екологична активистка. Нейните политически убеждения са поставени на изпитание, когато планове й за осиновяване на дете се сбъдват. Другите два филма, които се състезаваха за наградата през 2018 г., са \"Стикс\" на Волфганг Фишер (Германия/Австрия) и \"Другата страна на всичко\" на Мила Турайлич (Сърбия), научи ДУМА от Биляна Църноречка, пресаташе на Европейския парламент в България. В рамките на традиционните Филмови дни \"ЛУКС\" в началото на декември в седем града у нас предстоят прожекции с вход свободен на трите филма финалисти.", "date": "2018.11.15", "title": "\"Жена на война\" спечели наградата \"ЛУКС\" на ЕП"}
{"url": "https://duma.bg/iliev-i-despodov-aut-ot-natsionalniya-n179281", "text": "Пламен Илиев беше освободен от лагера на националния отбор. Вратарят така и не успя да се възстанови от контузията, която получи миналия месец на мача в Норвегия (0:1). Ботевградчанинът направи една тренировка на трева в \"Бояна\", след която се прецени, че не е излекуван достатъчно и не може да се рискува с участието му. \"Въпреки огромните усилия на медицинския щаб, футболистът все още не е напълно възстановен от контузията\", съобщиха от БФС. За ключовите мачове с Кипър в петък и със Словения в понеделник селекционерът Петър Хубчев ще разчита на Георги Петков, Димитър Евтимов и Благой Макенджиев. Стражът на Черно море беше повикан, за да попълни групата. Вероятно под рамката ще застане 42-годишният Петков, който не е играл за \"лъвовете\" от 2009 г. В предните мачове стражът на Славия също беше в списъка на Хубчев, но остана резерва. Ако играе срещу Кипър, Петков ще се превърне в четвъртия най-възрастен футболист, играл за националния си тим в Европа, след гърците Йоргос Кудас и Василис Хаципанагис и уелсеца Били Мередит. За мачовете отпада и младата звезда на ЦСКА-Сф Кирил Десподов. На тренировка се обадила стара контузия на нападателя и лекарският щаб е решил, че той няма как да бъде възстановен за мачовете. Илиев и Десподов бяха твърди титуляри в предните 4 мача от Лигата на нациите. Нашите са втори в групата с равни точки с лидера Норвегия и с 1 гол по-лоша разлика. Срещата в Никозия ще бъде ръководена от шведска съдийска бригада. Арбитър е Мохамед Ал-Хаким, 33-годишен иракчанин с шведски паспорт. Смятан е за млад талант на УЕФА и е офицер от ВВС на кралството. Ал-Хаким води мача на Левски срещу Хайдук в Сплит (0:1) от Лига Европа миналия юли. Свирил е и 2 мача на юношеските ни национали до 19 г., в които имаме победа и загуба. Ще му помагат Даниел Вьорнмарк и Йоаким Амри Нилсон, а зад вратите ще бъдат Андрас Екберг и Каспар Сьоберг. Четвърти арбитър ще е Фредрик Клиер.", "date": "2018.11.15", "title": "Илиев и Десподов   аут от националния"}
{"url": "https://duma.bg/sasht-sa-protiv-armiya-na-es-n179319", "text": "НАТО е главната сила за поддържането на отбранителната способност на Европейския съюз, заяви американският министър на отбраната Джеймс Матис. Журналисти попитаха Матис дали подкрепя създаването на собствени въоръжени сили от ЕС. \"Разглеждаме НАТО като крайъгълен камък за защитата на Европа. Ще подкрепим всички усилия на страните за изпълнение на по-голямата част от техните ангажименти\", заяви Матис  САЩ са против отслабването на НАТО и смятат, че действията на техните съюзници не трябва да са насочени срещу Северноатлантическия алианс, заяви на совй ред говорителката на Държавния департамент Хедър Науърт. Тя коментира идеята за създаването на единна армия на ЕС, лансирана от френския президент Еманюел Макрон. Германската канцлерка Ангела Меркел обаче подкрепи плановете на Макрон. В реч пред Европарламента тя призова Европа да създаде \"истинска европейска армия\", да разчита на себе си в отбраната, а също да изпълнява  задълженията си към НАТО. ", "date": "2018.11.15", "title": "САЩ са против  армия на ЕС"}
{"url": "https://duma.bg/naydenova-na-14-final-v-indiya-n179274", "text": "Габриел Донев (№974 в света) записа четвърта победа на турнира по тенис в Анталия ($15 000). След като мина и трите кръга на квалификациите, българинът елиминира на старта на основната схема втория поставен Александер Журбин (Рус, №334) с 4:6, 6:3, 5:3 и отказване. Пламен Милушев отпадна в I кръг на турнира след загуба от поставения под №3 Бруно Сант'Ана (Браз) с 3:6, 3:6 за 74 мин.  Александрина Найденова (№451 в света) се класира за два 1/4-финала на турнира по тенис в Музафангар, Индия ($25 000). На сингъл тя победи Мелани Клафнер (Ав) с 6:0, 7:5 за 82 мин., а за място в топ 4 очаква Тереза Михаликова (Слвк, №395). На двойки Найденова и Сара-Ребека Секулич (Гер) прегазиха на 1/8-финал индийките Дженифър Люкхам и Саумя Виг с 6:1, 6:1 за 45 мин. ", "date": "2018.11.15", "title": "Найденова на 1/4-финал в Индия"}
{"url": "https://duma.bg/donev-s-chetvarta-pobeda-v-antaliya-n179275", "text": "Габриел Донев (№974 в света) записа четвърта победа на турнира по тенис в Анталия ($15 000). След като мина и трите кръга на квалификациите, българинът елиминира на старта на основната схема втория поставен Александер Журбин (Рус, №334) с 4:6, 6:3, 5:3 и отказване. Пламен Милушев отпадна в I кръг на турнира след загуба от поставения под №3 Бруно Сант'Ана (Браз) с 3:6, 3:6 за 74 мин.", "date": "2018.11.15", "title": "Донев с четвърта победа в Анталия"}
{"url": "https://duma.bg/vlado-nikolov-se-vrashta-v-igra-n179271", "text": "41-годишният Владо Николов е пред завръщане във волейбола. Треньорът на Левски е принуден отново да стъпи на паркета, защото в момента неговият отбор не разполага с диагонал. В събота \"сините\" гостуват на ЦСКА в зала \"Васил Симов\" в дербито на Суперлигата, а Николов обмисля варианта да влезе в игра именно в този мач. Кадровите проблеми в тима се задълбочиха, след като и Иван Панков се контузи в мача на юношите на клуба до 20 г. срещу Славия и ще отсъства поне две седмици. Преди това травма сполетя и опитния капитан Смилен Мляков, който има възпаление в лакътя. Евентуалният спешен трансфер на Илиян Преспов от Славия пък не можа да се осъществи. \"Обмислям варианта. Това не ми е самоцел, защото искам да изграждаме състезатели, а не аз да играя. Но обстоятелствата могат да ме принудят да прибегна до този ход. В момента имам три центъра, двама играчи в посрещане и две либера. Не мога да рискувам да преквалифицирам някой център, защото ако се контузи още някой, няма какво да правим. В момента сме като ЦСКА миналия сезон, когато те имаха множество кадрови проблеми за повече от месец\", сподели Николов. Той се отказа от волейбола преди малко повече от 3 г.", "date": "2018.11.15", "title": "Владо Николов се връща в игра"}
{"url": "https://duma.bg/grisho-litse-na-novata-kampaniya-na-atr-n179276", "text": "Григор Димитров е един от тенисистите, избрани за лица на нова кампания на АТР. От международната асоциация стартират програма за маркетинговото развитие на турнирите под нейна организация. Те представиха ново лого на Тура, както и кампанията \"Обичай всички\". Лозунгът е препратка към несравнимите вълнения, които осигуряват 63-те турнира в календара през 2019-а. Освен че стана лице на \"Обичай всички\", Димитров ще получи и уникален бранд. Той е избран сред 100-те тенисисти, които ще се сдобият с тази чест.", "date": "2018.11.15", "title": "Гришо лице на новата кампания на АТР"}
{"url": "https://duma.bg/vtora-pobeda-za-aoiyama-vav-fukuoka-n179270", "text": "Даниел Иванов-Аоияма победи монголеца Чийошома в двубой от V кръг на последния за сезона класически турнир по сумо \"Кюшю башьо\" във Фукуока. \"Синята планина\" изтика съперника извън пределите на глинения кръг с техниката \"ошидаши\". Българинът вече е с баланс - по 2 победи и загуби. Опонент на 197-килограмовия борец от Елхово днес ще бъде представителят на домакините Чийонокуни, който води в преките двубои с нашия сумист с 9:4.В ноемврийския турнир участва само единият от тримата състезатели с най-високия ранг \"Йокодзуна\". Хакухо и Какурю не участват заради различни травми, а единствено от \"Великите шампиони\" се бори японецът Кисеносато, който обаче претърпя 4 загуби дотук.", "date": "2018.11.15", "title": "Втора победа за Аоияма във Фукуока"}
{"url": "https://duma.bg/gledayte-n179273", "text": "по БНТ 3 21.35 Хърватия - Испания по Евроспорт 1 14.45 и 20.55 Открито първенство на Северна Ирландия по Евроспорт 2 7.00 Обиколка на Фужу (II етап) по Макс спорт 1 16.00 и 22.00 Финален \"Мастърс\" в Лондон по Макс спорт 2 21.00 Олимпиакос - Фенербахче по Макс спорт 3 22.00 Реал Мадрид - Химки", "date": "2018.11.15", "title": "Гледайте"}
{"url": "https://duma.bg/borisov-i-tsatsarov-gostuvat-na-slavi-trifonov-radev-otkazal-n179347", "text": "Министър-председателят Бойко Борисов, председателят на парламента Цвета Караянчева, омбудсманът Мая Манолова и главният прокурор Сотир Цацаров ще се появят следващата седмица в шоуто на Слави Трифонов. Те са потвърдили участието си в шоуто. Единственият отказал поканата да гостува е президентът Румен Радев. Дните за интервютата също са разпределени, като Борисов е в сряда, Цацаров - в четвъртък, Манолова е предвидена за петък. Засега дата няма само председателката на НС Караянчева, на която й предстои служебно пътуване и денят на интервюто ще бъде съобразен с него. Както обяви Слави Трифонов, причината да покани точно тези гости са протестите в страната през последните седмици.", "date": "2018.11.15", "title": " Борисов и Цацаров гостуват на Слави Трифонов, Радев отказал "}
{"url": "https://duma.bg/mareshki-se-otkaza-da-boykotira-kvoruma-v-ns-n179348", "text": "Парламентарната група на \"Воля\" няма да бойкотира кворума в пленарна зала, обяви вчера пред журналисти в НС лидерът на партията Веселин Марешки. Така аптечният бос се отметна от ултиматума си към управляващите отпреди 10 дни, че депутатите му няма да се регистрират в зала, ако до 9 ноември вицепремиерите Валери Симеонов и Красимир Каракачанов не подадат оставки. Миналата седмица обаче главният прокурор Сотир Цацаров поиска за втори път имунитета на Марешки и двама негови депутати по старо обвинение за рекет и той се отказа да бойкотира кворума.  \"Воля\" не е била и никога няма да бъде политически рекетьор. Ще работим в залата\", декларира Марешки. \"Казахме, че ако няма други начини за изхвърлянето на двамата от властта, можем да прибегнем в краен вариант и до неявяване в зала. Симпатизантите ни обаче казаха, че това би било бягство от отговорност и не са ни пратили тук, за да се крием по кулоарите. Ние няма да се държим като второразряден тим, ще държим на избирателите си\", заоправдава се бизнесменът. ДУМА припомня, че кворумът в парламента редовно е под въпрос, след като първо БСП, а след това и ДПС обявиха, че няма да се регистрират, докато Валери Симеонов не подаде оставка заради отношението си към майките на деца с увреждания. ", "date": "2018.11.15", "title": "Марешки се отказа да бойкотира кворума в НС"}
{"url": "https://duma.bg/gnevni-shumentsi-nahluha-v-oblastnata-uprava-n179351", "text": "Жители на Шумен, протестиращи срещу ниските доходи и покачващите се цени и данъци, спряха вчера за кратко движението пред Областната управа и след това нахлуха в сградата, където напрежението се покачи. Областният управител Стефан Желев ги посрещна във фоайето пред кабинета си. Хората му задаваха въпроси защо заплатите в Шумен са ниски, а данъците - високи, как да отглеждат децата си при тези условия, както и защо градът се обезлюдява, съобщи радио \"Фокус\". Областният управител предложи да разговаря в кабинета си с представители на протестиращите, докато те настояваха той да отговори пред всички. Започнаха скандирания \"Оставка“, в крайна сметка Желев прие в кабинета си няколко майки, участнички в протеста. Недоволните скандираха искания за справедливост и наказания за грешките на прехода. После те бяха приети в зала 203 на общината и от кмета на Шумен Любомир Христов, като разговорът продължи повече от час и половина. Петият пореден ден на масови протести вчера се проведе в множество градове в страната. Още рано сутринта внушителни сили на жандармерията бяха пратени по възлови места в Югозападна България, като най-много униформени имаше в Перник, Радомир, Дупница и Благоевград. \"В Перник буквално почерня от жандармеристи\", коментираше се по форумите в социалните мрежи. Силно присъствие на униформени имаше и във всички по-големи градове в страната. Най-големият протест срещу високите цени на горивата и повишените данъци обаче се очаква да бъде в неделя - 18 ноември. Вътрешният министър Младен Маринов коментира пред бТВ, че някои от блокадите на пътища и магистрали са нерегламентирани и без организатори. \"Това ни възпрепятства, защото на място няма с кого да говорим. Организираните протести ги охраняваме, а на неорганизираните присъстваме и следим за опазване на обществения ред\", коментира той. По думите му при малка част от демонстрациите има констатирани хулигански прояви. \"Във Варна 19-годишно момче, с криминална регистрация, хвърли пиратка. При опита да бъде установен, младежът е напръскал служителите на реда със спрей. Призовах и пак призовавам, всеки има право на протест, но и другите граждани имат право на свободно придвижване. За уикенда информациите са разнопосочни, но полицията отново ще е на мястото си и ще гарантира реда в цялата страна\", категоричен бе Маринов. Комисията за защита на конкуренцията проверява дали компаниите, търгуващи с горива, спазват поетите ангажименти през март 2017 г. след решение на регулатора, съобщават оттам. Става дума за \"Лукойл България\" ЕООД, \"Еко България\" ЕАД, \"Шел България\" ЕАД, \"ОМВ България\" ООД, \"НИС Петрол\" ЕООД и \"Петрол\" АД. През март миналата година комисията постанови тези търговци да гарантират, че са предприели мерки срещу споделяне на търговска информация с конкуренцията. Година по-рано антимонополната комисия започна разследване, с което да установи съгласуват ли търговците цените на дребно. И въпреки че бяха открити доказателства за споделяне на такава информация, не беше установено да има картел на пазара на горива. Във връзка с наблюдаваното увеличение на цените на горивата за крайните потребители и поетите задължения от дружествата комисията намира за необходимо да провери изпълнението на одобрения комплекс от мерки, състоящи се в задължения за приемане на вътрешни процедури, които да гарантират ефективната конкуренция на съответния пазар, се посочва в съобщението до медиите от днес. В него се напомня, че поетите през 2017 г. задължения целят да се препятства и възможността за възникване на евентуални антиконкурентни проблеми, свързани с прозрачността на пазара и координиране на пазарното поведение на дружествата при вземане на стратегически решения по начин, който ограничава конкуренцията. Комисията допълва, че докато извършва контрол спазват ли се тези ангажименти, може да приема сигнали и информация от всички физически и юридически лица, включително предприятия, сдружения на предприятия, държавни органи и органи на местното самоуправление, неправителствени организации. Преди два дни беше обявено, че комисията започва и анализ на пазарите за производство и реализация на бензин и дизел.", "date": "2018.11.15", "title": "Гневни шуменци нахлуха в областната управа"}
{"url": "https://duma.bg/i-biznesmeni-shte-prepodavat-vav-vuzovete-n179349", "text": "Висшите училища имат право да привличат изявени специалисти от практиката с решение на съответния факултетен съвет при условия и по ред, определени в правилника за дейността на университета. Тази промяна в Закона за висшето образование, предложена от депутати от ГЕРБ, прие вчера парламентът на второ четене.  Според приетите текстове до 10 на сто от общия хорариум на учебните часове от учебния план за степен \"бакалавър\" и до 20 на сто от общия хорариум на учебните часове от учебния план за степен \"магистър\" могат да бъдат провеждани от изявени специалисти от практиката. Освен това в изпитните комисии за дипломиране може да бъдат включвани и представители на работодателите. Депутати от \"БСП за България\" възразиха срещу този текст, според тях такава промяна е прибързана, без да се поставят каквито и да било изисквания към бизнесмените.   Според шефката на комисията по образованието и науката в НС, която е и вносител, и сега се позволява в комисиите за държавни изпити да се включват външни за висшето училище лица. Щом един преподавател води курс, няма логика да не участва и в изпитната комисия, посочи тя. Предложението идвало от ректорите. Драгомир Стойнев (БСП) коментира, че няма нищо лошо Бил Гейтс да изнесе лекция, но няма да участва във финалната изпитна комисия. Той напомни, че има и изявени специалисти, които нямат висше образование. Преподаватели пък подозират, че с промените се узаконяват драстични нарушения във вузовете, като в случая с бизнесмена Венелин Терзиев, който ДУМА огласи през юни т.г. Въпросният Терзиев за 4 години е станал три пъти доктор на науките, четири пъти професор и преподавател по 15 учебни дисциплини в 4 вуза, което законово и физически не е възможно. По случая министър Красимир Вълчев обеща проверка, но до момента не е огласил резултата. ", "date": "2018.11.15", "title": "И бизнесмени ще преподават във вузовете"}
{"url": "https://duma.bg/prokuraturata-povdigna-obvineniya-na-dvama-po-kazusa-dzhi-pi-grup-n179350", "text": "Специализираната прокуратура повдигна обвинения на двама души по казуса \"Джи Пи груп\". Според доказателствата, събрани от началото на 2014 г. до 7 октомври 2018 г., заподозрените са извършили данъчни и финансови престъпления с цел получаване на имотна облага в особено големи размери. На единия от тях е повдигнато обвинение за пране на пари. Досъдебното производство е образувано, след като в началото на октомври прокуратурата обяви, че е запорирала пари и е блокирала парични преводи за около 14 млн. евро на фирми и търговци около строителната фирма \"Джи Пи груп\". Разследването е във връзка със сигнал на вицепремиера Томислав Дончев и сайта \"Биволъ\" за злоупотреба при разходване на евросредства. В средата на септември Софийската градска прокуратура възложи на ДАНС проверка на публикация в \"Биволъ\", във връзка с която български и румънски журналист бяха задържани край Радомир, докато работят по разследване за корупционни практики на \"Джи Пи груп\". От спецпрокуратурата уточниха, че са пресекли опит на съдружник във фирмата да нареди 14 млн. евро по банкова сметка в чужбина. Именно това е запорираната от прокуратурата сума. Парите са събрани от различни банкови сметки в личната сметка на единия от обвинените, който е съдружник в \"Джи Пи груп\". Той наредил превеждането им в друга негова лична сметка в чужбина. На обвинените са наложени мерки за неотклонение \"Парична гаранция\" в размер съответно на 30 хил. лв. и 15 хил. лв.", "date": "2018.11.15", "title": "Прокуратурата повдигна обвинения   на двама по казуса \"Джи Пи груп\""}
{"url": "https://duma.bg/borisov-ozhali-maykite-zavidya-na-radev-i-napadna-mediite-n179355", "text": "В поредното си, обявено като \"екслузивно\" интервю за БиТиВи, Бойко Борисов един час се разхожда \"по целия конспект\" от актуални теми. Разбира се, най-много време отдели на президента Румен Радев и опозицията в лицето на БСП. Не пропусна да отбележи, че става в 6.00 часа сунтринта, но нито закусва, нито обядва. Единствено намира време за футбол всеки ден. Иначе ще полудея, оплака се Борисов пред Антон Хекимян. Интервюто отново бе излъчваноэ от кабинета на министър-председателя. Той не пропусна да се похвали, че е увеличил снимките със световни лидери по рафтовете на библиотеката си. Камерата обаче така и не успя да улови книги в интериора на премиерския кабинет. Началато на интервюто бе обичайното - поздрав с \"Добро утро\", на който Борисов отвръща, че за него е \"Добър ден\", защото се събужда още в 6.00 часа. Последваха въпроси за търканията в коалицията и за исканата оставка на вицепремиера Валери Симеонов. Борисов придоби загрижена физиономия. \"Тъжно ми е\", отвърна. Защото с думите си Симеонов върнал усилията на правителството да успокои майките на деца с увреждания съвсем в началото. Но, според Борисов, вицепремиерът се извинил и осъзнал какво е казал. Оставката му не седяла на дневен ред, защото само Патриотите можели да я поискат. \"И ми е мъчно, и ме е яд! С едно непремерено и обидно за майките изказване  на вицепремиера Валери Симеонов, той ни върна обратно, след като доста поработихме, особено с майките с увреждания, и се разбрахме\", въздъхна Борисов.\" Хекимян го попита как се чувства, когато под прозорците си чува викове \"Оставка\". Не е приятно, отвърна премиерът. Но осезаемо се раздвижи и прехвърли темата, към президента Румен Радев и БСП.  \"Президентът да ме критикува колкото ще, но да каже и за партията-държава БСП\". Думите на Борисов бяха по повод речта на държавния глава в навечерието на 10 ноември, в която предупреди, че устоите на демокрацията у нас са дълбоко разклатени.   \"От миналия вторник до вчера президентът Румен Радев напада правителството всеки ден. Все едно някой да ти бие шамари, а да се казва те се бият\", добави Борисов и дълго разяснява как \"тази война\" той не я води, тя е на президента.   След това отново влезе в атака: \"Какво общо има \"Визия за България\" на БСП с президента? Ама той приема Нинова, тя излиза и казва: Радев харесва много неща от визията... Визия за България е една глупост, но президентът не иска да приеме шефа на бюджетната комисия, финансовия министър, да чуе доводите защо кметовете искат по-висок данък за старите коли. Затова им казах \"отидете и говорете вие с президента на сдружението на общините\", не успя да скрие раздразнението си Борисов. Премиерът захапа Румен Радев и когато се стигна до темата за протестите и за ниските доходи на хората. След като обясни колко пари е пръснало правителството, за да се справи с лошото наследство на кабинета \"Орешарски\", Борисов стигна дотам да сравнява своята заплата с тази на президента. Той взимал с 4000 лева по-малко от държавния глава. Разбира се, всеки заслужавал достойно заплащане, дори и президента. Но, предупреди Борисов, ако сега хората счупели държавата, няма да си получат увеличението на доходите, което ГЕРБ обещават. Този път Борисов няма да хвърли оставка и да даде власт на друг. Няма защо да ги поканя да направят правителство, отсече премиерът. Той, освен това, се надявал, че протестите ще спрат, като паднат цените на горивата. А те падали. Не заради протестите, а защото петролът върви надолу. Борисов стигна и до темата медии. Раздаде ценни инструкции на Хекимян как да отвръща на Румен Радев, който всъщност нападал медиите. \"Даде ви оценка – атрофирали медии! Коя е медийната среда? Кое е атрофирало в медийната среда? Това въпрос към мене ли е – имам вестник, телевизия?\", внигна пръст министър-председателят. И отсече: \"Няма проправителствени медии!\" Продължи със съвети към журналистите: \"Трябва да излезете и да кажете с какво ви пречим\". Борисов призова да се съберат \"органите\" на медиите (имате си такива) и да кажат какво пречи – да се съберат медийните асоциации и да попитат президента защо останал с впечатление за атрофирала медийна среда\". Той не пропусна да каже и как карикатуристи като Христо Комарницки вземат \"огромни заплати\" за карикатурите си. В края на интервюто Борисов се разтревожи, че Хекимян не го е питал нищо за доклада на Еврокомисията, който излезе преди два дни. В крайна сметка не отговори на въпроса \"Колко ни писа Европа\", но \"щом като не ме питате нищичко по доклада, значи той е много добър\".", "date": "2018.11.15", "title": "Борисов ожали майките, завидя на Радев и нападна медиите"}
{"url": "https://duma.bg/vashington-se-obyavi-sreshtu-turski-potok-n179321", "text": "Американският министър на енергетиката Рик Пери обвини Русия, че тя разглежда доставките на енергоносители като средство за постигането на своите цели и заяви, че Москва трябва да прекрати да използва енергията като оръжие. Той заяви това в унгарската столица Будапеща. \"Не трябва да позволяваме повече на Кремъл да използва енергията като оръжие\", призова Пери. Той се обяви за диверсификация на източниците на доставка на енергоносители за Европа. \"Русия използва проекта за тръбопровод \"Северен поток-2\" и състоящият се от много отсечки тръбопровод \"Турски поток\", за да се опита да укрепи своя контрол над Централна и Източна Европа\", заяви американският министър на енергетиката. \"САЩ се обявяват категорично срещу тези проекти и ние призоваваме Унгария да се присъедини към нас, за да ги отхвърли\", каза Рик Пери, цитиран от Ройтерс. Министърът на енергетиката на САЩ е на обиколка в страните от Източна Европа. Администрацията на американския президент Доналд Тръмп през последните месеци активно призовава страните от ЕС да увеличат вноса на американски втечнен газ за сметка на доставките на руски тръбопроводен газ. Рик Пери по-рано многократно е заявявал, че американският втечнен природен газ може да се превърне в допълнителен източник на диверсификация на доставките на \"синьо гориво\" за ЕС. По данни на Европейската комисия втечненият газ от САЩ е с 30% по-скъп от руския тръбопроводен газ. Репортерът на БГНЕС припомня, че проектът за газопровод \"Турски поток\" трябва да свърже Русия и Турция по дъното на Черно море. В момента в много напреднал стадий е изграждането на две отсечки от него. Всяка от тях е с капацитет по 15,75 милиарда куб.м газ. САЩ приветстват всякакви проекти за създаването на терминали за втечнен природен газ /ВПГ/ в Европа, включително и с участието на Русия. Това заяви американският заместник-министър на енергетиката Марк Менезес пред Атлантическия съвет във Вашингтон. \"Вярваме в основополагащия принцип, който се състои в това, че е необходима диверсификация на инфраструктурата, за да се осъществяват доставките\", каза той. \"Ние желаем единствено да съществува инфраструктура, която ще позволи на САЩ да изнасят американски втечнен природен газ. Ако в резултат бъде създадена инфраструктура, която да намали цената за европейските партньори и съюзници, ако се увеличи предлагането на достъпна цена, това ще бъде добре за всички нас\", каза Менезес, отговаряйки на въпрос за отношението на Вашингтон към проекта за строителство на терминал за ВПГ в германското пристанище Рощок от руската компанията \"Новатек\" и белгийската Fluxys.", "date": "2018.11.15", "title": "Вашингтон се обяви срещу \"Турски поток\""}
{"url": "https://duma.bg/pszh-i-siti-pred-izhvarlyane-ot-shampionskata-liga-n179277", "text": "ПСЖ е пред изхвърляне от следващото издание на Шампионската лига. Клубът отново ще бъде разследван за нарушаване на правилата на финансовия феърплей, твърди френският в. \"Екип\". По-рано се появиха информации, че ПСЖ, както и Манчестър Сити, са получили подкрепа на много високо ниво, за да не бъдат наказани за въпросните злоупотреби. От УЕФА не чакаха дълго, за да заявят готовността си да преразгледат случаите въз основа на възникналите нови данни. Твърди се, че от централата ще преразгледат отново трансферите на Неймар от Барселона (222 млн. евро) и на Килиан Мбапе от Монако (180 млн.), както и многомилионните покупки на Манчестър Сити.", "date": "2018.11.15", "title": "ПСЖ и Сити пред изхвърляне от Шампионската лига"}
{"url": "https://duma.bg/snyag-na-prevala-pamporovo-i-rozhen-n179360", "text": "Трисантиметрова снежна покривка има на прохода \"Превала\". Обстановката принуди шофьорите на камиони да поставят вериги, съобщи Дарик. Според дежурните от Областното пътно управление в Смолян сняг вали и в районите на Пампорово и Рожен. Там към момента има около 2 см сняг. От службата уверяват, че имат готовност за реакция при натрупване на по-дебела снежна пелена. От КАТ припомнят, че от днес - 15 ноември, шофьорите трябва да са със зимни гуми. Дълбочината на грайфера трябва да е не по-малко от 4 мм. Акцията на КАТ стартира в началото на ноември. До 10 ноември бяха проверявани водачите на пътни превозни средства с животинска тяга, както и велосипедите. От 11 до 20 ноември акцията е насочена към пешеходците и водачите за толерантност на пътя. От 21 до 30 ноември ще бъдат проверявани водачите на моторни превозни средства и тяхната техническа изправност за предстоящия зимен сезон. От АПИ съобщават, че е ограничено движението през \"Троянски\" проход за автомобили над 12 т, поради влошени метеорологични условия.", "date": "2018.11.15", "title": "Сняг на \"Превала\", Пампорово и Рожен"}
{"url": "https://duma.bg/po-strogi-nakazaniya-za-domashnoto-nasilie-prie-parlamentat-na-parvo-chetene-n179362", "text": "Промените в Наказателния кодекс, предвиждащи по-строги наказания да домашно насилие и психически тормоз, прие парламентът на първо четене днес. Текстовете, предложени от председателя на НС Цвета Караянчева, получиха подкрепата на всички парламентарни групи. От БСП обаче настояха преди второ четене част от промените да се прецезират. Приетите промени предвиждат до 5 години затвор за психически тормоз и преследване в условията на домашно насилие. Според тях наказанията за престъпления, извършени от близки роднини, стават по-тежки от тези за лица извън тесния семеен кръг. Тормозът извън семейството ще се наказва със затвор до 1 година или пробация. Освен за физическо посегателство, лишаване от свобода се предвижда и за деяния като преследване, включително нежелано посещаване на работното място или други места за контакт и отдих на жертвата, заплашително поведение с цел всяване на страх или принуда за сключване на брак. Основните промени в кодекса са, че случаите на домашно насилие, водещи до средни или тежки телесни повреди, няма да зависят от личната тъжба на пострадалия, а ще бъдат престъпления от общ характер и ще се преследват с участието на прокурор. В определени случаи засегнатите от домашно насилие ще бъдат информирани, когато насилникът е на свобода.  Проектът за промени в Наказателния кодекс бе представен на 25 октомври, а преди седмица бе приет от правната комисия. Тогава Цвета Караянчева обяви, че приема борбата срещу домашното насилие като лична кауза и призова „държавата да извади сопата“.", "date": "2018.11.15", "title": "По-строги наказания за домашното насилие прие парламентът на първо четене"}
{"url": "https://duma.bg/borisov-se-obyasnyava-pred-zaev-gruevski-nyama-balgarski-pasport-n179363", "text": "На премиера Бойко Борисов му се наложи да се обяснява пред македонския премиер Зоран Заев има ли Никола Груевски български паспорт или не. Двамата премиери се срещнаха днес в София, а часове преди това унгарски и сръбски медии пуснаха информация, че бившият македонски премиер Груевски е избягал в Унгария, използвайки български паспорт. Направете проверка при българските власти. Това бил краткият отговор пред журналист от унгарския в. \"Непшава\" на представител на унгарското правителство, който отговаря за правните въпроси свързани с молбата на Груевски за получаването на политическо убежище в Будапеща. Журналистът попитал висшият държавен служител следното: \"Как бившият македонски министър-председател е пристигнал до центъра на Будапеща без документи, след като те са му отнети?\". От лятото на 2017 година Груевски е без паспорт и има забрана за напускане на Република Македония. Повечето унгарски медии определят случая като \"тежък скандал\". Борисов, видимо притеснен, заяви пред българските медии, че това е \"100% фалшива новина\" . С официално съобщение излезе и МВнР. То гласи, че бившият македонски премиер не е български гражданин и никога не е подавал заявление за български документи.  От ДАНС също се намесиха и обявиха, че са направили проверка по темата. Тя е установила, че Никола Груевски, роден на 31 август 1970 г., не е български гражданин и не е подавал молба за придобиване на българско гражданство. От ДАНС уточняват, че на лицето не са издавани български документи за самоличност. На съвемстен брифинг със Зоран Заев, премиерът Борисов също коментира темата: „Длъжен съм да опровергая една фалшива новина – бившият премиер Груевски нито е искал издаване на паспорт, нито му е издаван такъв. Tова е 100% фалшива новина“.", "date": "2018.11.15", "title": "Борисов се обяснява пред Заев: Груевски няма български паспорт"}
{"url": "https://duma.bg/obshtinata-se-otkaza-da-kupuva-kashtata-na-yavorov-n179361", "text": "Столична община се отказва от намеренията си да купи къщата на Яворов, въпреки че бе заявено, че държавата ще отпусне пари за това. Кметът Йорданка Фандъкова обяви днес, че за момента общината няма да се включи в търга за публична продан на сградата. Защото имало правни казуси, които не са изяснени. Съсебният спор, довел до публичната продан, не е завършил. Последното дело е насрочено за февруари догодина. Това пък изправяло пред риск всеки евентуален купувач, обясни Фандъкова. Тъй като става въпрос за голяма сума публични средства, Столична община ще се включи тогава, когато неяснотите бъдат изчистени. Общината има желание да купи къщата на Яворов, но само при ясни условия. \"Не можем да купуваме котка в чувал\", категорична бе Фандъкова. Тя увери, че къщата е защитена от надстрояване и присъединяване, както и че частта в сградата за музей на поета е гарантирана.", "date": "2018.11.15", "title": "Общината се отказа да купува къщата на Яворов"}
{"url": "https://duma.bg/vasil-bozhkov-shte-stava-sponsor-na-levski-n179279", "text": "Васил Божков ще е спонсор на Левски, а не собственик. На \"Герена\" преговарят с водещия играч на пазара на лотарийните билети \"Национална лотария\". Компанията влиза в професионалния футбол на България и се очаква да инвестира сериозни средства в 26-кратните шампиони. Най-вероятно тя ще пристигне на \"Герена\" след есенния полусезон или най-късно в началото на 2019 г. Зад компанията стои именно Васил Божков, който е смятан за най-богатия българин. Собственикът на \"Нове Холдинг\" купи ЦСКА през 1999 г. от Любослав Пенев, след което продаде \"армейците\" на индиеца Прамод Митал в края на 2006 г. На този етап \"сините\" имат договор с друга хазартна компания - Ефбет, чийто собственик е Цветомир Найденов. Той представлява именно Божков, който през 2016 г. се опитваше да поеме отново контрола над автентичния ЦСКА, но \"армейският\" клуб фалира. Найденов пък е председател на ЦСКА 1948, който се очаква в края на сезона да бъде закрит. Той е син на Стефан Найденов, дългогодишен близък бизнеспартньор на Васил Божков.", "date": "2018.11.15", "title": "Васил Божков ще става спонсор на Левски"}
{"url": "https://duma.bg/karlsen-i-karuana-s-chetvarto-remi-v-london-n179278", "text": "Световният шампион Магнус Карлсен (вляво) и претендентът Фабиано Каруана завършиха реми и четвъртата партия от мача за шахматната корона в Лондон. Регламентът предвижда двубоят да бъде в 12 партии, а при равенство ще се играят допълнителни партии на блиц. Наградният фонд е 1 млн. евро, от които победителят ще вземе 600 000", "date": "2018.11.15", "title": "Карлсен и Каруана с четвърто реми в Лондон"}
{"url": "https://duma.bg/kratki-novini-n179320", "text": "Най-големият руски опозиционен лидер Алексей Навални получи разрешение да напусне Русия, ден след като граничната охрана му попречи да излети от Москва за решението на европейския съд. Във вторник на 42-годишния опозиционер бе забранено да напусне Русия, за да присъства на произнасянето в Европейския съд по правата на човека дали неотдавнашните му задържания са политически мотивирани.  Грузинец е осъден на 290 години затвор за трафик на нелегални мигранти от гръцки съд в град Солун. Престъпната група, която се е занимавала с трафик на мигранти, е задържана през април миналата година след пътен инцидент в Родопите, при който е загинал един иракчанин. В обвинителния акт се казва, че групата е организирала девет курса с чужденци от Турция за Солун и Атина в периода от октомври 2016 г. до юни 2017 г. Грузинецът е ръководил престъпната група, неговият гръцки съучастник бе осъден на 69 години. Сред осъдените е и молдовски гражданин. Той получил 36 години затвор, които ще се добавят към 85 години за пътния инцидент с жертва, защото той е управлявал автомобила. Гръцките съдилища при произнасяне на присъдата отчитат броя на транспортираните нелегални мигранти.  Броят на жертвите на пожара в щата Калифорния нарасна от 42 на 48 души. Новите 6 жертви са загинали в своите домове в град Паръдайз, който на практика е изпепелен от пожара. Пожарът е унищожил 7600 хиляди домове и сгради и 260 административни и бизнес здания.  Повече от 76 000 души бяха засегнати в Тайланд в резултат на наводнения, причинени от силни дъждове. Общо са пострадали 32 545 семейства, живеещи в 13 области на три провинции. Причината за наводненията са силните валежи, които не спряха в региона от 7 до 13 ноември.     ", "date": "2018.11.15", "title": "Кратки новини"}
{"url": "https://duma.bg/avstriyskata-pisatelka-karolina-shuti-gostuva-u-nas-n179296", "text": "Каролина Шути, една от най-интересните съвременни немскоезични писателки, пристига в България за премиерата на романа си \"Някога навярно съм вървяла по мека трева\", отличен с Наградата за литература на Европейския съюз. Събитието е на 16 ноември от 18 ч. в клуб \"Журналист\" в СБЖ, на ул. \"Граф Игнатиев\" 4, I ет. Каролина Шути е родена през 1976 г. в Инсбрук, Западна Австрия. Завършила е немска филология, англицистика и американистика. Докторантската й дисертация разглежда произведенията на родения в Русе носител на Нобелова награда за литература Елиас Канети. Шути пише романи и радиопиеси. Книгите й са преведени на много езици и донасят слава на авторката както в Австрия, така и извън пределите й. През 2015 г. печели Наградата за литература на ЕС за романа си \"Някога навярно съм вървяла по мека трева\". Книгата излиза на български от изд. \"Персей\" в превод на Ваня Пенева. Романът на Каролина Шути потапя в света на главната героиня Мая - свят, в който няма място за любов или безгрижна невинност. След смъртта на майка си Мая е приютена от леля си, която й дава подслон, храна и възпитание, но не й разкрива нищо за миналото й. Двете живеят в безименно селце в отдалечен район и се борят за оцеляването си при трудни условия... С ясен, но същевременно красив и поетичен стил Шути описва положението на хора, които са били принудени да напуснат дома си и да се приспособят към новата и понякога неприятелска среда. Романът й е пропит от идеята за изгубената памет и търсенето на идентичността, благодарение на която можем да намерим мястото си  и да постигнем вътрешна хармония.", "date": "2018.11.15", "title": "Австрийската писателка Каролина Шути гостува у нас"}
{"url": "https://duma.bg/sadat-otmeni-pravila-na-kevr-n179331", "text": "Петчленен състав на ВАС отмени окончателно правила на КЕВР(Комисията за енергийно и водно регулиране) за определяне на потреблението на електроенергия при повредени или липсващи електроуреди. Това съобщиха от съда. Става дума за правила на КЕВР в частта им, която касае определянето на потреблението на електроенергия за битови и фирмени потребители в случаите, при които има повредени или липсващи електромери. Петчленният състав смята, че разпоредбите са незаконосъобразни и следва да бъдат отменени. Отчетени са нарушения на основните принципи от Административно-процесуалния кодекс - за законност, равенство, достъпност, публичност и прозрачност.  Междувременно от КЕВР съобщиха, че до края на отоплителния сезон няма да има промяна в цените на парното, топлата вода и тока, ако природният газ поскъпне с до 5 на сто от Нова година, а цените на петрола се задържат около сегашните си нива. Ако се запази тази тенденция на световните пазари, където цената на суровия петрол постепенно намаля и в момента е малко под 70 долара за барел, мога да заявя, че цената на природния газ ще бъде коригирана, но това няма да доведе нито до повишаване цената на топлинната енергия, нито до повишаване цената на електрическата енергия, коментира шефът на КЕВР Иван Иванов. Той се противопостави на идеята на част от протестиралите през почивните дни - комисията да регулира и цените на горивата. В продължение на 19 години комисията никога не е регулирала цените на горивата - на бензина, на дизела, и едновременно с това ще отбележа, че това е в целия Европейски съюз, където горивата са свободно търгувана стока, каза той.", "date": "2018.11.15", "title": "Съдът отмени правила на КЕВР  "}
{"url": "https://duma.bg/zakrivat-bdzh-holding-n179332", "text": "На фронта на БДЖ нищо ново, заяви министърът на транспорта Росен Желязков по време на изслушването му в ресорната парламентарна комисия. Пред депутатите от транспортната комисия министър Желязков повдигна и друг важен въпрос – необходимостта от ново преструктуриране на дружеството. „Отдавна са отпаднали основанията БДЖ да има холдингова структура“, аргументира се той и подчерта, че по темата е необходимо да се анализира и дебатира. Каквато и да е новата структура, според него едно е задължително – държавата трябва да има пряко участие в прилагането на контрола. Кратка справка показва тревожното състояние на подвижния състав на БДЖ към момента. „В БДЖ „Пътнически превози“ локомотивният парк на дружеството, към 30 септември 2018 г., се състои от 289 локомотивни и мотрисни влакове. От тях в експлоатация са 152. 95 броя са изведени в изолация, а 42 са в различни видове ремонт. Електрическите мотрисни влакове са 55, а от тях в експлоатация са 30 броя“, посочи министър Желязков. От 726 пътнически вагона в експлоатация са само 312. „Казвам тези цифри, за да е видно, че има предпоставки да се счита, че има неосигуреност на основната дейност на дружеството. Има предпоставки за нарушаване на графика, тъй като той е твърде амбициозен за състоянието на парка. Нямаме симетрия между състоянието на парка и ангажирания график за движението“, обясни още транспортният министър. Сред констатираните проблеми са и забавени обществени поръчки за осигуряване на ремонтните дейности на дружеството. ", "date": "2018.11.15", "title": "Закриват БДЖ холдинг"}
{"url": "https://duma.bg/kukli-ozhivyavat-v-grada-na-lipite-n179297", "text": "Официалното откриване на сезона на Старозагорската опера ще се състои днес, 15 ноември, от 19 ч. с оперно-кукленото представление на \"Турандот\" от Джакомо Пучини. Спектакълът беляза висок връх в репертоарните търсения на Държавната опера в Стара Загора през изминалия сезон. Постановъчният екип бе отличен с годишната награда \"Стара Загора\", научи ДУМА от Сийка Лапачка.  Старозагорци ще имат възможност днес за първи път да аплодират в ролята на Турандот оперната прима Цветелина Василева. Певицата, титулувана като един от най-красивите български оперни гласове, спечели овациите на старозагорци на премиерата на \"Турандот\" в ролята на Лиу, а през август Василева бе Турандот в едноименната продукция на Пучиниевия фестивал - Торе дел лаго, представена на сцената на замъка Олавинлина на престижния оперен фестивал \"Савонлина\" във Финландия. Специално за откриването пристига и италианският тенор с бляскава международна кариера Дарио ди Виетри, който ще изпълни ролята на принц Калаф. В ролята на Лиу ще бъде великолепното сопрано - солистка на Старозагорската опера, Русалина Мочукова, а Тимур - именитият бас Юлиан Константинов. Участват още солистите Теодор Петков, Георги Динев, Ивайло Йовчев, Иван Кабамитов, Симеон Симеонов, оркестър и хор на Старозагорската опера, артисти от Държавния куклен театър в Стара Загора, децата от вокалната студия на ДЮСОБ \"Маргаритки\", представители на Прабългарската школа за оцеляване \"Бага-Тур\". Спектакъла ще дирижира Владимир Башнаков. Грандиозната задача бе възложена на  международен екип, състоящ се от доказани творци в двете изкуства - операта и кукления театър. Използвайки и силата на кукленото изкуство,  режисьорът Огнян Драганов, в тандем с кукления актьор и режисьор Дарин Петков, представи пред зрителя трогателната китайска приказка по  необикновен начин с много пластика, танц, театрални изразни средства и ефектна сценична визия. Румънският художник Каталин Арборе разгърна безграничния си талант в картини, илюстриращи автентичния китайски национален колорит. Впечатляващо куклено присъствие има и в сценографията, в която основни персонажи са изобразени с механизирани фигури и ярки художествени платна. \"Куклената част\" - глави, конструкции, костюми, са проектирани от майсторите Васил Рокоманов и Силва Бъчварова. Художественото осветление е на Васко Лисичов (Македония), пластика Хзе Фу-Чен (Тайван), хормайстор Младен Станев.  Старозагорската опера ще гостува с оперно-кукления спектакъл на \"Турандот\" на сцената на Националния дворец на културата в София на 14 февруари 2019 г.", "date": "2018.11.15", "title": "Кукли \"оживяват\" в града на липите  "}
{"url": "https://duma.bg/severozapadat-posreshtna-viziya-za-balgariya-n179343", "text": "Представянето на \"Визия за България\" продължи и вчера, като този път депутатите от левицата посетиха населени места в Северозападна България. Отново проблемите се оказаха същите - бедност, слаби перспективи за развитие на младите хора, обезлюдяване и демографската криза.   Жителите на монтанското село Георги Дамяново представиха на народните представители от ПГ \"БСП за България\" проф. Светла Бъчварова и Славчо Велков местната \"Стратегия за развитие на Северозапада\". Те настояха проектът им да стане част от по-мащабния документ на левицата \"Визия за България\".  Хората се оплакаха, че местният полицейски участък работи от 9 до 16 ч. и според тях това не гарантира сигурността им. Велков се ангажира да сезира вътрешния министър още днес. Нагласените и престъпни търгове за общинска земя бяха проблем, с който бе запозната проф. Бъчварова, а хората настояха да бъде сезирана прокуратурата. Според тях е абсурдно и ненужното инвестиране на средства в инфраструктурни проекти - в околните села са построени 4 стадиона, макар деца изобщо да няма. В същото време пътищата в района се разпадат. \"Преди години в Чипровци имахме Професионална гимназия по художествен текстил и килимарство. Сега е останало училище, в което има само 70 деца. Градът изчезва заради лошата демографска политика\", алармираха хората в Чипровци пред депутатите Веска Ненчева и Йордан Младенов. Местните са притеснени от обезлюдяването на района, както и от възможността чипровските килими да останат в историята, защото няма на кого да бъде предаден занаятът. Народните представители се ангажираха на парламентарен контрол да отправят питане към земеделския министър каква е грижата на държавата за хляба на българина. Младенов наблегна на предложенията на БСП за подпомагане на малките производители. Притесненията за колапс в здравеопазването Ненчева опита да тушира с промените, които предлага левицата за стабилизиране на сферата.  \"Спрете демографската криза. Ако не го направим, нищо друго няма значение, изчезваме като нация\", призоваха жителите на Вършец. Като свои основни проблеми те посочиха ниските доходи, лошата пътна инфраструктура, липсата на достъп до здравеопазване и до лекарства, закриването на учебни заведения в общината. \"Не може да се остави всичко да се решава от пазара. Държавата да се върне при народа си и да се погрижи за него\", заявиха хората. Те поискаха държавна помощ за малките производители и за закупуване на продукцията си. Монтанският областен съвет на БСП връчи на народните представители от левицата изготвената след поредица от срещи \"Визия за Монтана\". Във Вършец бе открит и нов клуб на БСП.", "date": "2018.11.15", "title": "Северозападът посрещна \"Визия за България\""}
{"url": "https://duma.bg/borisov-otreche-lipsata-na-mediyna-svoboda-n179339", "text": "Последният мониторингов доклад на ЕК провокира премиера Бойко Борисов в поредната порция разсъждения за медийната свобода. От думите му стана ясно, че не е съгласен с констатацията на Брюксел, че медийната свобода у нас се влошава. \"Знам, че има страни, в които 2-3-5 пъти в годината се правят карикатури за премиер, за президент, а в България това е всеки ден\", заяви Борисов, за да онагледи тезата си. Той обяви, че управляващите четат внимателно всяка дума на \"нашите партньори\". \"В доклада се говори за медиите и как някои медии нападат определени хора. Искам да се организира дебат по тази тема. Ще поканим еврокомисарите, които отговарят по тези теми. Ние трябва да търсим тези срещи и да покажем, че това не e така\", великодушен бе той. Аз съм участвал в публични срещи на най-опозиционните медии всяка година и нито веднъж не съм отишъл в медия, която се предполага, че ни подкрепя, твърди лидерът на ГЕРБ. Борисов отново се впусна да се хвали \"с най-щедрия бюджет към всички съсловия\". Той благодари на зам.-председателя на ЕК Франс Тмерманс, че е защитавал България и напредъка й. Според премиера \"социалдемократ щ1\" е казал, че България отбелязва стабилен напредък в борбата с корупцията и организираната престъпност. \"Това ли искат протестите? Да отпадне борбата срещу корупцията и организираната престъпност\", ядоса се той на масовото недоволство срещу кабинета. \"В Министерския съвет сме под обсада от няколко седмици, хората протестират, показват средни пръсти, наричат ни мърши. Някой да говори за цензуриране на медиите? Никой не цензурира медиите. В България всеки ден години наред се правят карикатури и този дебат трябва незабавно да го проведем. На кого какво е забранено? Олигарх си създал медия, за да защитава това, което е откраднал, после ние не можем да го пипнем ли?\", продължи да беснее премиерът. Той настоя, че в България има тотална свобода на медиите. Всеки подсъдим олигарх може да си направи сайт и да пише гадости за мен и министрите, заяви той.  Няма едно нещо, което да е скрито и покрито в България. Искам и вие да кажете дали някой ви цензурира\", обърна се Борисов към присъстващите журналисти. В телевизионно интервю по-рано външният министър Екатерина Захариева призна, че \"констатацията и ситуацията по отношение на доклада в медийната среда не е приятна\". \"Натиск никъде не се споменава, а и аз съм убедена, че това не е така. Докладът по-скоро се намеква, че трябва да се предприемат мерки. Заради факта, че всеки опит за промяна ще се тълкува като опит за цензура или за повече регулация, много е важно медиите сами да се саморегулират и много важен е самоконтролът и автоцензурата. Когато натискът влезе в съдебната зала, понякога правосъдието излиза, но от друга страна, балансът между това да бъде информирано обществото за това какво се случва и в изпълнителната власт, и в съдебната система и върху това да не се чувстват натискани съдиите прокурорите също трябва да бъде затворен\", впусна се да омаловажава предупреждението тя. Захариева твърди, че правителството и изпълнителната власт по никакъв начин не оказват натиск върху медийната среда. Критиката в доклада не е към правителството, а към автоцензурата и самоконтрола от страна на медиите, смята вицепремиерът. ДПС определи доклада на ЕК по мониторинга на страната ни като положителен и обективен. Според тях нямало да има забележки за медийната среда, ако законопроектът на Делян Пеевски, Хамид Хамид, Йордан Цонев и Велислава Кръстева бил приет месеци по-рано. От движението атакуваха и медийна група, която нареждала на журналистите си какво да пишат. Бойко Борисов изрази недоволството си от отказа на президента Румен Радев да се намеси в законодателните идеи на управляващите за данъците на колите. Както ДУМА вече писа, зам.-председателят на ГЕРБ Цветан Цветанов обяви, че съпартийците му са решили да изпратят Менда Стоянова за консултации по законопроекта му. Всичко щяло да стане както каже държавният глава. Радев обаче отказа да иззема законодателните правомощия на депутатите. \"Извинявам се, ако не съм бил разбран от президента. Просто исках от ПГ на ГЕРБ да се срещнат с него и да потърсят подкрепа по значими общодържавни теми. Интересно как Корнелия Нинова се срещна с него и му представи \"Визия за България\". Покани го на пленум. Значи за БСП може, но ние като правителство не можем да се срещнем с президента\", недоволен е Борисов.", "date": "2018.11.15", "title": "Борисов отрече липсата на медийна свобода"}
{"url": "https://duma.bg/79-narodni-predstaviteli-iskat-proverka-na-magistralite-u-nas-n179342", "text": "Всички 79 народни представители от ПГ \"БСП за България\" се подписаха под искането независима европейска лаборатория да провери състоянието на магистрали и важни пътни отсечки в България. Така социалистите изпълниха заканата си да подкрепят четиримата си колеги Елена Йончева, Крум Зарков, Георги Свиленски и Христо Проданов, които по-рано направиха същото. Както ДУМА вече писа, действията им ядосаха Строителната камара и тя излезе с позиция, в която поискаха оставките им, защото внушавали, че в сектора има корупционни практики.  \"От Камарата на строителите реагираха абсолютно неадекватно. Те поискаха оставката на тези депутати и поставиха срок за подаването й до 18 ноември. Заплашиха, че ще блокират парламента и няма да ги допуснат до работа. Това е драстично нарушаване на нормите - и морални, и правни. Това поведение е абсурдно за европейска, нормална и правова държава, възмути се Корнелия Нинова на влизане в АПИ, където заедно със зам.-председатели и депутати от ПГ \"БСП за България\" внесе отново искането за независима проверка на магистралите. Тя уточни, че социалистите настояват за това, защото от АПИ обяснили, че досегашните проверки за качеството по пътищата са били извършвани само документално. Искаме експериментално да се вземат ядки от посочените места и да се направи обективен анализ на качеството и изпълнението, обясни лидерът на БСП. \"Показателна е втората акция на едрия бизнес в България след първата, в която застанаха зад Валери Симеонов и заплашиха, че ще изкарат работници срещу майките. Искаме да се върнат нормалността, законността и правовият ред и всеки да прави това, за което е избран. Не ни пречете ние да си вършим качествено работата. Не ни плашете, заяви Нинова. Тя подчерта, че работата на бизнеса не е да ограничава конституционното право на народните представители да си вършат работата. ", "date": "2018.11.15", "title": "79 народни представители искат проверка на магистралите у нас"}
{"url": "https://duma.bg/deputatskite-stazhove-v-bsp-prodalzhavat-n179341", "text": "50 младежи получиха шанс да се запознаят с отговорностите на народните представители чрез стажантската програма на БСП \"Стани депутат за един месец\". Те ще могат да влизат в Народното събрание заедно със своите ментори от парламентарната група на социалистите. Това е второто издание на станажантската програма и се радва на значителен интерес, отбелязват организаторите на кампанията.  Втората група стажанти бе привествана от Корнелия Нинова. Лидерът на БСП отбеляза, че младежите идват в най-активния месец в работата на парламента, когато се гледа бюджетът. \"Ще ви бъде интересно, но да знаете, че истинската политика е извън тази сграда - в градовете и селата на България, където ние се срещаме с хората и представяме нашата \"Визия за България\", обясни тя. Нинова покани младежите ако имат желание и искат да разберат как протичат срещите на депутатите да се включат в обсъждането на проекта. Лидерът на Младежкото обединение в БСП Николай Бериевски изрази задоволството си, че толкова много млади хора се интересуват от политика. \"Това ми вдъхва вяра и надежда и опровергава всички клишета, че младите в България са аполитични. Всички виждате в какво състояние се намира страната ни и до каква степен ескалира общественото недоволство\", заяви той. Мина Кутева и Габриел Вълков от ОБ на Младежкото обединение, както и председателят на младите столични социалисти Петко Димитров също посрещнаха новите стажанти. Стажантите ще бъдат разделени в шест групи, като за всяка ще отговарят по няколко народни представители от ПГ \"БСП за България\".", "date": "2018.11.15", "title": "\"Депутатските\" стажове в БСП продължават"}
{"url": "https://duma.bg/naznachiha-vremenen-rektor-na-tu-vav-varna-n179340", "text": "Министърът на образованието и науката Красимир Вълчев назначи проф. д-р инж. Розалина Димова за временно изпълняващ длъжността ректор на Техническия университет във Варна. До момента проф. Димова бе заместник-ректор по научната, научно-приложна и проектна дейност в университета. Тя е преподавател по \"Комутация и мултиплексиране в телекомуникациите\", \"Телекомуникационни мрежи\" и \"Цифрови преносни системи\". Проф. Димова ще изпълнява длъжността до избирането на нов ректор, като ще има всички правомощия и задължения на ректор на висшето училище, включително да освободи от академична длъжност предшественика си и да организира провеждането на предсрочни избори за нов ректор. ДУМА припомня, че предишният ректор проф. Росен Василев бе уличен в плагиатство и отстранен. Той няма да може да продължи да работи и като лектор в университета.", "date": "2018.11.15", "title": "Назначиха временен ректор на ТУ във Варна"}
{"url": "https://duma.bg/bsp-vnasya-paket-ot-merki-sreshtu-neravenstvoto-n179344", "text": "Внасянето на пакет от мерки срещу неравенството в бюджета за 2019 г. обяви вчера лидерът на БСП Корнелия Нинова. Тя съобщи за законодателната инициатива след разговор с ръководството на КНСБ, свързан с проектобюджета на правителството. През финансовата рамка за догодина социалистите внасят отново предложението си за повишаване за обезщетението на безработица. Нинова и уточни, че синдикатът предлага то да стане от 9 на 12 лв., а БСП - 16 лв. Левицата предлага и диференцирана ставка ДДС от 5% за хляба и лекарствата, и увеличаване на обезщетението за дете между 1 и 2 години. Съвпаденията в гледните точки на левицата и синдиката са по теми от финансовата сфера, данъчна и социална политика, обясни Нинова. Двете страни са единодушни, че е нужна промяна в данъчното облагане. Левицата предлага прогресивна скала с отмяна на плоския данък, като набляга на данък върху дивидента, защото е несправедливо доходите върху физическите лица да се облагат по един начин - с 10%, а през данък дивидент най-богатите да плащат само 5%.\"Прехвърлянето на данъчното натоварване от труда към капитала е повече от необходимо, съгласи се лидерът на КНСБ Пламен Димитров. Има съвпадение и по необходимостта за преизчисляване на пенсиите. Нинова не е съгласна с президента на КНСБ, че това е \"най-добрият бюджет\" на Бойко Борисов в социално отношение. \"12 социални плащания са замразени и то най-вече свързаните с демографската катастрофа. В разходната част има завишаване, но какъв е ефектът? Как чрез тези разходи нещо ще се промени в здравеопазването\", попита председателят на БСП. Според нея този бюджет увеличава неравенството. БСП внесе предложение за отпадане на данъка върху старите коли. Димитров обаче определи въпроса като несъществен, защото увеличението било минимално и става въпрос за изискване на ЕК. При тази бедност в държавата не може да посягаш на хората с ниски доходи и да искаш с тези 20 млн. лв. приход да решаваш проблемите в държавата, без изобщо да закачаш едрия бизнес, категорична е Нинова.   ", "date": "2018.11.15", "title": "БСП внася пакет от мерки срещу неравенството"}
{"url": "https://duma.bg/velingrad-iska-dobrovolni-otryadi-sreshtu-prestapnostta-n179337", "text": "Голяма част от жителите на Велинград изпитват несигурност и настояват за доброволни отряди за борба с престъпността. 40 процента от хората са били жертва или свидетел на престъпление през последните пет години, показва социологическо проучване, поръчано от сдружението \"Граждански ценности\". Подобно проучване се прави за първи път в града. Най-честите страхове са от кражби и нанасяне на телесни повреди. Една пета от участниците в изследването са пожелали да има функциониращи доброволни отряди, които да развиват собствени умения, така че да решават проблемите си сами. Анализът сочи, че хората все по-малко разчитат на институциите, а недоверието идва от липсата на координация. Хората настояват да се подобри и ускори работата на МВР, съда и прокуратурата, както и да има по-строги мерки спрямо престъпниците. Най-несигурни жителите на Велинград се чувстват в крайградските зони, спирки и терени на града, в парковете и градините, пешеходните пътеки и улиците. Очакванията към общинските власти са да се монтира видеонаблюдение на обществените места и да се осветят по-добре крайните улици, обществените паркове и градинки. В началото на следващата година във Велинград предстои публичен дебат за сформирането на обществен съвет за сигурност, който да координира работата на институциите срещу престъпността.", "date": "2018.11.15", "title": " Велинград иска доброволни отряди срещу престъпността"}
{"url": "https://duma.bg/pravitelstvoto-prodalzhi-da-razdava-milioni-po-svoe-usmotrenie-n179338", "text": "Правителството одобри вчера поредните допълнителни разходи от бюджета, този път за над 20 млн. лв. Близо четири милиона отиват в няколко общини за допълнителни възнаграждения за постигнати резултати на директорите на детски градини, училища, центрове за подкрепа за личностно развитие и центрове за специална образователна подкрепа за 2018 г. От МС твърдят, че средствата са предвидени в бюджета на МОН за тази година.  1,3 млн. лв. се отпускат по националната научна програма \"Иновативни нискотоксични биологично активни средства за прецизна медицина\" (БиоАктивМед). МОН ще получи и 601 802 лв. за осигуряване на дейности по националните програми \"Оптимизация на училищната мрежа\", \"Осигуряване на съвременна образователна среда\" и \"Без свободен час\". Земеделското министерство получава 4 374 000 лв., с които трябва да плати на ИА \"Борба с градушките\"за 5000 противоградови ракети, доставени през април. Техниката покрива защитата на общо 17 млн. дка земеделска продукция в областите Видин, Монтана, Враца, Плевен, Пазарджик, Пловдив, Стара Загора и Сливен. Кабинетът разреши и допълнителни разходи до 8 млн. лв. за МВР за финансиране на извършени експертизи от вещи лица и преводачески услуги, свързани с работата по наказателни производства. Средствата за двете министерства са за сметка на преструктуриране на разходите и/или трансферите по централния бюджет за 2018 г.", "date": "2018.11.15", "title": "Правителството продължи да раздава милиони по свое усмотрение"}
{"url": "https://duma.bg/plovdivchani-nedovolstvat-ot-remonta-na-bunardzhika-n179336", "text": "Пловдивчани изразиха недоволство от ремонта, който започна на Бунарджика преди десет дни. Жителите се обявиха против някои от намеренията на общината за преобразяването на хълма. Георги Стойчев от \"Зелени Балкани\" заяви, че едно от основните притеснения по проекта е поставянето на сградата на информационен център за туристи. В проекта е заложено и пускането на атракционен влак, който да се качва до хълма, но в плана за управление е посочено, че е забранено да се строи там. Ако започне строеж, може да се стигне до протести, заплаши Стойчев. От 1995 г. Бунарджика, както и останалите пловдивски тепета са защитена природна забележителност. Припомняме, преди 5 години жителите на града излязоха на протест срещу строителство във високата част на хълма и се стигна до събарянето на ресторант. При настоящата реконструкция се предвижда  подновяване на инфраструктурата и електросистемата, така че хълмът да има осветление през нощта.", "date": "2018.11.15", "title": "Пловдивчани недоволстват от ремонта на Бунарджика"}
