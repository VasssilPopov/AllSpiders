{"url": "https://duma.bg/priklyuchi-deloto-na-omanskiya-fond-sreshtu-balgariya-n198019", "text": "Делото, заведено от Държавния резервен фонд на Оман срещу българската държава заради фалита на Корпоративна търговска банка (КТБ), приключи окончателно, съобщиха от Министерството на финансите. Чуждестранният фонд, който бе акционер в банката, претендираше обезщетение заради отказа на българските власти да се опитат да я спасят. Още през пролетта оманците се отказаха от иска си. Сега Арбитражният съд във Вашингтон е отхвърлил окончателно претенциите им и е наредил на България да се заплатят съдебни разноски. Оманците претендираха за обезщетение от 80 млн. евро. Искът бе заведен в края на 2015 г. - повече от година след фалита на КТБ, която затвори врати през лятото на 2014 г. Оманският фонд притежаваше 30% от акциите на КТБ. В иска бе посочено, че България е нарушила договора за взаимно насърчаване на инвестициите между двете страни. Още през октомври 2014 г. консорциум от инвеститори, сред които бе и Оманският фонд, направи предложение за спасяване на банката. Месец по-късно Българската народна банка отне лиценза на КТБ и така не остави никакви шансове тя да бъде спасена. По делото българската страна е представила две писмени защити, съобщава финансовото министерство, както и експертни становища и други доказателства. Според съобщението им от миналата година отказът на оманската страна означава, че не може да бъде заведено друго дело по същия казус пред който и да е арбитраж. От самото начало на делото българската страна настоява, че претенциите на Оман са неоснователни. През октомври 2015 г. финансовият министър Владислав Горанов заяви, че страната ни има опит в подобни дела, наела е адвокати и не се притеснява. \"Не сме притеснени от този иск, смятаме го за неоснователен - акционер на банка в несъстоятелност да има претенции към държавата заради това, че лошо е управлявано съответното дружество и се е стигнало до несъстоятелност\", каза тогава Горанов.", "date": "2019.08.19", "title": " Приключи делото на оманския фонд срещу България "}
{"url": "https://duma.bg/rumen-radev-ne-tarsim-otmashtenie-no-nyama-da-zabravim-i-pepelishtata!-n198025", "text": "Нека не се крием зад \"дълбока политика\" на \"благоразумие\", защото е въпрос на национално достойнство да не позволим да бъде преиначавана историята, нито да бъдат забравени справедливите искания на тракийци и да бъдат отлагани за някой следващ ден. Това заяви президентът Румен Радев на тържественото отбелязване на 116-та годишнина от Илинденско-Преображенското въстание в местността Петрова нива, което се проведе под негов патронаж. Радев подчерта, че българите не търсят отмъщение, но не могат да забравят пепелищата, които погълнаха не само домове и имане, а хиляди човешки съдби. В словото си на церемонията президентът припомни думите на един от ръководителите на въстанието Михаил Герджиков, че на Преображение през 1903 г. тракиецът въстана, \"за да изпълни своя дълг като човек и като българин пред своя род и към себе си\". Страница, написана с кръвта на шепа юнаци, изправили гордо вдигнати глави в една отчаяна, но достойна битка за справедливост, каза президентът. Отговорност на всеки български държавник е да бъде редом с наследниците на изстрадалите, призова Радев. Той е категоричен, че това е единственият цивилизован и европейски начин \"да постигнем завета на революционери като геройски загиналия във въстанието войвода Георги Кондолов\". Президентът и върховен главнокомандващ на въоръжените сили Румен Радев прие почетния строй на представителните роти на Българската армия и присъства на отслужването на заупокойна молитва в храма \"Света Петка\". Хиляди българи се събраха на Петрова нива да почетат жертвите на Илинденско-Преображенското въстание. ", "date": "2019.08.19", "title": "Румен Радев: Не търсим отмъщение, но няма да забравим и пепелищата!"}
{"url": "https://duma.bg/tarnovskata-bolnitsa-prodava-tereni-zaradi-nov-korpus-n198021", "text": "Областната болница \"Д-р Стефан Черкезов\" във Велико Търново ще продава терени, с които да осигури недостигащото финансиране за изграждане и обзавеждане на новия болничен корпус, с който се обединяват двете бази на лечебното заведение. Болницата има нужда и от близо 30 лекари. Над 4 млн. лева собствени средства инвестира Великотърновската болница в първия етап от строежа на новия корпус. За втория етап не достигат около 3 млн. лева, посочи управител д-р Стефан Филев. Той поясни, че ще се търсят нови неоперативни имоти или ще се търсят други начини на финансиране, които в момента се обсъждат. Изграждането на новия корпус се планира да приключи за две години. 36 специализанти работят в болницата, но много от отделенията се нуждаят от още лекари. Сред тях са хирургията, ортопедията, патологията, микробиологията. \"В момента привличаме колегите не с пари като заплати, а с възможност за развитие\", коментира д-р Филев.", "date": "2019.08.19", "title": "Търновската болница продава терени заради нов корпус"}
{"url": "https://duma.bg/valeri-simeonov-namekna-za-razdyala-s-gerb-n198026", "text": "На честванията по повод 116-та годишнина от избухването на Илинденско-Преображенското въстание лидерът на НФСБ Валери Симеонов намекна, че е много вероятно да се разделят с ГЕРБ, ако големият коалиционен партньор не промени принципите си на правене на политика, съобщи \"Флагман\". Симеонов заяви, че по време на фестивала в Жеравна се срещнал с Цветан Цветанов, но не конкретизира какво са говорили. \"Ще имаме Коалиционен съвет с Красимир Каракачанов и смятам, че предстоят доста сериозни промени в отношенията ни с ГЕРБ, тъй като държавата не върви в правилна посока. Намираме се в икономическо-политическа криза. Ще извадим на масата тежките въпроси пред г-н Борисов още през септември, защото в последните месеци България получава много сериозни икономически удари\", каза Симеонов. По думите му още не е решен проблемът с високите цени на тока вследствие на борсовите спекулации, на фермерите бил нанесен смъртоносен удар с мерките за африканска чума. Симеонов заяви, че още в началото на епидемията разговарял с вътрешния министър Младен Маринов и го призовавал да изолират напълно първите огнища в Русенско, но нищо не било направено. По думите му третият удар за българската икономика е в туризма, който е тотално съсипан. \"Плажовете на България са оглозгани от мутрите като кочан варена царевица. Изгонихме си и българските туристи и ще става все по-зле\", предупреди лидерът на НФСБ. Според Симеонов от септември в училищата нямало да се получава нито мляко, нито кашкавал, защото \"фирми на ГЕРБ бяха натъпкани да поемат всички поръчки на училищата\". \"Мога да говоря и с имена! Измениха се наредби само и само на хранилката да се наредят известни фигури от хранителния бранш\", коментира Симеонов програмата \"Плод и мляко\", финансирана от ЕС. Лидерът на НФСБ смята, че кабинетът е изпаднал в тежка политическа криза, защото ДПС през последните месеци е възвърнало позиции, които загубило по времето на Цветан Цветанов. \"Интересно какъв ще е резултатът на местните избори от смесените райони, където Цветан Цветанов беше пробил със създаването на силни организации на ГЕРБ. Тежко и горко на тези хора!\", демонстрира възхищение от низвергнатия Цветанов Симеонов. \"Очаквайте възраждане на патриотичните сили в България, след като се освободихме от един тежък камък (очевидно визира Волен Сидеров, б.а.). Сега ще има нова коалиция и това ще се случи още в близките дни\", заяви Симеонов.", "date": "2019.08.19", "title": "Валери Симеонов намекна за раздяла с ГЕРБ"}
{"url": "https://duma.bg/obiskirat-skladovete-na-firmata-poluchatel-na-bananite-s-kokain-n198022", "text": "Полицията започва обиски на всички бази на фирмата, която се занимава с внос на хранителни стоки и в чийто склад на бургаското пристанище бяха открити близо 80 кг кокаин. Сигналът за наркотика първоначално е получен, след като работник на фирмата се натъкнал на пратката в складовете на фирма \"Интерцитрус\" в кв. \"Победа\" в морския град. Според Окръжната прокуратура заловеният кокаин е на стойност над 2,5 млн. евро. Проверяват се три бази на фирмата в София, една във Варна и една в Пловдив, тъй като част от бананите, получени с кораб на пристанище Бургас в края на юли, вече са били изпратени към тези бази. Полицията си сътрудничи със съответните служби за разследване на наркотрафика в Италия, Румъния и Латинска Америка, тъй като бананите са били претоварени в едно от южните италиански пристанища и след пристигането им на българското пристанище част от тях е трябвало да бъдат доставени в Румъния.", "date": "2019.08.19", "title": "Обискират складовете на   фирмата получател на бананите с кокаин "}
{"url": "https://duma.bg/predizborni-prozreniya-n198028", "text": "В отпускарското политическо безвремие Валери Симеонов подхвърли интрижка на изгладнелите за сензации медии, които вкупом я направиха водеща новина. \"Държавата не върви на добре. Намираме се в тежка икономическо-политическа криза. Ще се разделим с ГЕРБ, ако жертват националните интереси, за да пълнят гушите на определени лобита...\",  ). Ако не беше лежерната августовска суша откъм сериозни политически събития, убеден съм, че думите му едва ли биха направили сериозно впечатление. И не само заради това, че чак сега открива \"топлата вода\", а защото десет, ако не и два пъти по десет пъти лично той, а и останалите патриоти вадеха плашилото с напускането на голямата коалиция. И винаги бяха усмирявани от тези, на които се репчеха, а после пред всички вкупом словоблудстваха каква голяма стабилност имаме. Така че номерът \"Симеонов\" се изтърка и не работи. Инак прозренията за кризата не са новина, отдавна всички говорят за нея, само властта се хвали с успехи от паралелната си реалност.   Но по-интересното в случая е друго - поредното изхвърляне на лидера на НФСБ става след среща с вече \"обикновения гражданин (с личен асансьор)\" Цветан Цветанов.  Двамата случайно се видели на събора в Жеравна, говорили си вероятно за чевермета и народни носии, а на другия ден Симеонов напада фронтално: \"Ще извадим на масата тежките въпроси пред г-н Борисов още през септември, в последните месеци България получава много сериозни икономически удари: енергетиката, туризма, животновъдството\"... Самият Цветанов, който не се натрапвал и само помагал, ако го попитат за съвет, също го раздава интригуващо на въпрос за изборите: \"Ще ми бъде интересно\".    Та с наближаването на местния вот сателитите на ГЕРБ очаквано започнаха да скачат от продънения кораб. Най-първо Сидеров се сети, че бил голям патриот, след като го изритаха от председателското място на групата, а Борисов не го защити. Ред е на другите верни оръженосци Симеонов и Каракачанов да стягат багажа, за да се разграничат предизборно от ГЕРБ. А като говори Симеонов за предателство на националните интереси, да запитаме него и ортака му лидер на ВМРО какво направиха за най-голямото историческо предателство - подписването на договора с Македония. И защо подвиха опашки, а сега уж бранели националните интереси.  Но ще стане наистина интересно, ако в предизборна ситуация гражданинът с асансьора Цветанов тръгне да клати властта посредством патриотарските й пионки. И без друго тя е затънала до гуша в морето от гафове и скандали, че даже Борисов с джипката трудно ще може да овладее всенародния възторг. И Цветанов това го знае много добре. ", "date": "2019.08.19", "title": "Предизборни прозрения"}
{"url": "https://duma.bg/bsp-gotveniyat-zakon-za-patnite-prevozni-sredstva-e-lobistki-n198017", "text": "\"Вече пета година чакаме новите закони за движение по пътищата - закона за пътните превозни средства и този за водачите на ППС. На 19 август изтича срокът за общественото обсъждане на закона за ППС, в който закон управляващите виждат начин да се справят с намаляването на жертвите по пътищата. Затова сега светваме лампата на премиера да види кой е писал този закон, преди да бъде внесен в Министерския съвет или Народното събрание, защото единственото нещо, което се прави с този закон, е прокарване на лобистки идеи и нито един текст не е в интерес на българските граждани или безопасността.\" Това заяви миналата седмица зам.-председателят на парламентарната група на БСП Георги Свиленски на брифинг в централа на партията. Свиленски припомни, че вече трябваше да стартира работата на прословутата тол система. \"Какво констатираме? Вместо да имаме пътища, по които да пътуват българските граждани, имаме участъци от магистрали, цяла магистрала нямаме, това трябва да стане ясно на българските граждани. Имаме една магистрала към Черно море, която за поредна година е с 90 км ограничение - тоест никаква магистрала. И една към Средиземно море, накъдето пътува друга част от българските граждани, и изгоря преди четири дни\", каза Свиленски. Според него положението е трагично. По думите му за пожара на магистрала \"Струма\" дни наред ни занимават с прехвърляне на отговорности. Всяка сутрин по сутрешните блокове гледаме как единият казва, че е виновен другият. Всички тези институции обаче ги обединява едно име - г-н Бойко Борисов\", продължи той. Според него, след като прокуратурата намери този, който ще носи наказателна отговорност, трябва да се намери и този, който ще носи политическа. \"Кой ще носи политическата отговорност за изгорялата магистрала \"СтрумаФ\"? Защото докато г-н Борисов пътува по измитите, маркираните, добре осветени пътни участъци с министрите на задната седалка, защо не слезе и под тези съоръжения, за да види какво има под тях. Вече по медиите започнаха да излизат гуми под Аспаруховия мост, боклуци по други места. Нека г-н Борисов не го прекарват само по нагласени, подредени участъци, а да гледа държавата от всичките й страни\", настоя Свиленски. Борисов катастрофира с контрола на пътищата в страната, категоричен бе той. Припомни, че са се взели редица мерки и за катастрофите по пътищата - нови камери, нови органи, по-високи глоби и т.н., но статистиките показали, че жертвите на пътя се увеличават. \"Този закон за ППС в предложения от Министерския съвет единствено ще гарантира на всеки български гражданин, който ползва пътно превозно средство, повече разходи, повече такси, повече бюрокрация, по-скъпи резервни части за ползваните автомобили, по-скъпи ремонти, по-скъпи периодични технически прегледи и много, много административен тормоз\", коментира пък соцдепутатът Димитър Данчев. По-късно по темата за промените в закона за ППС транспортният министър Росен Желязков заяви, че всеки сам ще може да ремонтира колата си, а новият режим за първа регистрация на автомобила няма да натовари допълнително собствениците им. Желязков заяви, че той нямало да позволи увеличаване на административната тежест. Според него целта на законопроекта е да има контрол върху техническото състояние на автомобила и да бъдат облекчени купувачът и продавачът при регистрацията му.", "date": "2019.08.19", "title": " БСП:   Готвеният закон за пътните превозни средства е лобистки"}
{"url": "https://duma.bg/nad-polovinata-balgari-sa-s-razshireni-veni-n198024", "text": "Хроничната венозна болест е широко разпространено заболяване и засяга над 50% от населението в България, обясни съдовият хирург д-р Николай Вълчев. Той поясни, че честотата при жените е почти два пъти по-голяма от тази при мъжете. Разширените вени са сериозен здравословен проблем. \"Време е да спрем да се срамуваме и да се погрижим за своите крака, защото те го заслужават\", каза д-р Вълчев в Южния парк, където вчера се проведе \"Боса разходка\", която бе част от кампанията за превенция на хроничната венозна болест \"Вземи краката си в ръце\". Организатор на инициативата бе Българското национално дружество по съдова и ендоваскуларна хирургия и ангиология. Лице на кампанията е актрисата Деси Бакърджиева, която игре ролята на д-р Лора Хинова в сериала \"Откраднат живот\". \"При подготовката за ролята си научих, че разширените вени не са просто естетически проблем, а са сигнал за по-сериозно заболяване\", каза актрисата.", "date": "2019.08.19", "title": " Над половината българи са с разширени вени"}
{"url": "https://duma.bg/likvidatsiya-n198005", "text": "Стремежът на Столичната община да се освобождава тихомълком от общинските си жилища не само не отслабва през последните години, ами се забелязва увеличаване на темпото. Миналата година бележи рекорд по разпродадени апартаменти на техните наематели на доста ниски цени. С тази скорост общината в близките години ще остане без този особен специален фонд, който би трябвало да има за цел да помага на хора, изпаднали в истинска нужда.  Кметството не прави нищо незаконно - просто следва собствената си наредба. Проблемът е, че цялостната концепция по управление, отдаване и продажба на общинските жилища е сбъркана. За никого не е тайна, че до тях лесно се добират не само социално слаби, а и сравнително силни наши хора, за да получат след няколко години възможността да си купят апартамента на доста по-ниски от пазарните цени. А и кои да са купувачите? Нуждаещ се столичанин, който плаща по 80 стотинки на кв. метър наемна площ, няма как да е в състояние да намери няколко десетки хиляди лева, за да се сдобие с общинския апартамент. Дори на символична цена. А нали това е смисълът на този род услуга - да се предоставят при спешна необходимост. Щом си се замогнал дотолкова, че да можеш да купиш имот, значи не си в реална нужда.  Може би при други обстоятелства, ако кметството непрекъснато строеше нови жилища или се сдобиваше по друг начин с такива, подобна политика би била допустима. Само че в момента тя е недалновидна и вредна. Общината целенасочено изпразва фонд, който преди 30 години се е състоял от 120 000 имота, а сега от по-малко от 9000. При това той се управлява без никаква социална насоченост.  Сравненията с много европейски столици са излишни. Примерите как се прави са много. Вместо да се възползва от чуждия положителен опит или поне да спре временно разпродаването, общинското ръководство върви към финалната права. На ликвидацията.", "date": "2019.08.19", "title": "Ликвидация"}
{"url": "https://duma.bg/poredna-otsrochka-za-novite-kasovi-aparati-n198018", "text": "Финансовият министър Владислав Горанов подписа миналата седмица поредното, трето, отлагане на сроковете за смяна на софтуера към касовите апарати, въпреки заканите си, че няма да прави нови отстъпки. Министерството на финансите публикува поредните промени в Наредба Н-18 за касовите апарати. Регистрираните и нерегистрираните по ДДС фирми, които ползват софтуер за управление на продажбите (СУПТО), ще могат да работят по досегашния режим до 31 януари 2020 г. Според сегашните правила смяната трябваше да стане до 30 септември. Според мотивите към наредбата съществуващите софтуери са най-различни и изискват сложни технически решения, поради което съществуващите срокове са недостатъчни. За предстоящата подмяна на касовите апарати и софтуера към тях се разбра на 15 февруари 2018 г. след скандал в бюджетната комисия в парламента. Първоначално се предвиждаше тя да влезе в сила от 1 януари 2019 г. Впоследствие срокът се отложи за 31 март 2019 г. След масов отпор на бизнеса заради проблемите, които създава промяната, финансовото министерство реши отново да отложи мярката за 30 септември. Бизнесът обаче се оплака, че и този срок е недостатъчен, поради което се наложи новото отлагане до 31 януари 2020 г. От 1 февруари компаниите трябва да работят с нов или актуализиран софтуер, който отчита продажбите в НАП до 5 минути и издава касова бележка с баркод. Въвеждат се и отстъпки за средния и едър бизнес, при който основната част от плащанията минават по банков път, а минимален обем операции са чрез плащания в брой. На практика софтуерът на тези фирми няма да се налага да отговаря на новите изисквания, защото програмите им били много сложни, а рискът за укриване на оборот - минимален. Веднъж годишно тези фирми ще генерират \"стандартизиран одиторски файл\", който ще съдържа данни за всички регистрирани продажби. Облекчените фирми ще имат и по-дълъг срок, за да се приведат в съответствие с наредбата - 31 март 2020 г. До същата дата се удължава и срокът за софтуера на електронните магазини. До момента в НАП са регистрирани над 15 000 електронни магазина.", "date": "2019.08.19", "title": " Поредна отсрочка за новите касови апарати"}
{"url": "https://duma.bg/pozharite-v-svishtov-i-shishmantsi-se-ovladyavat-n198023", "text": "В Свищов обстановката се нормализира в неделя, след като през нощта голяма част от града беше обгазена от продължаващото да тлее 50 декара градско сметище. Няма замърсяване на въздуха, увериха от местната власт. Пожарникари и доброволци от областта продължиха с гасенето на горящото в дълбочина сметище. Гъстият дим и задушливата миризма, които в събота вечер обхванаха Свищов, породиха напрежение, но обстановката вече е овладяна, увери кметът Генчо Генчев. Автоматичната станция за контрол на въздуха в Свищов не е отчела превишаване на пределно допустимите стойности на измерваните замърсители. Горящото сметище е закрито преди няколко години, на него са депонирани близо 360 хил. куб. м отпадъци. Дежурни екипи на пожарната следят за скрити огнища в депото в село Шишманци, независимо че пожарът вече е потушен. Очаква се днес в Общинския съвет на Раковски да бъде внесена подписка с искане за провеждане на референдум, който да реши съдбата на завода за преработка на отпадъци. Желанието на местните хора е допитването да се проведе заедно с местните избори в края на октомври. Те настояват за бързи резултати от проверката на прокуратурата и икономическата полиция в завода. Нов протест на жителите от селата в община Раковски е насрочен за идната събота.", "date": "2019.08.19", "title": "Пожарите в Свищов и Шишманци се овладяват"}
{"url": "https://duma.bg/zadarzhaniyat-za-ubiystvoto-v-sotirya-priznal-vinata-si-n198020", "text": "Заподозреният за убийството на момиченцето в сливенското село Сотиря Мартин Трифонов е признал вината си пред служебния си защитник. Това се е случило в болницата в Сливен. Трифонов беше настанен в лечебното заведение в петък, след като беше прострелян в краката при залавянето му. Прокуратурата повдигна три обвинения на 21-годишния мъж - за убийство по особено жесток начин на непълнолетно лице, за изнасилване и за блудство. Мартин Трифонов е разказал с подробности извършеното от него и какво точно се е случило. Адвокатът призна, че става въпрос за смразяващи детайли за престъплението и отказа да ги коментира. Мартин казал, че осъзнава какво е направил и че съжалява. Той изтъкнал, че по време на престъплението бил пиян - първо пил ракия, после бира. Всичко, което заподозреният е разказал, тепърва ще бъде проверено. За целта ще бъде проведен следствен експеримент на мястото на престъплението. Според служебния защитник в подобни случаи едва 70% от думите на задържаните за тежки престъпления могат да бъдат приети като истина и се потвърждават в хода на следствието.", "date": "2019.08.19", "title": "Задържаният за убийството в  Сотиря признал вината си "}
{"url": "https://duma.bg/sofiya-udarno-prodava-imoti-na-beztsenitsa-n198027", "text": "Столичната община разпродаде рекорден брой общински жилища почти на безценица. През миналата година над 320 апартамента са купени от наемателите им на преференциални цени, поне два пъти под пазарните. През 2018 г. общината е направила най-много сделки в районите \"Надежда\", където са закупени 54 жилища, \"Люлин\" - 46, \"Искър\" - 44, и \"Подуяне\" - 41. За предходните три години кметството се е отървало от други 400 жилища. През 2019 г. пък е планирано наемателите да могат да закупят още толкова. ДУМА припомня, че според общинската наредба продажната цена не може да е под данъчната оценка. В същото време общинският фонд драматично намалява и от 120 000 апартамента в началото на 90-те години се е стопил до 9000 сега.  В район \"Подуяне\" например едностайните апартаменти до 50 кв. м са продадени по 26-29 000 лева. В същото време минималната цена на свободния пазар за района на подобни жилища в момента е 40 000 евро, или близо 80 000 лева.  В елитните райони като \"Лозенец\", \"Изгрев\" и \"Оборище\" продажбите общо са шест. В \"Оборище\" апартамент от 83 кв. м е купен от наемателя му срещу 125 000 лева, а подобни жилища в района са двойно по-скъпи. В кв. \"Дианабад\", район \"Изгрев\", 85 кв. метра пък са продадени срещу 85 000 лева. Пазарните цени там са в същия диапазон, само че в евро. Едностаен в \"Лозенец\" пък е даден за 37 000 лева.  Отделно Столичната община е продала още 47 свои имота през миналата година. Сред тях също има няколко апартамента, които не са от този жилищен фонд. Единствените ограничения според общинската наредба за продажба на апартаментите е наемателите им да си плащат редовно сметките, да са ги обитавали поне пет години, а продажните цени да не са по-ниски от данъчната оценка, установи проверка на ДУМА.  Около 9000 са в момента общинските жилища в София спрямо 120 000 в началото на 90-те години. Нови не се строят, а единственият начин общината да запълни фонда си е чрез обезщетения при предоставено право на строеж на частни инвеститори.   В програмата за настоящата година са планирани за продажба други 400 общински апартамента в София. Между 2015 и 2017 г. са закупени около 400 жилища от наемателите им на преференциални цени. ", "date": "2019.08.19", "title": "София ударно продава имоти на безценица"}
{"url": "https://duma.bg/ungariya-otbelyaza-denya-na-predtsite-n198008", "text": "За пети пореден път унгарците честват Деня на предците. Както у нас в Деня на народните будители на 1 ноември отдаваме почит към делото на българските просветители, книжовници, революционери и будители на националния дух, така и в Унгария, 20 август - денят на Свети Ищван, който е един от националните празници, вече се отбелязва и като Ден за отдаване на почит към предците. Чрез насърчаване на прояви за разкриване знанията на предците за възпитаване на ценности като качествено, здравословно мислене и начин на живот, на уважение, доверие и любов един към друг, смята се, че по такъв начин се утвърждава чувството за произход и идентичност, като ключ към бъдещето на унгарската нация. Съвременните историци поставят в пантеона на най-великите унгарски държавници първия крал - Ищван. В 1000 г. от н.е. той налага християнството за официална религия и като надгражда традицията и наследството на предците, приобщава под скиптъра си многобройните народности - постижение, което преди маджарите не успяват нито хуни, нито авари, нито другите племена, обитаващи Карпатския басейн. Така крал Ищван полага основите на държавно строителство, което без прекъсване продължава пет века, превръщайки Унгария в християнска империя в сърцето на Европа, с която всички съседи е трябвало да се съобразяват. Естергом става главен политически и религиозен център на унгарските земи. В този град на река Дунав кралят построява величествена базилика и не по-малко величествен за времето си кралски дворец. Законодателна му дейност е тясно свързана с новата религия. Негова заслуга е създаването на унгарска архиепископия - независима от епископите на Свещената Римска империя. Не случайно той е наричан \"Апостол на Исус\" и през 1083 г. папа Григорий VII го канонизира за светец. Тази година празниците в чест на Деня на предците продължиха пет дни. В Националния парк Бугац - в сърцето на унгарската пуста, за първи път дефилира номадски парад с участието на стотици биволи, камили, каруци, символизирайки пристигането на маджарите в Карпатския басейн. Интерес представляваха демонстрациите на стрелба с лъкове, направени от същия материал като оригиналните, реконструирани от находки, открити от археолозите. Възпроизведени бяха състезания по древни спортове, средновековни рицарски двубои и сцени на битки, а зашеметяващите умения на джигитите в конните надбягвания се превърнаха в незабравим спектакъл.  Между две големи юрти бе изградена трета – най-гигантската сглобяема юрта в света, изработена от естествени материали. Това е шатрата на Атила. В легендите на унгарците, както и на прабългарите, хунът Атила е смятан за велик техен предшественик.", "date": "2019.08.19", "title": "Унгария отбеляза Деня на предците"}
{"url": "https://duma.bg/kratki-novini-n198007", "text": "Германия възнамерява да лиши от бежански статут онези чужденци, които редовно посещават родните си държавни, обяви министърът на вътрешните работи Хорст Зеехофер в интервю за в. Bild am Sonntag. „Един сирийски бежанец, който по време на отпуската си редовно се завръща в Сирия, не може да твърди убедително, че там го преследват. Такива хора трябва да бъдат лишавани от статута на бежанци”, отбеляза министър Зеехофер. В покрайнините на Кишинев бе намерен мъртъв молдовският бизнесмен Юрий Лункашу, който бе сред най-близките хора на избягалия през юни в чужбина олигарх и лидер на бившата управляваща Демократическа партия Владимир Плахотнюк. Съгласно показания на единствения свидетел на произшествието – шофьорът на Лункашу, той се е самоубил. Както съобщи молдовското издание NOI, Лункашу бе женен за една от сестрите на Плахотнюк и бе един от най-близките му бизнес партньори. Истанбул беше ударен от мощна дъждовна буря, при което е загинал един бездомен човек, а части от историческия пазар \"Капалъ чарши\" са били наводнени. Светкавично образувалите се наводнения за кратко са спрели работата на фериботите, свързващи азиатската и европейската част на града. Силна буря превърна в реки и улиците на руския курортен град Сочи в събота. В петък метеоролозите издадоха предупреждение за опасност от проливни дъждове и драстично повишаване на нивата на водата в реките. Проливните дъждове нарушиха също трафика, принуждавайки автомобилите по същество да „плават“ по пътищата. До момента няма информация за жертви и пострадали. Отиващият си председател на Европейската комисия Жан-Клод Юнкер е прекратил почивката си, за да се подложи на спешна операция - холецистектомия (хирургично отстраняване на жлъчката). Това обикновено е рутинна медицинска процедура, уточниха от пресслужбата му.", "date": "2019.08.19", "title": "Кратки новини"}
{"url": "https://duma.bg/imotite-stavat-vse-po-skapi-n198014", "text": "Цените на жилищните имоти на национално ниво забавят темпа си на растеж през 2019 г., но все още се наблюдава ръст. Това показва анализ на Райфайзенбанк, изготвен съвместно с Бългериан пропертис (Bulgarian Properties). \"През първото полугодие на тази година тенденцията на постоянен темп на растеж на цените на имотите се обръща след достигнатите пикови стойности през 2018 г.\", коментира Георги Георгиев от Райфайзенбанк. Той допълва, че през 2018 г. е постигнат рекорден годишен растеж от 7,2% средно за страната и приблизително 20% от 2015 г. насам, когато цените на имотите започват да растат за първи път след кризата. \"През първото шестмесечие на 2019 г. цените на национално ниво се увеличават с 6,5% на годишна база, като очакванията ни са темпът на растеж да продължи да се забавя през следващите няколко години\", казва Георгиев. Според анализа средната цена на кв.м жилищна площ в София през първото полугодие на тази година достига 1117 евро спрямо 1105 евро през 2018 г. (натрупан ръст от 62% спрямо 2013 г.).Цените в Пловдив също бележат значителен ръст през последните три години (общо 33%), като в града има значителен брой нови и строящи се проекти. Средната цена на кв.м в Пловдив през 2019 г. достига 765 евро. Варна е градът, в който цените на имотите се променят най-плавно - към края на полугодието цената на кв. м. е 837 евро. (7,6% общ растеж за последните три години). В Бургас цените на имотите отчитат растеж от 19.5% от 2016 г. насам, като цената на кв.м през тази година достига 863 евро.", "date": "2019.08.19", "title": "Имотите стават все по-скъпи"}
{"url": "https://duma.bg/hronichna-diagnoza-n198006", "text": "Колко \"неочаквано\"! Финансовият министър Владислав Горанов за трети пореден път отлага крайния срок за смяна на софтуера към касовите апарати. Въпреки собствените му клетви, че отстъпки повече няма да има. Сега срокът, ако наистина остане, е 31 януари догодина. За промените в прословутата наредба 18 се разбра в началото на 2018 г., но те тихомълком са готвени още през 2017-а. И то, оказа се, без знанието на шефката на бюджетната комисия в НС Менда Стоянова от ГЕРБ. Първо промените трябваше да тръгнат от 1 януари 2019 г. После срокът се отложи за 31 март. А предпоследният последен, бе 30 септември. Изключително любопитни са мотивите на Горанов. Те показват хронична диагноза. Чак при третото отлагане той открил, че съществуващите софтуери изисквали сложни технически решения, та сроковете били недостатъчни. Това е поредното потвърждение на характерната черта на тази власт - първо действат, а после спешно прекрояват нормативни документи или напълно ги изтеглят. Правителствата на Бойко Борисов продължават години наред да приемат закони и всевъзможни разпоредби на тъмно. За които нито има предварителни обсъждания, нито анализи или оценки на въздействието. Всичко се случва \"под сурдинка\" или на пожар, а после всички им сърбаме попарата. Бизнесът още в началото на годината заяви, че не е готов за новите изисквания. Целият масраф, чрез който пък едни фирми ще спечелят, ще глътне минимум половин милиард лева. А пък заявеният ефект в хазната да влязат 500 млн. лв. повече приходи, е абсолютно нереален. Въпросът е готова ли е НАП? Още помним оня срив през март в сървърите на приходната агенция, която точно преди това се похвали с отлични тестове. Не само бизнесът, но и данъчната администрация не е готова, нищо, че Горанов твърди обратното. Пък нали идат и избори, по-добре е да няма недоволство.", "date": "2019.08.19", "title": "Хронична диагноза"}
{"url": "https://duma.bg/ofitsialno-epstayn-se-e-samoubil-n198009", "text": "Причината за смъртта на Джефри Епстайн е самоубийство чрез обесване. Това е установила експертизата на съдебен лекар от Ню Йорк, съобщи в. \"Ню Йорк таймс\". Докладът дойде почти седмица, след като мултимилионерът беше намерен мъртъв в килията му в наказателния център, където 66-годишният мъж чакаше съдебен процес по федерални обвинения, обвиняващи го в сексуално малтретиране на непълнолетни момичета и секстрафик. Той пледира, че не е виновен по обвиненията. \"Вашингтон пост\" съобщи в сряда, че аутопсията показва, че Епстайн \"има многократни счупвания в костите на врата му\". Разкритията хвърлят съмнение в официалната версия, тъй като такива контузии се наблюдават и при жертви на удушване.  Разследването породи огромен скандал в САЩ, тъй като на партитата, организирани от Епстайн на частния му остров, са присъствали множество известни фигури от политиката и бизнеса, включително бившият президент Бил Клинтън и настоящият стопанин на Белия дом Доналд Тръмп. Докато беше жив, Епстайн се похвали, че може да „хвърли мърсотия” върху редица влиятелни хора. Смъртта му веднага породи теории за конспирация, като мнозина вярват, че „могъщите приятели” на Епстайн са се задействали, за да затворят устата му завинаги.", "date": "2019.08.19", "title": "Официално: Епстайн се е самоубил"}
{"url": "https://duma.bg/ot-septemvri-shte-se-kandidatstva-za-otstapka-ot-aktsiza-za-zemedeltsi-n198013", "text": "На 9 септември започва прием на заявления по схемата за държавна помощ под формата на отстъпка от стойността на акциза върху газьола, използван в първичното селскостопанско производство. Той ще продължи до 27 септември 2019 г., съобщават от Министерството на земеделието и храните. Бюджетът на помощта за тази година е 84 млн. лева. Ставката на литър ще бъде определена на по-късен етап, на базата на бюджета и сбора от индивидуалните годишни квоти на земеделските стопани.  През 2019 г. може да бъде заявен за възстановяване акциз по фактури за закупен газьол (дизелово гориво) през 2018 г. Земеделските стопани трябва да подадат заявления за държавна помощ в общинската служба по земеделие към  постоянен адрес за физическите лица или едноличните търговци или по адрес на управление на юридическите лица, заедно с копия от и опис на фактурите за закупено гориво. От миналата година отпадна задължението за водене на дневник. Максималното количество гориво, което подлежи на подпомагане, се определя по методика с разходни норми. След приема на документи НАП проверява фактурите. Помощта се изплаща на стопаните директно, а не както преди това под формата на ваучери за гориво.", "date": "2019.08.19", "title": "От септември ще се кандидатства за отстъпка от акциза за земеделци"}
{"url": "https://duma.bg/britantsite-ne-sa-saglasni-na-brekzit-bez-sdelka-n198012", "text": "Британският премиер Борис Джонсън ще каже на Ангела Меркел и на Еманюел Макрон тази седмица, че парламентът не може да спре Брекзит без сделка, обяви Даунинг стрийт. По време на пътуванията на премиера Джонсън до Германия и Франция той ще заяви на лидерите на тези две държави, че \"трябва да има ново споразумение, което да замени неуспешната сделка\", но ако такова не може да бъде постигнато, Великобритания е готова да напусне ЕС на 31 октомври без споразумение. Въпреки това от Даунинг стрийт поясниха, че очакват да има \"много кратко обсъждане\" на темата Брекзит по време на посещението на Борис Джонсън в Берлин в сряда и Париж в четвъртък, тъй като други теми ще бъдат в центъра на вниманието. Очаква се дискусиите за Брекзит да се водят в рамките на следващата среща на върха на Г-7 в Биариц, Франция, през следващия уикенд, като ще се обсъждат теми като търговия, външна политика, сигурност и околна среда. Въпреки настояването на премиера, че напускането на ЕС без споразумение все още е опция, дебатът във Великобритания продължава да се разраства кой може да стане премиер в случай на успешен вот на недоверие срещу правителството, за да се предотврати напускане на Европейския съюз без сделка. Великобритания може да се сблъска с недостиг на храни, медикаменти и горива при напускане на ЕС по \"твърдия\" вариант или без сделка за бъдещите условия на сътрудничество между страните. Това гласи правителствен доклад, за който съобщи \"Сънди таймс\". Докладът не е секретен и е в открит достъп. Според оценките в него британското общество и бизнесът не са готови да се справят с последиците от напускането на ЕС без договорености със страните от общността. \"Този проект няма за цел да сплашва, в него се дава възможно най-реалистичната оценка с какво ще се сблъска обществото при Брекзит без сделка\", твърди високопоставен източник в правителството. В доклада се описва какво ще се случи при връщането към \"твърда\" граница с Ирландия, което може да доведе до протести, блокиране на пътищата и преминаване към \"решителни действия\" в отношенията между страните. Проблемите със забавянето на транспорта по границата на Великобритания неизбежно ще доведат до прекъсвания в доставките на горива в Лондон и Югоизточна Англия. Митническите проблеми пък при преминаването на Ла Манша могат да засегнат доставките на медикаменти заради удължаване на срока за преминаване през границата, това ще доведе и до общо поскъпване на услугите в сферата на социалното осигуряване. Брекзит без сделка ще засегне и доставките на хранителни стоки, което ще повлече увеличаване на цените на храните и, без съмнение, ще се отрази върху най-уязвимите слоеве от населението, пише вестникът. Неизбежното начало на протестите по цялата територия на Обединеното кралство ще наложи мобилизация на допълнителни сили на реда и сигурността. В подготвения от правителството отчет се отбелязва, че митата върху вноса на горива ще доведат до закриването на два нефтопреработвателни завода, а значи до ликвидирането на 2000 работни места, масови протестни акции и проблемите на снабдяването с горива. Британската общественост решително отхвърля заплахата на премиера Борис Джонсън за излизане на Великобритания от Европейския съюз без споразумение, подривайки претенцията му, че има мандат за предприемане на драматичната стъпка. Това показа ново социологическо проучване, проведено за в. \"Индипендънт\". Само 34% от гласоподавателите искат премиерът да осъществи Брекзит без споразумение на 31 октомври, ако е необходимо, докато 49% го призовават или да отложи, или изцяло да отмени Брекзит, или да проведе нов референдум по темата.", "date": "2019.08.19", "title": "Британците не са съгласни  на Брекзит без сделка"}
{"url": "https://duma.bg/snimkite-ot-plazha-drazneli-drugite-n197993", "text": "Снимките, които плажуващите качват в социалните мрежи, дразнят техните познати и приятели, съобщи \"Дарик нюз\" като цитира чуждестранна анкета.   73% от анкетираните от застрахователна компания \"Метро\" са казали, че мразят да гледат чужди снимки от почивка в интернет. Въпреки това 77% от хората качват такива снимки в профилите си във фейсбук, сочи публикацията. Всеки пети го прави, за да покаже къде е бил, но една десета искат да накарат другите да им завиждат.  Според анкетата най-непопулярните снимки са тези на краката на плажа.", "date": "2019.08.19", "title": "Снимките от плажа дразнели другите "}
{"url": "https://duma.bg/ada-tepe-rudarstvo-na-3500-godini-n198004", "text": "Не съм срещала често археолог да е доволен от инвеститора на обекта, на който прави спасителни разкопки. На 23 август ще бъде открит рудникът на Ада тепе до Крумовград, разработен от \"Дънди прешъс металс\" с обща инвестиция от около 160 млн. долара. По закон фирмата строител е длъжна да финансира археологическото проучване на терена. Разпространеното мнение е, че тя се опитва по-бързо да осъществи проекта си и да печели, което не се харесва на археолозите, които пък целят да извлекат от обекта максимална научна информация. Как в случая се е осъществило това сложно взаимодействие разказва доц. Христо Попов, директор на Националния археологически институт с музей (НАИМ) на БАН, чиято професионална съдба е свързана вече 15 години с Ада тепе. - Началото на историята е преди близо 20 години, когато през 2000-2001 г. фирмата започва дейности по регистрацията. Източните Родопи са част от регион, който е много богат на залежи на злато и сребро и това се е знаело още в древността. През 2001 г. колегата доц. Георги Нехризов започна проучване на светилище в най-високите части на върха и се оказва, че там има материали от най-различни епохи в широк времеви диапазон, между 1000-1500 години. През 2005 г. се завърнах от специализация по археометалургия в Германия и той ме покани да работя на обекта. Оттогава съм свързан с проучванията на Ада тепе и те станаха моя кауза. До този момент в археологическата наука се знаеше, че добиването на злато в района, не чрез промиване на вода от реките, а в рудници - на Тасос, островите на Егейско море, при Драма и Кавала, започва от V-тV в. пр.Хр., т.е. в класическата елинистична епоха. Но при нас още с първите сондажи започнаха да излизат материали, които са поне с 1000 години по-ранни. Това до такава степен се различаваше от онова, което се знаеше и се изучаваше до момента, че започнах да се съмнявам дали сме прави. Тогава започна диалогът ни с \"Дънди прешъс\", имахме и един малък проект за теренни проучвания в Източните Родопи с финансиране от фондация \"Хумболдт\", на която съм бил стипендиант, и за 3-4 години получихме много добри резултати - на над 15 места регистрирахме добив на злато и сребро от времето на праисторията, та до Византия и късното средновековие. Мозайката се оказа много богата. Например на 20 км от Ада тепе, при с. Седефче, е имало огромен рудник, от който се е добивало злато във византийско време.            - Когато разбрахме, че резултатите са изключително важни от научна гледна точка, защото променят представите за хронологията на добива на злато и сребро в Европа, отстояхме нашата позиция пред фирмата, че е необходимо повече време за проучване и преценка какво може да се запази, какво може да се експонира. Всъщност това, което може да се покаже на място, е много малко, понеже за 3500 години не са се запазили много следи от къщите на миньорите, които са били с колова конструкция, измазани с глина. Но имаме много керамични фрагменти, част от които са доста интересни, те дават възможност да проследим и откъде са дошли - главно от Северна Тесалия, където се е изнасяло златото от Ада тепе. За тези години се убедих, че ръководителите на фирмата ни разбират, имат отношение към културното наследство, помагат ни и със средства, и с времето, което ни оставиха за проучване. Договорът ни с \"Дънди прешъс\" е до 2027 г., не знам да има друг толкова продължителен договор с инвеститор. През 2010-2013 г. работехме на обекта от март до декември, на моменти там е имало над 120 работници и 20-25 археолози. Мисля, че ако насреща имаше българска фирма, ние щяхме да бъдем прегазени. От \"Дънди прешъс\" държаха всичко да бъде направено по европейски, при пълно спазване на закона, макар че всичко това струваше и много време, и много пари. Ада тепе е обектът в България, финансиран с най-много средства от един инвеститор. А ние получихме много сериозен шанс да докажем, че сме прави в научните си изводи и че предоставеният ни ресурс е отработен по възможно най-добър начин. Направени са много интердисциплинарни изследвания, имаме над 140-150 радиокарбонни анализи от района - няма друг обект у нас с толкова датирания. Те доказват, че наистина става дума за добив в средата на второто хилядолетие преди Христа, преди 3500 години. Правим съответно и паралели с резултати в Северна Гърция, Турция, в Троя. Смея да твърдя, че това до голяма степен обогати науката със знания за бронзовата и за желязната епоха в общия исторически и културен контекст.   - Добив на злато и сребро на Ада тепе има отпреди Троянската война, някъде от края на ХVт в. пр.Хр., времето на Микена. Базовият материал от теренните проучвания е огромен, сега трябва да бъде обработен и публикуван, да бъде показан пред хората. Имаме проект за модерна експозиция в музея в Крумовград, работим много добре с кмета г-жа Мехмед, както и с музея в Кърджали.  - Тя бе класирана за 2017 г. на първо място в света по посещаемост на ден. След това показахме изложбата в разширен вариант и тук. От тези изложби излезе един богато илюстрован двуезичен каталог на български и английски, в 2000 екземпляра и финансиран също от \"Дънди прешъс\". В него авторите са 90, от които над 20 са чуждестранни учени. Това е друга особеност на проекта \"Ада тепе\" - в различно време в проучванията се включиха по свое желание няколко големи европейски научни институции, до 2016 г. участваха 8 български институции и 9 чуждестранни. Минната археология е много интересно направление, но у нас никой сериозно не се е занимавал с археологията на старите рудници. Ада тепе се използва като лаборатория, като школа за обучение на млади хора за минна археология. България би могла не по-малко от Испания и Гърция да покаже пред света своето културно-историческо богатство. ", "date": "2019.08.19", "title": " Ада тепе - рударство на 3500 години "}
{"url": "https://duma.bg/tolat-tragva-na-rachno-upravlenie-s-marshrutni-karti-n198016", "text": "Тол системата, чийто старт се планираше за 16 август, но беше отложен до 1 март 2020 г. ще тръгне тестово само с маршрутни карти. Новата свръхмодерна система все още не е напълно изградена. Предстои преоборудването на още 95 рамки с лазерни скенери и камери до 20 февруари 2020 г. Все още не са монтирани и всичките 100 сензора в пътното платно, които ще претеглят автомобилите в движение, т.нар. кантари. Въпреки това АПИ отчете, че тол системата е изградена на 100%. Председателят на АПИ Георги Терзийски прие в края на седмицата символичния ключ на електронната система за събиране на пътни такси на база изминато разстояние - тол, от изпълнителя на проекта австрийската \"Капш\". Георги Терзийски и изпълнителният директор на обединението от фирми \"Капш Трафик Солюшънс\" ДЗЗД Михаел Вебер размениха приемо-предавателните протоколи. С тях държавата приема тол системата с изградени 100 нови и 100 преоборудвани стационарни контролни точки. Въпреки че имаме \"най-модерната\" тол система в света, засега тя ще работи на ръчно управление. Това означава, че в тестовия период, поне засега, ще се ползва само маршрутна карта, без трекери и бордови устройства. При купуването на маршрутна карта ползвателят на републиканската пътна мрежа ще трябва да зададе начална и крайна точка на своя маршрут. Системата ще му предложи кратък или по-дълъг път. След като посочи избор, ще трябва да зададе и междинни точки, през които ще мине - най-малко две и най-много четири междинни точки, или общо най-много 6 точки. Системата автоматично ще изчисли дължимата сума и ще попита клиента за потвърждение на въведените параметри - на маршрута и на превозното средство (категория, емисионен клас, брой оси). Маршрутните карти ще са с валидност 24 часа и регистрираните потребители ще могат да си ги купят до 7 дни предварително, а нерегистрираните потребители - до 24 часа преди началото валидността. При непредвидени обстоятелства, например автомобилът се развали или пък има катастрофа, шофьорът няма право да промени маршрута и платената такса ще е за негова сметка, разясниха от АПИ. Не беше съобщено откога шофьорите ще могат да тестват системата с трекери и бордови устройства.", "date": "2019.08.19", "title": "Толът тръгва на ръчно управление с маршрутни карти"}
{"url": "https://duma.bg/pochina-aktorat-pitar-fonda-n197995", "text": "Питър Фонда почина на 79 години в имението си в Лос Анджелис от рак на белия дроб и дихателна недостатъчност, съобщи БГНЕС. Той е син на актьора Хенри Фонда, брат на актрисата Джейн Фонда и баща на актрисата Бриджит Фонда. Когато е на 11 години, погрешка се прострелва в стомаха, вследствие на което едва не умира. По-късно е близък с групата \"Бийтълс\". През 1968 г. става продуцент и участва заедно с Денис Хопър и Джак Никълсън във филма, който получава международна слава още с премиерата си през 1969 г. - \"Волният ездач\". Той изобрази възхода на хипи културата, осъждайки статуквото и приветствайки свободата. Питър Фонда въплъти тези ценности и ги популяризира сред цяло поколение. Независимото кино започва с \"Волният ездач\", написа актрисата Илияна Дъглас в туитър.  ", "date": "2019.08.19", "title": "Почина актьорът Питър Фонда"}
{"url": "https://duma.bg/hvarchila-otsvetiha-asparuhovskiya-plazh-n197994", "text": "Снимките от плажа дразнели КОР Огромни цветни хвърчила изпъстриха небето над варненския Аспаруховски плаж през последните два дни. Морската ни столица за седма поредна година стана домакин на Международния фестивал на хвърчилата, който традиционно се провежда всеки трети уикенд на август, съобщиха организаторите на страницата си във фейсбук. Сред тях са Клуб \"Асто – Въздушни чудеса\" с подкрепата на община Варна, чрез фонд \"Култура\". Тази година в събитието се включиха демонстратори и майстори на хвърчилата от пет държави – България, Турция, Хърватия, Естония и Украйна, а след Варна ще бъдат направени демонстрации на хвърчила и на плажа на Приморско (21 -22 август) и на плаж Велека в Синеморец (24–25 август). Така фестивалът ще продължи общо девет дни, уточняват организаторите. Фестивалът на хвърчилата във Варна е едно от емблематичните събития в морската столица, което привлича стотици жители и гости на града в разгара на лятото. Професионалните клубове показаха най-новите си творения, включително и такима за децата - обемни модели на различни животни – мече, тигър, октопод, калинки и много други.  Всяко издание на фестивала отправя различни послания както рекламни, така и обществено значими, като например такива, свързани с чистотата на околната среда, опазването на застрашени видове птици и природата като цяло. Тази година гости на фестивала са активисти от WWF – България. Тъй като мотото на Международния фестивал на хвърчилата - Варна 2019 е \"Не на пластмасовите отпадъци!“, предоставяната питейна вода на всички гости на фестивала е без опаковка за еднократна употреба. ", "date": "2019.08.19", "title": "Хвърчила оцветиха Аспаруховския плаж"}
{"url": "https://duma.bg/kamikadze-okarvavi-kabul-n198011", "text": "Най-малко 63 души са убити, а 182 са ранени при взрив на сватбено тържество в столицата на Афганистан, съобщиха местните власти, цитирани от АФП. \"Сред ранените има жени и деца\", заяви говорителят на Министерството на вътрешните работи Нарсат Рахими часове, след мощната експлозия. По-рано Министерството на вътрешните работи на Афганистан съобщи, че експлозията е станала в събота в 22,40 часа местно време в една от сватбените зали на хотел в Кабул. Според очевидци по това време десетки хора са били на тържеството. Очевидец заяви, че на тържеството са били поканени около 1200 души. \"Има толкова много умрели и ранени\", каза Ахмад Омид, присъствал на сватбата. Друг очевидец каза, че взривът избухнал близо до сцената, където били музикантите, а всички хора, намирали се там, включително деца, са загинали. Говорител на афганистанския президент Ашраф Гани каза, че е \"съсипан от новината за самоубийственото нападение в сватбена зала в Кабул\". \"Отвратително престъпление срещу нашия народ; как е възможно да тренираш човек и да му кажеш да отиде и да се взриви на сватба?!!\", заяви Седик Седики в туитър. Радикалното религиозно движение \"Талибани\", което стои зад повечето бомбени атентати, отрече да е замесено в кървавото престъпление. Ислямски сунитски бойци, включително от талибаните и групировката \"Ислямска държава\", многократно са нападали хора от шиитските малцинства в Афганистан и съседен Пакистан, припомнят агенциите. Експлозията идва, точно когато се очаква САЩ и талибаните да сключат споразумение, което ще позволи американските войски да започнат да напускат Афганистан в замяна на различни гаранции за сигурност от талибаните. Това е 17-ят терористичен акт в Кабул от началото на 2019 г. При предишните 16 нападения бяха убити най-малко 113 души, пострадаха над 700. Агенция ДПА обаче отбелязва, че Кабул обикновено занижава броя на жертвите в официалните данни за терористичните актове. Междувременно най-малко девет души загинаха след взривяването на бомба по пътя на микробус в северната провинция Балх, съобщи китайската агенция Синхуа. Всички загинали са цивилни. Нито една от екстремистките групи в района не е поела отговорност за атентата.", "date": "2019.08.19", "title": "Камикадзе окървави  Кабул"}
{"url": "https://duma.bg/izlozhba-keramika-v-zala-rayko-aleksiev-n197996", "text": "Фестивал на съвременната българска керамика организира СБХ в зала \"Райко Алексиев\" на ул. \"Раковски\" 125 от 4 до 27 септември. Откриването е на 4 септември от 18 ч. Фестивалът на съвременната българска керамика е ежегодна изложба, която представя оригинални творби на български художници, създадени през последните три години, и е отворен за всички артисти, работещи с керамични материали. В тазгодишното му издание участват 39 автори от различни поколения. Експозицията показва многообразие от стилове и техники. Наред с артистичните скулптурни творби са подредени и изящни утилитарни предмети за всекидневието. В рамките на фестивала специално представена ще бъде известната керамичка Антонина Конзова (р. 1939 г.).", "date": "2019.08.19", "title": "Изложба керамика в зала \"Райко Алексиев\""}
{"url": "https://duma.bg/indiya-otnovo-blokira-kashmir-n198010", "text": "Индийските власти възстановиха ограниченията за придвижване в Шринагар, главния град на Кашмир, след сблъсъци между полицията и местни жители през нощта в събота, при които бяха ранени десетки. През уикенда в Кашмир имаше серия от протести срещу решението на Делхи от 5 август за ограничаване на автономията на индийския щат Джаму и Кашмир. Протестите последваха започналото в събота сутринта облекчаване на ограниченията за движение. Според местните власти най-малко 24 души са били приети в болници с рани от сачми след сблъсъци в старата част на Шринагар. Индийски военни използваха сълзотворен газ, гранати с лютив газ и сачми, за да разпръснат протестиращите. До престрелка между индийски и пакистански войници се е стигнало на границата между индийската и пакистанската част на Кашмир, съобщи \"Свободна Европа\". Представител на индийското правителство определи станалото като \"тежки сблъсъци\". Според непотвърдена информация един индийски войник е убит.", "date": "2019.08.19", "title": "Индия отново блокира Кашмир"}
{"url": "https://duma.bg/97-rast-na-barzite-krediti-na-godishna-baza-n198015", "text": "Компаниите, които отпускат т.нар. \"бързи кредити\", през второто тримесечие на тази година отчитат ръст на кредитирането, показва банковата статистика. До март, в продължение на една година, имаше забавяне на вземанията на дружествата, специализирани в кредитиране, пише investor.bg. Преди това - от края на март 2016 г., в продължение на 12 поредни тримесечия, кредитирането на небанковите дружества непрекъснато растеше. Предварителните данни на БНБ показват, че в края на юни вземанията на компаниите са за 2,664 млрд. лв., като година преди това възлизаха на 2,429 млрд. лв. Увеличението на годишна база е с 9,7% (235,3 млн. лв.) и с 5,7% (143,7 млн. лв.) на тримесечна. В централната банка отчитат, че върху вземанията по кредити оказват влияние и нетните продажби на заеми от дружествата, които за последните дванадесет месеца са в размер на 92,1 млн. лева. На годишна база продадените кредити са за 100,6 млн. лв., а закупените - 8,4 млн. лв. Сред отпуснатите кредити преобладават тези над пет години, които са 1,201 млрд. лв. в края на юни, като за една година растат с 18,7% (189,4 млн. лв.) и с 5,7% (64,4 млн. лв.) в сравнение с края на първото тримесечие.  Вземанията по кредити с матуритет над 1 до 5 години са 675,7 млн. лева и отбелязват годишен ръст от 7,3% (46,2 млн.лв.) и тримесечен с 4,8% (31 млн. лв.). Договорите на кредити с матуритет до 1 година са за 589,2 млн. лв. в края на юни, като се увеличават с 15,5% (7,9 млн.лв.) за една година и с 9,3% (50,4 млн. лв.) в сравнение с края на първото тримесечие на тази година. Към края на юни размерът на необслужваните кредити е 198,9 млн. лева, като намаляват с 28,5% (79,2 млн. лева) в сравнение с края на юни 2018 г. и с 1% (2 млн. лева) спрямо края на март тази година.", "date": "2019.08.19", "title": "9,7% ръст на бързите кредити на годишна база"}
{"url": "https://duma.bg/bansko-opera-fest-otbelyazva-yubiley-n197999", "text": "Оперният фестивал в Банско отбелязва своята десета годишнина с богата програма, насочена към почитателите на класическата музика. Събитието, организирано от община Банско, Кемпински хотел гранд Арена и \"Монте мюзик\", събира хиляди гости в курортното градче, а интересът към него непрекъснато нараства, научи ДУМА от Йоана Иванова, пиар и артистичен мениджър в \"Монте мюзик\". Откриването на юбилейното издание е поверено на Софийската филхармония и детската музикално-образователна програма \"Фортисимо фамилия\", които представят \"Вивалди и Малкия Ото\". Приключенията на Малкия Ото този път ще го отведат във Венеция и ще го срещнат с творчеството на един от най-ярките композитори на бароковата епоха Антонио Вивалди. За целта специално са поканени артистите Герасим Георгиев-Геро, който се превъплъщава в Малкия Ото, и Юлиан Вергов в ролята на Вивалди. Софийската филхармония ще изсвири подбраните за концерта произведения на венецианския композитор, а със солови изпълнения ще се включи цигуларят Павел Златаров. Концертът \"Вивалди и Малкия Ото\" ще се състои на 22 август от 19 ч.  \"Набуко\" - операта, превърнала Верди в най-големия оперен композитор на всички времена, е постановката, която Държавната опера във Варна представя на 23 август от 20.30 ч. \"Хорът на евреите\" в \"Набуко\" е една от емблемите във Вердиевото творчество, придобила собствен живот. В образа на Вавилонския цар Навухдоносор (Набуко) ще доминира баритонът Пламен Димитров, солист с международна кариера. В ролята на Абигаил ще се превъплъти успешното сопрано Димитринка Райчева, за която тази партия е една от коронните в репертоара й. Останалите главни персонажи изграждат с професионално майсторство Пламен Долапчиев - Измаел, Гео Чобанов - Закария, Силвия Ангелова - Фенена, Петър Петров - Върховния жрец, Христо Ганевски - Абдало, и Мария Павлова - Анна. Мариан Бачев, Десислава Николова и Лилия Илиева са главните действащи лица в хитовия мюзикъл \"Чикаго\", който ще бъде представен в закриващата фестивална вечер. В събота, на 24 август, от 20 ч. зрителите ще се насладят на мюзикъла, създаден по мотиви от пиесата \"Чикаго\" на Морис Далас Уаткинск. Музиката е на Джон Кандър, а либретото на Фред Еб и Боб Фос. Режисьорът Борис Панкин стои зад продукцията на Варненската опера. Хореографка е Анастасия Неделчева, дирижира Страцимир Павлов. Входът за фестивала е свободен, а мястото е площад \"Никола Вапцаров\".", "date": "2019.08.19", "title": "Банско опера фест отбелязва юбилей "}
{"url": "https://duma.bg/blagotvoritelno-sabitie-v-galeriya-kontrast-n197997", "text": "Галерия \"Контраст\" и Веси Гекова канят на арт-фешън шоуто \"EDEN\" днес, 19 август, от 19 ч. На събитието авторката ще представи произведения от бохемски кристал за интериора и дизайнерски сребърни бижута с кристали. Гост е Ренета Кирилова с авторски фотографии, както и модели на модната марка \"FEDE fashion studio\". Събитието е благотворително и събраните средства ще бъдат дарени за процедури инвитро на фондация \"Искам бебе\". Столичният арт салон е на ул. \"Цар Самуил\" 49.", "date": "2019.08.19", "title": " Благотворително събитие в галерия \"Контраст\""}
{"url": "https://duma.bg/vsyaka-alternativa-e-po-dobra-ot-upravlenieto-na-gerb-n198002", "text": "В последните дни в усилията си да избяга от чумата, от пробива в данните на НАП, избора на главен прокурор и куп други неприятни за управлението му теми, премиерът Борисов заговори за икономиката. Като огромен успех за българската икономика той представи растежа от 3,3%, ниската безработица от 4,2%, както и още няколко показатели, които вече са съвсем извадени от контекста и казани на принципа \"едно към гьотере\". Разбира се, може да има всякакви гледни точки. Оптимистът вижда чашата наполовина пълна, а песимистът - наполовина празна. Но има няколко гледни точки към \"оптимистичните\" премиерски данни, които будят по-особена тревога. Няма да сравняваме Борисовите икономически резултати с тези на Китай или примерно на съседна Турция. Особено за Китай е напълно нормално икономиката да расте между 3 и 4 пъти по-бързо от нашата - все пак там управляват комунисти. За Борисов и правителството на ГЕРБ обаче е достатъчно неприятно сравнението с неговите предшественици, от които той толкова много се оплаква.  Нека започнем с многократно повтаряния от него икономически ръст от 3,3% процента между 2009 и 2019 г. По данни на същата статистика Борисов в нито една от годините на своето управление не е постигнал по-висок икономически растеж. Никога не е стигал до 4%. И тримата му предшественици за десетилетието преди герберския застой - между 2001 и 2009 г., никога не са сваляли икономическия ръст на България под 4%. Костов, Сакскобургготски и Станишев не просто са управлявали икономиката по-добре от Борисов, но нещо повече - тяхното най-ниско дъно е по-високо от неговия най-висок таван. Вероятно има резон оправданието с кризата през 2009 г., но оттогава мина десетилетие, а Борисов се оказа неспособен да възстанови предишните темпове на растеж. Той не може и да мечтае за 6% ръст, постигани при Станишев, но не може да стигне дори 4-те процента от последната година на Иван Костов. Би следвало  но в България при неговото управление всяка наглост е възможна. Още по-манипулативна е тезата му за ниската безработица на България и за високия коефициент на заетост, по тези показатели истината се открива с доста по-внимателно четене на данните. Да, безработицата е много ниска и коефициентът на заетост е висок. Когато обаче се видят цифрите и конкретният брой на заетите, се оказва, че в България и в момента работят по-малко хора в сравнение с най-силните години 2007 и 2008, и дори с първите тримесечия на 2009 г. преди идването на Борисов на власт. Казано по друг начин - намаляването на безработицата при десетилетното герберско управление не се дължи на нищо друго, освен на намаляването на хората, които живеят в България. Едни хора не са си намерили работа при управлението на Борисов - те просто са се изнесли от страната. Тук по естествен начин стигаме до най-драматичната част от статистиката, която медиите по-рядко цитират, а Борисов се прави, че тя не съществува - статистиката за демографските процеси в страната. Отново сравнението с тримата бивши управници - Костов, Сакскобургготски и Станишев, е убийствена за Борисов. За десетилетието между 2001 и 2009 г. раждаемостта в България постоянно се увеличава. За следващите 10 години - при Борисов, същата раждаемост неизменно намалява, като единствено изключение е годината 2014-а, когато управлява Орешарски и случайно или не, в България се раждат 2 хиляди деца повече. При кабинета \"Борисов 2\" цифрите отново тръгват рязко надолу и за 2018 г. имаме раждаемост,  Няма смисъл да добавяме данните за това колко сме застаряващи, как сме най-бързо изчезващата нация в света и други подобни класации, в които изпреварваме всички други държави. Но в светлината на новия държавен заем за 8 изтребителя, които платихме сега, но не се знае кога ще получим, може би няма да е зле да кажем нещо и за държавния дълг. Отново тримата предишни злополучни и неуспешни премиери - Костов, Сакскобургготски и Станишев, неизменно намаляваха държавния дълг. Всъщност това намаляване започва още от Виденов. През 2009 г. държавният дълг на България е едва 9 милиарда лева. Едно десетилетие по-късно след мъдрото управление на държавника от Банкя цифрите вече варират между 24 и 26 милиарда лева дълг. Борисов успя за десетилетие да  За парите, с които сме задлъжнели - някъде около 15 милиарда лева, България можеше да построи АЕЦ \"Белене\", магистралите \"Хемус\", \"Черно море\" и \"Струма\", тунелите под Шипка и Петрохан едновременно. Вместо това ние наблюдаваме постоянни ремонти на ремонтирани съвсем наскоро пътища и още по-тежки проблеми с трафика в сравнение с преди 10 години. И нито един реализиран енергиен проект. Вероятно могат да се напишат много дебели книги за последните 10 загубени години, за пропуснатите възможности, за допуснатата корупция, за ограбването на хората и държавата. Но времето не може да се върне назад. Струва си да се направи и задълбочен анализ за това как точно най-некадърният министър-председател на държавата ни се оказва най-високо оценен от избирателите. Време за това ще има. Все по-дефицитно става обаче времето за другото - за промяната, която е критично важно да се случи на местно и национално ниво. България няма човешките, социалните и икономическите ресурси да продължи още дълго това десетилетно свободно падане. От всеки от нас зависи да го спрем. И нека другия път, когато някой тръгне да обяснява, че няма алтернатива, да се вгледа в същите тези цифри от статистиката. Те не просто казват, а направо крещят, че всяка алтернатива е по-добра от управлението на Борисов и ГЕРБ.", "date": "2019.08.19", "title": "Всяка алтернатива е по-добра от управлението на ГЕРБ"}
{"url": "https://duma.bg/sofiya-film-fest-otnovo-gostuva-v-samokov-n197998", "text": "Киноманите в Самоков ще гледат три специално подбрани филма днес и утре, 19 и 20 август, на сцената в туристическата градина (до входа на стадион \"Искър\"). Входът е свободен.  Програмата започва тази вечер в 20.30 ч. с едно от най-забавните български заглавия - \"Миграцията на паламуда\" на Людмил Тодоров. Филмът разказва за двама бащи и техните синoве, които се борят с трудния живот на село. Начините им за оцеляване са парадоксални и много комични. Когато в края на филма те стигат точно там, откъдето са тръгнали, а именно - доникъде, вместо с униние, се изпълват с упование и сила, защото са заедно, защото се подкрепят и обичат. \"Миграцията на паламуда\" прави хумористичен, но точен портрет на съвременна България. Оператор е Рали Ралчев, ролите са поверени на Христо Мутафчиев, Стефан Вълдобрев, Владимир Зомбори, Никола Стоянов, Велко Кънев, Ицхак Финци, Гергана Стоянова. Филмът \"Ангелският дял\" на британската легенда Кен Лоуч, получил Наградата на журито в Кан преди няколко години, ще бъде излъчен от 22 ч. Роби се промъква в родилното отделение при приятелката си Леони, за да прегърне новородения си син. В този вълнуващ момент Роби си обещава синът му никога да не изпита трудния живот, който той е имал. Последната прожекция е утре от 21 ч. Киноманите ще имат среща с историята на режисьора Станислав Тодоров-Роги, по сценарий на Теодора Маркова, Георги Иванов, Невена Кертова и Тео Чепилов - българския филм \"Дъвка за балончета\". Калин е рекламист, отегчен от живота. Биляна е авантюристка, която не знае какво иска. Като деца двамата са част от банда, която попада в различно приключение. Съвсем по детски те си обещават да се оженят, но обстоятелствата ги разделят. Двамата се срещат случайно 25 години по-късно.  \"София филм фест - Самоков\" се осъществява  съвместно с община Самоков и с подкрепата на веригата киносалони \"Europa Cinemas\", научи ДУМА от Светлана Дамянова от \"Арт фест\".", "date": "2019.08.19", "title": "\"София филм фест\" отново гостува в Самоков "}
{"url": "https://duma.bg/datata-n198000", "text": "СВЕТОВЕН ХУМАНИТАРЕН ДЕН. Обявен е през 2009 г. от Общото събрание на ООН. Поводът е да се почете паметта на 22-ма служители на световната организация, загинали по време на хуманитарна акция при бомбена експлозия в Багдад. На този ден Международната федерация на Червения кръст и на Червения полумесец, ООН, международни и неправителствени организации отдават почит и признание към хуманитарната дейност, оказвана всекидневно от хилядите техни доброволци и служители по цял свят в името на подобряване на здравето и опазване на живота на най-уязвимите хора. ДЕН НА ГРАД КУЛА. Обявен е с решение на Общинския съвет през 1919 г. Поводът е откриването на този ден на традиционното изложение - панаир на селскостопански стоки, започнало през 1916 г., прекъснато по време на Първата световна война и възстановено през 1919 г. Оттогава всяка година около тази дата се открива и панаир, на който се представят постиженията в селското стопанство и търговията. 1662 - УМИРА БЛЕЗ ПАСКАЛ, ФРЕНСКИ МАТЕМАТИК, ФИЗИК И ФИЛОСОФ (Р. 1623 Г.). Признат за един от основоположниците на теорията на вероятностите съвместно с Пиер Ферма, и на хидростатиката заедно с Галилео Галилей и Симон Стевин. На Паскал е кръстена мерната единица за налягане. През 1642 г. конструира изчислителна машина за две аритметични операции, с което се приема за конструктор на първия цифров калкулатор. Известни са неговите религиозни и теософски възгледи, които събира в трактати, мисли и писма, оказали съществено влияние върху писатели като Ларошфуко, Лафайет, Киркегор, Достоевски, Борхес и др. 1936 - УМИРА ФЕДЕРИКО ГАРСИЯ ЛОРКА, ИСПАНСКИ ПОЕТ И ДРАМАТУРГ (Р. 1898 Г.). Емблематична фигура на поколението от 1927 г., убит е от националистите в началото на Испанската гражданска война. Режимът на Франко поставя произведенията на Лорка под забрана, която е смекчена през 1953 г., когато са издадени силно цензурирани \"Събрани съчинения\". Едва след смъртта на Франко през 1975 г. става възможно животът и смъртта на поета да бъдат публично обсъждани в Испания. Днес паметта на Лорка е отбелязана с централно разположена статуя на мадридския пл. \"Санта Ана\" (на снимката). 1960 - ИЗВЪРШЕН Е ПЪРВИ УСПЕШЕН ПОЛЕТ С ЖИВИ СЪЩЕСТВА В КОСМОСА. На тази дата е изстреляна съветската космическа ракета \"Спутник-5\" с кучетата Белка и Стрелка, 40 мишки, 2 плъха и растения на борда. Полетът продължава около 27 ч, през които изкуственият спътник извършва 17 пълни обиколки на Земята. Това е петият космически апарат от серията \"Спутник\" и първият, който връща живи същества от Космоса. Първият опит е на 3 ноември 1957 г. с кучето Лайка, но ракетата носител не се връща на Земята.", "date": "2019.08.19", "title": "Датата"}
{"url": "https://duma.bg/zashto-se-otkazvame-ot-sebe-si-n198003", "text": "Преди дни нашите комшии от Северна Македония ни удариха поредния шамар. След гръмките изявления на българския министър-председател, че ние безрезервно подкрепяме Северна Македония за влизането й в НАТО и ЕС и че до м. октомври т.г. ще имаме обща позиция за Гоце Делчев, последва студеният душ от Скопие. След като си оплетоха кошницата, постигнаха своето в подписания Договор за добросъседство, съседите, разбира, се отиват в отпуск. Тази постъпка от тяхна страна разкрива и истинските им намерения. Последствията от този договор ще са фатални за България. Борбите на няколко поколения българи за обединение на България безотговорно бяха пропилени от хора, които не милеят за България.  В последните дни българският революционер Гоце Делчев  В Скопие, след като с половин уста признаха българската му идентичност, сега се опитват да докажат, че се бил борил за създаване на държавата Македония! Не ги интересуват фактите, които всеки непредубеден човек може да констатира. Гоце Делчев е роден в Кукуш, тогава в Османската империя, днес Килкис. Завършва българско униатско начално училище, а след това - българска екзархийска прогимназия в родния си град, след което продължава образованието си в Солунската българска мъжка гимназия \"Св.св. Кирил и Методий\", където създава таен революционен кръжок заедно с Даме Груев, Гьорче Петров и Борис Сарафов. През 1891 г. постъпва във Военното училище в София, но заради участието му в социалистически кръжок е изключен само месец преди дипломирането си. В резултат той решава да се бори за свободата на останалата под турско област Македония, като за изграждането на революционна организация смята да използва вече изградената образователна мрежа на Българската екзархия. През лятото на 1896 г. участва в работата на Солунския конгрес на ВМОРО и заедно с Гьорче Петров изработва програмата и устава на Българските македоно-одрински революционни комитети. От есента на 1896 г. той става учител в Банско, където работи два месеца и успява да изгради широка организационна мрежа от комитети в пограничните райони на Разложко и Горноджумалийско, като достига и до Неврокопско. След това става задграничен представител на организацията в София. Като такъв участва в заседанията на Върховния македоно-одрински комитет. Същевременно като главен четнически инспектор и с помощта на български офицери създава четническия институт на ВМОРО в Княжество България, който започва да изпраща подготвени четници и войводи във вътрешността на Македония и изиграва основна роля в масовизирането на движението. Полага големи усилия и за снабдяването на организацията с оръжие и пари.  През март 1903 г. четата на Гоце Делчев взривява моста на река Ангиста на железопътната линия Солун - Одрин. В началото на май същата година, на път за среща с водителите на Серски революционен окръг, четата му попада в обкръжение в село Баница, Серско. Потерята, командвана от майор Хюсеин Тефиков, който е съвипускник на Гоце Делчев, през нощта на 3 срещу 4 май блокира селото по сигнал, че там нощуват комити. Гоце Делчев решава да изведе четниците от селото, но опитът пропада. Битката край село Баница завършва със смъртта на Гоце Делчев и Димитър Гущанов, другите успяват да избягат. Във връзка с тази битка ето какво пише лондонският кореспондент на \"Таймс\" през м. май 1903 г.: \"Виенският кореспондент на \"Таймс\" съобщава, че смъртта на българския революционен лидер Делчев се счита за голяма загуба за въстаническото движение. Той е смятан за истинския водач на известната организация. Делчев организира залавянето на американската мисионерка г-ца Стоун, вероятно с цел получаването на средства от организацията\". Надяваме се, че в Скопие няма да посмеят да коригират и тази кореспонденция. И още за земите в сегашна Северна Македония. Нека да прочетем какво пише в руския  \"Енциклопедичен речник от 1891 г.\" -  в което по-дълго се задържа династията на Шишмановците, просъществува във времето на по-продължителен период. В него са влизали територии от Македония, Албания, Северен Епир, Тесалия, долината на река Морава и териториите между Видин и София. Столица на Западна България при основателите на династията на Шишмановците е била Средец (София), след това Воден, а най-накрая Самуил я премества в Охрид. Четиридесетгодишното царуване на Самуил е отбелязано с постоянни войни с Византия. Той умира от мъка след тежкото поражение, което е нанесено на войските му при планината Беласица от император Василий II, наречен Българоубиец. Василий ослепил 15 хиляди пленени българи и в такъв вид ги изпратил на Самуил. Българският цар при вида на своите войници с извадени очи паднал на земята и след два дни умрял, неможейки да преживее този удар\". Голямата руска енциклопедия отбелязва следното за българите в Македония и Одринско: \"За българското население в турските предели гордост и знаме все още е екзархията. Екзархист е равносилно на това да се признаеш за българин, а патриархист - за грък, или (в последно време) за сърбин. Броят на екзархистите към момента е 130 127, а броят на патриархистите - 46 449\". Очертани са и областите, в които се е говорил нашият език - \"Българският език принадлежи към югоизточната група на славянските езици. Неговата област на ползване на север се ограничава от р. Дунав, на запад от Сърбия и Албания, на юг и югоизток - от областите, където се говори гръцки език. На югозапад и югоизток гранични точки на ареала на българския език се явяват Охридското езеро, Косово, Солун и Адрианопол. Освен това и в Русия има български колонии: на юг Бесарабия и северозападно от Азовско море\". Особено внимание заслужават резултатите от изследванията на руските учени в югоизточната част на Балканския полуостров от края на ХIХ и началото на ХХ век. \"Понастоящем под \"Македония\" се разбира сегашният вилает Солун и южният вилает Монастир. Южно от тази област, до самия Солун, областта се населява от гърци. На север от тях разпръснато живеят османски турци и главно славяни. Последните Затова по-голямата част от изследователите ги отнасят към нашия етнос. Други обаче ги определят за сърби. Води се вражда между българската и сръбската партия, при което голяма част от населението не се смята за сърби, както това му се иска на председателя на сръбската партия господин Ганчович, защото те явно се смятат за българи.\" Това са само няколко епизода от изследванията, изясняващи етническата карта на югозападната част на Балканския полуостров, която днес попада в територията на Северна Македония. Изводите от тях са, че нашите предци с достойнство са защитавали своята българска идентичност именно по македонските земи. \"Титаните\" на съвременната ни дипломация трябва да си вземат поука как се защитават националните интереси.  Нас непрекъснато ни натискат  за да угодим на чужди интереси. Все още не е изсъхнало мастилото от Споразумението за добросъседство с нашите приятели от Скопие, а те вече правят опити да го ревизират. Оказа се, че Илинденско-Преображенското въстание е само Илинденско! С една дума: за тях Илинден, за нас Преображение.  Що се отнася до членовете на българската част от Смесената комисия, то по всяка вероятност те са много добри историци между дипломатите. Но когато трябва да се защитават интересите на България, в тази комисия трябва да се включат историци от ранга на акад. Г. Марков, акад. К. Косев, проф. А. Пантев и още учени от БАН, Софийския университет \"Св. Климент Охридски\" и редица други научни институти. Съдбата на България, за която са се борили няколко поколения българи, трябва да се защитава от достойни и компетентни хора. И накрая нека отново да припомним забележителните и проницателни думи на Гоце Делчев от писмо до неговия приятел Никола Малешевски:  \"Отцепленията и разцепленията никак да не ни плашат. Действително жалко е, но що можем, когато си сме българи и всички страдаме от една обща болест! Ако тая болест не съществуваше в нашите прадеди, от които е наследство и в нас, немаше да попаднат под грозния скиптър на турските султани\"... За съжаление тези думи са изключително актуални и днес. Обезверената ни и изстрадала Родина е подложена на непрекъснат натиск отвън и отвътре, за да се откаже от историческото си минало, от ценностите на българщината, които са ни крепили през вековете и са ни съхранили като нация, като народ. Ето защо се нуждаем от държавници, които милеят за България и които биха дали всички свои сили и умения, за да се съхрани и през идните векове страната ни.", "date": "2019.08.19", "title": "Защо се отказваме от себе си "}
{"url": "https://duma.bg/gorchivo!-n197990", "text": "Отговорният секретар на ДУМА Ивайло Гиздов каза \"Да\" на дългогодишната си приятелка Кристин. Влюбените, придружени от сина си Александър, сключиха брак на китна церемония на брега на морето в курорта Лозенец. Пожелаваме на младото семейство Гиздови здраве, любов, безброй поводи за радост и пълна къща...", "date": "2019.08.19", "title": "Горчиво!"}
{"url": "https://duma.bg/kamburov-s-222-i-gol-n197987", "text": "Мартин Камбуров вкара гол №222 в първенството. 38-годишният нападател поведе Берое към успеха над Ботев Пд с 2:0 в мач от VI кръг. Бившият национал беше точен в 53-ата мин. от дузпа, която беше отсъдена за нарушение на Костадин Ничев срещу Иван Минчев. Главният съдия Стефан Апостолов даже вдигна втори жълт картон на опитния бранител и го изгони. \"Канарите\" бяха довършени от Иван Минчев (83), който прониза Георги Аргилашки от пряк свободен удар. За Камбуров това е трето попадение този сезон. Във вечната ранглиста той е на второ място, като изостава само от легендата Петър Жеков с 253. Свиленградчанинът обаче е играл 4 години зад граница, където е забил 38 гола с екипите на арабския Ал Ахли (11) и китайския Далиен (27). Жеков е вкарвал само за Берое и ЦСКА. \"През целия мач държахме повече топката. Ботев мина три пъти центъра. Липсваше ни по-ранният гол. След това с десет човека беше по-лесно. Всички се раздадохме, целият отбор се стара. Поддържаме нивото след победата над Левски (3:1). Тази година имаме стойностен отбор, който трябва да се бори за по-предно класиране. Винаги, когато вкараш на Ботев, е по-голяма тръпка. Все пак съм легенда на Локо Пд, но не деля съперниците\", каза Камбуров.", "date": "2019.08.19", "title": "Камбуров с 222-и гол"}
{"url": "https://duma.bg/vyarno-s-originala-n198001", "text": "Най-после, разгеле. Дочакахме отново исторически промени. Тази есен за първи път в учебниците по история на десетокласниците ще се отдели нужното място за престъпния комунистически период. Вече няма да е само един урок, а в цял раздел ще се втълпява на новото поколение, че годините от 1944-та до 1989-а са мракобеснически и престъпни. Това става благодарение и вследствие на породилото се обществено недоволство и напрежение при подготовката на новите учебници... А даже и поименно можем да  изредим \"масовото\" недоволство и напрежение, създадено от псевдоисторици като Христо Христов и Евелина Келбечева, към тях естествено могат да се прибавят още специалист като Александър Йорданов, вече евродепутат от квотата на ГЕРБ, съветският възпитаник Иво Инджев, бившият български посланик в Русия Илиян Василев, напоследък - и историкът Даниел Вачков, а може би още няколко души - всичките на брой колкото пръстите на двете ни ръце ... Но подрастващите наистина трябва да научат и за престъпните последици от комунистическия режим, от наличието и присъствието на СИВ, на Варшавския договор, на Червената армия, дето е упражнила тригодишна окупация, грабежи, плячкосване на народното ни стопанство и е изсмукала всички наши резерви. Трябва да се каже истината за социалистическата индустрия, дето замърсява природата, здравеопазването и образованието на 9 милиона тогава българи, за българо-съветската дружба и т.н. Сами се сещате каква е лексиката и каква ще бъде педагогиката при участието на \"Америка за България\" в този възпитателен и образователен процес. Трябва обаче определено да подчертаем, че именно при този режим са се родили и са възпитани днешните наши управляващи, които сега са ни моралните стожери и пътеводни звезди. Предполагам допускате, че става дума именно и поименно за Бойко Борисов, за Цветан Цветанов, за Цвета Караянчева, за Цецка Цачева, Красимир Велчев, Менда Стоянова, Спас Гърневски, Красимир Вълчев, Тома Биков, Антон Тодоров, Филип Димитров, Иван Костов, Евгений Бакърджиев, Волен Сидеров, Валери Симеонов, Красимир Каракачанов, Методи Андреев, Вежди Рашидов, Йордан Цонев, Атанас Атанасов, Цветан Василев и т.н. В учебния процес не бива да се пропуска в антикомунистическия раздел на учебната програма и учебници десетокласниците да изучат и биографиите на гореспоменатите лица, когато говорим за престъпни последици от развитието на страната ни по време на недоносчето социализъм. А те са пред очите на всички. Няма причини да бъдат заобиколени. За да се сложи гриф \"вярно с оригинала\" върху престъпния период в историята на България.", "date": "2019.08.19", "title": "Вярно с оригинала"}
{"url": "https://duma.bg/kobrata-chaka-pobeditelya-ot-dzhoshua-ruis-n197986", "text": "Кубрат Пулев разкри, че ще се бие срещу победителя от мача Антъни Джошуа и Анди Руис-младши. Българинът е задължителен претендент за титлата на IBF, а британецът и мексиканецът ще спорят за нея и за тези на WBO и WBC. Срещата би трябвало да се проведе на боксова галавечер в Дирия, Саудитска Арабия, на 7 декември. Въпреки това от щаба на шампиона Руис изразиха негодувание за мястото на двубоя. Промоутърът на британеца Еди Хърн обяви, че двете страни имат подписан договор за мач в Дирия още преди първия мач. \"Не бях толкова изненадан, че IBF позволи да се проведе реваншът, но искаме да се изяснят условията, за да сме сигурни, че ще се бия със следващия победител. Чакам това да се случи от 3 години. Оставам фокусиран и продължавам да се подготвям за победителя от този реванш. Мачът е битка с шансове 50:50. И виждам Руис да спечели отново. В момента провеждам тренировъчен лагер в Лас Вегас и усещам, че ми предстоят страхотни неща\", каза пред Fightnews Кобрата.", "date": "2019.08.19", "title": "Кобрата чака победителя от Джошуа - Руис"}
{"url": "https://duma.bg/znakat-e-izpolzvan-vav-vizantiya-n197991", "text": "Хаштагът – повсеместно използван знак, който доминира в интернет от 2007 г., е бил популярен още през епохата на Византия, съобщи БГНЕС, като се позова на публикация в турския вестник \"Сабах\".  Знакът е бил гравиран в керамично парче, открито в Ялова, Западна Турция. Според археолозите керамиката датира от XIII в. Разкопките в местността Чобанкале се провеждат вече трета година и първоначалната им цел била да хвърлят светлина върху сражения между византийските и османските войски през в самото начало на XIV век.  Екип, ръководен от доц. Селчук Сечкин, открил парчета кости, керамика и материали от ковано желязо, но най-интересната находка била парчето с ясен знак за хаштаг.  Миналата година изследователите откриха знак за хаштаг на 73 000 години на скица върху стените на пещера в Южна Африка, припомня БГНЕС. ", "date": "2019.08.19", "title": "Знакът # е използван във Византия"}
{"url": "https://duma.bg/palen-komplekt-medali-za-gratsiite-n197989", "text": "Ансамбълът на България заслужи пълен комплект медали на Световната чалъндж купа по художествена гимнастика в Минск. Българките в състав Симона Дянкова, Мадлен Радуканова, Лаура Траатс, Стефани Кирякова и Ерика Зафирова спечели сребро в многобоя, злато на обръчи и бухалки и бронз на пет топки. Момичетата на Весела Димитрова играха без груби грешки във всичките си съчетания, но останаха недоволни от оценяването. А причината е, че никой друг от водещите тимове не успя да изиграе и четири от четири безгрешно в беларуската столица. В многобоя на 5 топки нашите получиха оценка от 28,850, а на 3 обръча и 2 чифта бухалки бяха оценени с 28,800 и така със сбор от 57,650 т. взеха среброто. Първи е Русия с 59,050 т. (29,200 и 29,850), а трети са домакините от Беларус с 57,450 (28,750 и 28,700).  Във финалите на отделните уреди нашите пак бяха орязани при първото излизане на подиума. Те получиха 29,450 т., колкото и рускините, които обаче бяха наредени втори заради стотна повече за изпълнение. Златото взе Италия с 29,800 т., но след съдийска аванта. Грациите ни затвориха турнира с брилянтното изпълнение на обръчи и бухалки, където бяха оценени с 28,600. Втори е Беларус 28,450, пред Украйна 28,100. \"Българките бяха единственият отбор, който изигра безгрешно своите композиции. Диамантите ни играха по-уверено от всякога. Показаха невероятна класа, характер и зрелищен спектакъл. Българският ансамбъл беше безапелационно най-силният отбор на тази Световна купа. При невиждана конкуренция и сложна художествена гимнастика България е сред най-силните в света и пише история\", обяви шефът на федерацията Илиана Раева. В индивидуалната надпревара Боряна Калейн остана шеста в многобоя с 83,000 т., а капитанката Невяна Владинова завърши 13-а със 78,500 т. Златото взе Дина Аверина (Рус) с 93,450 т. На финалите на отделните уреди Калейн завърши 4-та на топка, шеста на бухалки и седма на лента.", "date": "2019.08.19", "title": "Пълен комплект медали за грациите"}
{"url": "https://duma.bg/levski-udari-s-4-opashkarya-vitosha-b-n197988", "text": "Левски се върна на победния път, като съкруши с 4:0 опашкаря Витоша Бистрица на Националния стадион в \"столичното дерби\" от VI кръг на efbet лигата. Мачът се игра там, защото от БФС и МВР го поставиха в категорията \"рискови\", но немногобройните \"сини\" фенове този път не създадоха проблеми. Треньорът Петър Хубчев започна с 4-има българи - капитанът Живко Миланов, Иван Горанов, Мартин Райнов и Светослав Иванов, а за символичния домакин титуляри бяха пратените за обиграване под наем сини юноши Атанас Кабов и Илия Димитров, но те не успяха за помогнат на тима си за по-почетна загуба. Кабов пропусна единственото чисто положение за \"Бистришките тигри\". Пред 750 души точни бяха само чужденци. Бразилецът Паулиньо (22) откри с фамозен фалцов удар от ъгъла на наказателното поле и пак той от засада удвои в 51-вата мин., с което окончателно сломи съпротивата на символичните домакини, които нямат спечелена точка през новия сезон. В края с по гол и асистенция се отличиха низвергнатият доскоро португалец Филипе Нашименто (82) и холандската резерва Найджъл Робърта (89). За кратко в края в игра влезе и исландският национален защитник Холмар Ейолфсон, който се възстановяваше 10 месеца след тежка контузия в коляното. \"Викингът\" поигра само няколко минути, но феновете го аплодираха при появата му на терена. С успеха Левски излезе отново начело с 13 т. поне за 24 часа преди дербито на североизтока. Снощи във Варна се срещнаха непобедените досега Черно море и шампионът Лудогорец. \"Важно беше да отбележим рано гол и след това контролирахме мача. Стратегията не винаги върви по план, но желанието ми бе да контролираме топката. Футболът се практикува под напрежение и който не е готов да играе така, трудно се справя. Важно е, че влизаме с желание и слагам си ръка на сърцето, че в това отношение нямаме никакъв проблем\", каза Хубчев. \"Силните не заслужават да бъдат така подкрепяни, както при втория гол. Такива подаръци не им трябват. Вторият гол прекърши момчетата. Ние сме един от отборите, които вливат свежа кръв в първенството. В 6 кръга имаме 6 дебютанти. Имаме много да учим и да работим, но продължаваме в тази линия\", заяви треньорът на Витоша Енгибар Енгибаров.", "date": "2019.08.19", "title": "Левски удари с 4 опашкаря Витоша Б"}
{"url": "https://duma.bg/bliznatsi-se-rodiha-s-razlika-ot-dva-mesetsa-n197992", "text": "29-годишната Лилия Коновалова, жителка на Уралск в Казахстан е родила близнаци с разлика два месеца и половина, съобщи сайтът \"Актуално\", като цитира информация на РИА \"Новости\". Дъщерята на Лилия се родила в 25-та седмица от бременността, а два месеца и 16 дни по-късно се родил и синът й, се казва в съобщението на министерството на здравеопазването на Казахстан.  Лекарите обяснили, че необичайният случай се дължи на анатомичните особености на тялото на жената, а именно двойна матка. \"Според статистиката в такива случаи шансовете да се роди живо дете са 1 на 50 милиона. Но благодарение на професионализма на лекарите майката и бебетата са добре\", се казва в съобщението на здравното министерство. Момичето, родено в 25 гестационна седмица, е дошло на бял свят с тегло 850 грама и ръст 42 сантиметра. Теглото на момчето е 2,9 килограма, а ръстът му е 50 сантиметра.", "date": "2019.08.19", "title": "Близнаци се родиха с разлика от два месеца"}
{"url": "https://duma.bg/rezultati-n197983", "text": "VI кръг: Витоша Б - Левски 0:4 0:2 Паулиньо (22 и 51) 0:3 Насименто (82) 0:4 Роберта (89); Берое - Ботев Пд 2:0 1:0 Камбуров (53-д) 2:0 И. Минчев (83); Славия - Ботев Вр 2:2 1:0 Чунчуков (38) 2:0 Йомов (59) 2:1 Янков (65) 2:2 Будинов (79); Етър - Царско село 1:1 0:1 Г. Минчев (8) 1:1 Младенов (30); снощи: ЦСКА-Сф - Арда; Черно море - Лудогорец; днес, 20.30: Локо Пд - Дунав (Диема спорт).  1. Левски 6 4 1 1 14:5 13  2. Берое 6 4 0 2 13:9 12  3. Лудогорец 5 3 2 0 9:3 11  4. Локо Пд 5 3 1 1 14:9 10  5. Черно море 5 2 3 0 8:4  9  6. Арда 5 2 2 1 8:7  8  7. Славия 6 2 2 2 10:10  8  8. ЦСКА-Сф 5 2 2 1 6:6  8  9. Дунав 5 2 0 3 7:10  6 10. Етър 6 0 5 1 7:8  5 11. Ботев Вр 6 1 2 3 7:11  5 12. Ботев Пд 6 1 2 3 6:10  5 13. Царско село 6 1 2 3 4:8  5 14. Витоша Б 6 0 0 6 3:16  0 V кръг:  Ботев Гъл - Спартак Вн 1:0 Чанев (18), ЧК Иванов (С-90+4); Хебър - Локо ГО 0:0, ЧК Ангелов (Х-68); Локо Сф - Спартак Пл 1:0 Д. Георгиев (45+2); Черноморец Бч - Септември 0:1 С. Георгиев (87-д); снощи: Нефтохимик - Струмска слава; днес, 18.00: Литекс - Пирин (Диема спорт); 19.30: Лудогорец-2 - Монтана, 20.00: ЦСКА 1948 - Поморие.  1. ЦСКА 1948 4 4 0 0 9:1 12   2. Септември 4 4 0 0 9:3 12  3. Локо Сф 5 4 0 1 7:2 12    4. Хебър 5 3 1 1 7:3 10   5. Кариана 4 3 1 0 5:1 10  6. Монтана 4 2 1 1 8:5  7  7. Лудогорец-2 4 2 1 1 6:4  7  8. Литекс 3 2 0 1 9:4  6  9. Нефтохимик 4 2 0 2 9:6 6 10. Ботев Гъл 5 1 3 1 5:7  6 11. Локо ГО 5 1 2 2 2:7  5 12. Черноморец Бч 4 1 1 2 3:4  4 13. Поморие 4 1 0 3 2:4  3 14. Пирин 3 0 1 2 2:5  1 15. Спартак Пл 5 0 1 4 1:10  1  16. Стр. слава 4 0 0 4 1:7  0  17. Спартак Вн 5 0 0 5 0:12  0 III квалификационен кръг, реванши: Зоря Луганск (Укр) - ЦСКА-Сф 1:0 (2:1 общ резултат) Русин (89), ЧК Турицов (Ц-22); ТНС (Уелс) - Лудогорец 0:4 (0:9) 0:1 Шверчок (36) 0:2 Лукоки (42) 0:3 Шверчок (77) 0:4 Битон (90); Страсбург (Фр) - Локо Пд 1:0 (2:0) Зохи (7). *Заб. В плейофите за влизане в групите Лудогорец ще играе с Марибор (Слвн), като първата среща е в четвъртък в Разград, а реваншът е седмица по-късно.", "date": "2019.08.19", "title": "Резултати"}
{"url": "https://duma.bg/spets-posochi-problemite-na-grisho-n197985", "text": "Специалистът Луис Карвальо посочи проблемите на Григор Димитров, който изживява най-трудната си година в АТП Тура. Бразилецът е директор на турнири от години, с основен принос е за сериозното вдигане на имиджа на надпреварите в Китай. В момента той ръководи турнира в Ченду. Благодарение на познанството си с Григор и щаба му Карвальо включи българина в програмата и той след 23 септември ще играе там. \"Григор има труден сезон сега, поне като резултати. Но хората не бива да забравят какъв тенисист е той - звезда, играч на ниво топ 10 със сигурност. Загуби няколко пъти равностойни мачове, както бе в последния случай с Вавринка в Синсинати. Уменията му не са се изпарили, просто му липсва малко увереност, което ще дойде с няколко поредни победи. Хората го харесват, публиката навсякъде се радва, когато го види в списъка за турнирите - харизматичен е, дава на феновете качествен тенис. Радвам се, че ще дойде отново тук\", каза бразилецът. Днес Димитров ще падне с още 4 места в ранглистата, като ще заеме 78-ата позиция със 722 т., а от следващата седмица започва на US Open, където няма да брани точки.", "date": "2019.08.19", "title": "Спец посочи проблемите на Гришо"}
{"url": "https://duma.bg/beshiktash-iska-nedyalkov-n197984", "text": "Антон Недялков е пред трансфер в Бешикташ, твърдят медии в южната ни съседка. Грандът от Истанбул търси играч на левия бек, който да заздрави защитата, а 26-годишният национал е от първите опции пред тима. В момента на тази позиция за \"орлите\" играе националът на Турция Чанер Еркин. Недялков е в Лудогорец от година, като пристигна в Разград от американския Далас. В Тексас той изкара няма и шест месеца, като беше трансфериран от ЦСКА-Сф. Бранителят пропусна последния мач на шампионите, които разбиха уелския ТНС (4:0) и продължават към плейофите на Лига Европа с общ резултат 9:0. За място в групите Лудогорец ще спори със словенския Марибор, като първата среща е в четвъртък в Делиормана. \"В опита си да оцелее в Европа Марибор ще срещне най-силния български клуб, който през последната декада се превърна в непоколебим доминатор благодарение на могъщия си собственик Кирил Домусчиев. Със средствата на бизнесмена бяха докарани множество силни чужденци, бе построен модерен стадион и силна детско-юношеска школа. Не на последно място Лудогорец постигна и изключителни успехи в Европа\", отбеляза словенският сайт siol.net.", "date": "2019.08.19", "title": "Бешикташ иска Недялков"}
