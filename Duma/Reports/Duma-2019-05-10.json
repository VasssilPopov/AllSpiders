{"url": "https://duma.bg/angliya-triumfira-n191433", "text": "Тотнъм изненадващо се класира за финала в Шампионската лига, след като матира Аякс с 3:2 в реванша и с общ резултат 3:3 стигна до битката за титлата за първи път в историята си. При това бразилецът Лукас Моура наниза на чуждия терен хеттрик само за 40 мин. и записа името си в историята.  След като спечели първия мач с 1:0, Аякс наниза два бързи гола чрез Матиас Де Лихт (5) и Хаким Зиех (35) и предвкусваше финала. В герой в Амстердам обаче се превърна Лукас (55, 59 и 90+6), който нокаутира аяксите. За изключителната игра на Тотнъм допринесе и влизането на испанеца Фернандо Йоренте. 34-годишният Пако направо развинти холандците. Англичаните пак бяха без контузения си капитан Хари Кейн, който се надява да се възстанови за финала. Моура пък е последният, закупен от Тотнъм футболист в последния ден на пазара на 31 януари 2018 г. После в два трансферни прозореца \"шпорите\" не взеха нови попълнения, за да инвестират в новия стадион, и така се записаха като първия английски клуб без покупки на 2 пазара, откакто трансферните прозорци бяха въведени през 2003 г.  И без попълнения аржентинският мениджър Маурисио Почетино изведе \"шпорите\" на първи финал в \"Турнира на богатите\". Той е на 1 юни на ст. \"Уанда Метрополитано\" в Мадрид, а съперник ще е Ливърпул, който във вторник шокира Барселона с 4:0.  Това ще е едва третият чисто английски финал в евротурнирите. През 1972 г. Тотнъм би Уулвърхемптън с 3:2 в спор за Купата на УЕФА. През 2008 г. Манчестър Юнайтед надигра Челси с дузпи на финал в Шампионската лига на \"Лужники\" в Москва.  Твърде възможно е английски финал да има и в Лига Европа след снощните реванши в полуфиналите, в които Челси и Арсенал излязоха като фаворити срещу Айнтрахт Фр и Валенсия. \"Моите играчи са герои. Постоянно повтарям това в последната година. Благодаря ти, футбол! Тази емоция не би била възможна без теб. Трудно ми е да опиша чувствата си с думи. Преди мача казах на футболистите, че когато работиш с любов, тогава няма стрес, а има страст. Ние показахме любовта към спорта. Истинска радост е да гледаш подобен мач. Поздравявам Юрген Клоп и играчите на Ливърпул, защото те бяха невероятни. С голямо удоволствие гледахме мача им с Барселона. Те също са герои\", заяви Почетино. \"Това е голям подарък от Господ и искам да го споделя със съотборниците ми и с феновете. Трудно се играе срещу Аякс, но винаги съм вярвал в качествата на нашия отбор макар и без ключови играчи. Горд съм. Футболът е невероятен спорт. Той ни дава подобни моменти, които никога не сме си представяли. Трябва да им се насладим. Това е най-великият момент в моята кариера. Това, което преживявам в Тотнъм, е невероятно\", заяви героят Моура. \"Бяхме много близо, но до последната секунда. Казах на играчите на почивката, че още нищо не е свършило. Ако гредата на Зиех беше влязла... Направихме невероятен сезон в Шампионската лига. Те играха на високо ниво и това ни създаде проблеми\", каза треньорът на Аякс Ерик Тен Хаг.", "date": "2019.05.10", "title": "Англия триумфира"}
{"url": "https://duma.bg/(ne)profesiya-pisatel-n191512", "text": "Едно любопитно изследване на Британското общество за писателски лицензи, проведено сред 5500 професионални писатели във Великобритания, показва, че голяма част от тях се издържат, като разчитат на втора работа, на родителите си или на брачния си партньор. Британските творци си докарват \"само\" около една трета от доходите чрез писане, а за останалата част им се налага да търсят други източници. Това изглежда доста смущаващо на фона на данни от 2006 г., когато творчеството е осигурявало половината доход на писателя.  Подобно изследване са провели и учени от Центъра по авторско право и креативно писане на Глазгоуския университет. Според него почти 70% от допитаните творци през миналата година е трябвало да работят нещо различно от писане, за да се издържат.  Изводът от тези изследвания е, че писането е в опасност и може да се превърне в елитарна професия.  Горките британци... Да бяха дошли в България.   У нас сигурно 99% от писателите и поетите работят друго, а не се издържат чрез това, което Бог им е дал - таланта да пишат. И често за творчество в сивия делник не остава и време.   Не са 100% само защото има и една малка група творци, които са на хранилка към чужди фондации и яхвайки вълните на антикомунизма, русофобията и отрицанието, си издават книгите без проблем.  Но за другите 99% ми е думата. Една голяма част от тях не могат да публикуват, защото трябва да си платят на издателството. А пари откъде? Ако подхвърли някой спонсор, добре. Иначе трябва от собствения джоб - пари, изкарани не с писане.    И ако творецът има семейство, колко търпеливи трябва да са близките му, за да се съгласят да се хранят с думи вместо с хляб.  Разбира се, можеш да направиш компромис и да заложиш таланта си, създавайки сурогати. Познавам поети, които се насочиха към стихоплетстване за актуалния попфолк, за да си осигурят някакъв доход. Или просто да се пуснеш по реката на комерсиалното. Но къде води тя? Не към бистрото езеро, а към блатото на посредствеността. А нали мисията на твореца е да издърпа читателя от това блато?  Факт е, че професията на писателя се превръща в елитарна. За да разбереш стойностно произведение, трябва интелект.  А именно интелекта всячески се опитват да убият в българския народ през последните вече 30 години.  Истинското изкуство не е комерсиално, не е пазарно. Печалбата от него се измерва не чрез пари от продадени книги, а чрез възпитанието на читателя в ценности и добродетели.  Но за да може да твори, писателят има нужда от свобода и подкрепа. А не да мисли за насъщния. ", "date": "2019.05.10", "title": "(Не)професия писател"}
{"url": "https://duma.bg/eto-sam-n191507", "text": "- Средата беше от неграмотни хора. Аз съм първият човек, който е внесъл книга в нашата къща, и съм кръстник на читалището \"Вл. Маяковски\" в село Крупник. - Още в детството. В нашия дом идваха разни особи от съседни селища, таткови приятели, и разговорите на баща ми с тях ме впечатляваха. Аз се заслушвах в думите им и това осъзнавам в пълна мяра сега, когато поискахте да бъда пределно откровен с вас за читателите на в. ДУМА. В моя род няма духовни лица. И колкото и странно да звучи, когато излизах от читалищната ни библиотека с куп книги в ръцете, чувах хората да казват за мен, юношата: \"Остави го, този чете дебели книги.\" А това самообразоване си наложих след неуспешното ми гимназиално ученичество. Прибирайки се в село, не ми оставаше нищо друго, освен да потъна в книгите и да търся спасение в тях. Така прописах стихове, публицистика, след което ме забелязаха и станах окръжен кореспондент на в. \"Патриот\". - Трудолюбието. Очаквам да ме попитате кой е девизът ми, затова изпреварващо ще го кажа: \"Работи, мой човек, работи. Всяка работа работа иска.\" Това трудолюбие май ми дойде от книгите. Когато срещнах моя кумир Мартин Идън в едноименната книга на Джек Лондон, вече бях наясно, че ме чакат изпитания и тръгнах към тях предизвикателно. - Пред почтения, честен човек, който е в немилост. - За работа естествено, т. е. да съм на машинката и да създавам нови текстове. Захващайки се, си казвам: \"Става ли този текст за пред хората?\" Това си изискване изработих от срещите ми през годините с читателската аудитория. Аз имам сетива за интереса на читателите и затова пиша с мисълта за тях. Защото в мига, в който си позволиш да кажеш нещо купешко, не твое, ти си плюеш в сурата и по-добре се скрий. - Хубави мигове има много, но кошмарните са повече. Най-тъжният миг е, като се завърнах от Русия и бях със самочувствието на доказан поет, а тук ме вкараха в тупик заради стихотворението ми \"Под чужда кръв\", което бе изтълкувано погрешно, и цели 30 години бях в идеологически фризер. - Че България ще пребъде въпреки всичко. - Вярвам, разбира се. Без приятел не можеш да живееш, макар че човек не трябва да бъде докрай доверчив.   - Благородството. - Великденчето, защото сме адаши с него. - Свинско със зеле. Сега алкохола го пия като наказание, да убие неща от мен. От този капан много трудно се излиза - не се излиза лесно от глупостта. - Владимир Димитров-Майстора и Павлето. - Всякаква, хубава, в това число народна от рода на \"Бела съм, бела, юначе...\". - Да пътувам. - Моята, защото съм минал през всички кръгове на ада. - Аз съм болезнено раним, защото не съм лицемерен. И когато близък човек се отмята от принципите си, това ме наранява най-много. - Аз не мога да мразя, затова се изповядвам пред Христо Ботев и го моля да ме извини, че не мога силно да любя и мразя. - Васил Левски, на когото съм посветил цяла книга с поезия \"Време за апостоли\". - Те не са един или двама, защото си смениха убежденията и обърнаха гръб на литературната история. Затова с пълното право попаднаха в томовете на литературния критик Иван Спасов \"Мизерия на духа\". - По природа съм работохолик, а не алкохолик. Бохем съм понякога. Вече е късно за такива удоволствия. Всичко има срок. - Живея като народа си - зле... - Хората навсякъде са хора. Роден съм в Крупник, селище, в което има много етноси - турци, цигани, власи, гърци, сърби и още. Светът сякаш е събран в Крупник. След време бях приятел с големия цигански поет Усин Керим - бях научил много стихове наизуст от знаковата му дебютна стихосбирка \"Песни от катуна\". Та затова мисля, че качествени хора има във всеки етнос. И те определят физиономията на своето племе. И все пак народ не се ругае. - Миналото е контейнер. В него някои търсят нещо за втора употреба. Аз съм суетен и се надявам назад във времето да съм оставил някои трайни знаци - главно поетични текстове. Ето тук ме стяга и мен чепикът. Защото миналото е мина. Неслучайно постоянно ровим земята и търсим следите на живелите преди нас. И нас ще ни намерят. Искам да се харесам на неизвестния си бъдещ археолог. - Хората знаят всичко за мен, дори това, което не съм правил. По-важно е, че знаят, че всичките ми усилия са посветени на тях. Аз съм обществено добиче. - Моят живот е дълга верига от изпитания. Затова съм казал, че вървях с букаи на краката, но вървях, не пълзях. - Изключително, което ме прави непригоден за новото-старо време. - Изтъкан съм от слабости. Започваш да мечтаеш, да правиш добро впечатление, посвещаваш лирични куплети, за да стигна до върхово признание - значи \"здрав съм вече, щом по теб съм болен\". - В работата. Когато ме погълне написването на нова книга и потъна в нейните дестинации, усещам удоволствието от работата си. Към предишния ви въпрос ще прибавя нещо съществено за характера си: аз съм светец и гамен. И не ми говорете за Бога. Говорете на Бога за мен... И това е работа - да си търсиш Божията подкрепа. - Ето с този ви въпрос ще си дойдем на думата. Вземайки предвид годините, които съм натрупал, би следвало да приемем, че тази битка е приключена. Такова е общественото мнение за човека в третата възраст. Аз обаче не мисля така, защото дори не се замислям, че вече съм отписан и че моята епикриза е вече написана. Не съм от хората, които не дават прах да падне върху името им. Моето име е доста екзотично, защото хората знаят за мен повече, отколкото аз знам за себе си. Но това, което знам аз, те не го знаят. Преди повече от половин век бях с младежка бригада в бившия Съветски съюз. Какво ли не работих - засаждах лозя в Донските степи, бях шлосер, учех задочно, но главното ми удоволствие беше, че пишех стихове в една сурова действителност и намерих реална трибуна да се докажа като човек на словото. Тук ще отворя скоба и ще кажа, че в Ростов на Дон се запознах с Михаил Шолохов. Той поощри моите творчески усилия, но този факт няма никакво значение за моето себедоказване. Там, по тези краища на Русия, бях сред българското общество. И там изпитах най-горчиви разочарования от мои сънародници, които, като видяха мои публикации в печата, ме изправиха пред \"другарски съд\" да ми искат сметка защо не ги питам за тези мои прояви. Аз отказах да се съобразявам с тяхното искане, защото, който не е имал работа с прост човек, нищо не знае. В крайна сметка продължих да доказвам себе си - печатах на поразия дори в \"Литературная газета\", и се върнах оттам със самочувствието на доказан поет. И още нещо: пълен трезвеник, макар да бях живял сред пиеща водка среда. Идвайки тук, не бях добре дошъл у дома. Бях вкаран в тупик заради стихотворението ми \"Под чужда кръв\", посветено на майка ми. Тогава имах приети вече за печат стихосбирки в издателство \"Народна младеж\" при редактора Добри Жотев и в \"Български писател\" при поета Иван Бурин. Казаха ми, че ми замразяват книгите, което продължи цяло десетилетие. Тази кошмарна ситуация ме вкара в кръчмата. В легендарния \"Бамбук\" изживяваха своите творчески драми не един и двама. И там започна моето общуване с чашата. Та боренето за мъжкото ми Аз е тежка битка с мен и все още не се предавам. На корицата на последната си книга \"Само това\" съм написал собственоръчно: \"Паднах, но вече съм станал.\"  - Те са ми най-добрите стихотворения. Златни деца и взаимно се обичаме.  - Аз чета всичко, което ми попада безплатно в ръцете, защото нямам пари дори за вестник. Но доста книги получавам заради Салона и чета всичко. В самото начало на Салона представих акад. Ефрем Каранфилов и на края на словото си той каза, че най-хубавата книга е тази, която ни накара да я прочетем за втори път. Виж, моята съдружничка в \"Старинния файтон\" Елена Алекова преведе почти цялото творчество на един уникален руснак Георги Адамович - един том стихове и втори том \"Коментари\". Точно тези коментари на този невероятен анализатор на руската литература прочетох два пъти. И ще продължа да го чета. - На Голямата Задушница преди дни бях сред близки млади хора - децата и внуците на единия ми брат, който е в отвъдното. На тях уроци не са им нужни, достатъчно са информирани. Те гледат с изпитателен поглед що за човек си. Знаят кой съм, изпитват уважение към мен, усещат ме. И аз мълчаливо им казвам - ето съм. - По времето на Съпротивата един юноша от Рила, младият партизанин Иван Ризов, при престрелка на моста на реката под Рилския манастир е прострелян и падайки в буйните води на реката, извиква: \"Не ме забравяйте, другари\". Това е и моето упование. - Това се отстоява дори и на сън. Не си ли себе си, значи си никой. Затова си мисля, че седейки още на капрата на файтона или на машинката, пишейки все още нови текстове, аз доказвам себе си. Може би в скоби, както щете го приемете, но останаха извън този разговор важни неща и особено самотата. Погледнете наоколо и ще видите много самотници като мен. Самотните хора са оставени на себе си. И всеки се спасява сам. Човек като мен, който говори преди всичко в мерена реч, ще си позволи да каже на раздяла нещо за капак. Дори и с риск да се повторя, но да подчертая отново - ето съм. - Който не се плаши от нея, значи е идиот. Преди 4 години се сбогувах с моята Муза Снежана. Нейната смърт ме извади от равновесие... - Макар да минавам за богохулник и по-точно за безбожник, то и аз си имам нещо невидимо, което си няма име. В природата ми е закодирано нещо като вяра - тайнство и за къде съм без него. - Пиша при появата на порив за писане. Инак няма смисъл. Валери Петров смяташе, че писането на стихове е професия. За мен то е вдъхновение. Професията е занаят, няма пориви, няма извисяване над деня, да се оттласнеш от действителността. Илия Бешков смята, че изкуството започва оттам, където е свършил животът. Чак пък толкова. Но отлепването от реалността е необходимо. И това го върши поривът ми за писане. Имам едно правило. Ако нощем напиша нещо, да речем, стих и на сутринта го помня, без да гледам бележника, значи е добро. Аз съм на нощен режим - между 1 и 5. - Всякакви. Аз съм един разграден двор. Особено откакто ръководя литературния салон, кажи-речи целият Съюз на писателите седи на капрата на файтона, плюс гостуващите творци от Независимия съюз. Цяла България пише и издава стихосбирки, кой ни чете, е друг въпрос. - Онова време беше по-хуманно и макар да усещам, че то ще дойде отново, не изпитвам дори носталгия по него. И преди, и след това бях човек с лош късмет, имах си работа и с добри, и с лоши хора. Понякога казвам, че не е лесно да си жив човек, и мисля, че в шегата ми има резон. - В българската история има много разделни времена и нашето днес е такова, но разчитам на здравия разум на българина. - Да бъда пак себе си. - Те нямат брой, затова търся само доброто в този живот. - Това е лично Възраждане. - Попитайте моя приятел П. Чернаев. Аз го направих тези дни в негово присъствие и той се вцепени от изненада. Показах, че съм Човек, а не егоист. - Дължа го на своя ген. А равносметката е в написаното от мен и не съм приключил още... - Оценката ми е мрачна, потискаща, така че не искам да бъда на тяхното място. - Много са и не мога да ги опиша. Дори жив да съм, е \"хубав\" недостатък. - Като загубвам и ум, и дума. Вцепенен съм, отвратен съм. - Към всички обмислени лъжи се отнасям доверчиво и после ги понасям болезнено. - С ходене на място, което е най-уморително и отчайващо. - Непоносим, да не сте до мен. - Аз не спадам към магесниците. Животът не е литературна фантастика. - На това, че има свободна ниша в културното пространство. Файтонът тръгна през далечната 1994 г. от къщата на Дядото. Тогавашният директор на музея на Димитър Благоев ме помоли да измисля нещо, за да не пустее този духовен кът. И аз реших да направя литературен салон. Дядото е литературно име, той е мой земляк. Моят град - Благоевград, в който съм живял, работил и творил, носи неговото име. Националният литературен салон \"Старинния файтон\" просто си намери мястото. Над 1100 са празниците в този оазис на духа. Дядото е един европейски човек и както писа Григор Чернев: \"Файтонът е легендарен\". Успехът се дължи не само на мен, но и на авторите. - Още по-динамичен и се надявам да си запази човещината. Човекът ми е грижа, защото той е богоподобен и ще се осмисля във времето. България ще бъде 5 милиона население - 3,5 милиона цигани, 800 000 турци и 800 000 българи. Това е отчайващо тревожно за нацията ни. - Да съм на крак и да очакват бъдещата ми стихосбирка със заглавие \"Паберок\". А моят личен план е обществен - аз работя за хората. Все още То се вижда, че още съм още, че има мегдан пред мен. И, разбира се, то ще защити моето име, щом ЧОВЕК съм роден.", "date": "2019.05.10", "title": "Ето съм..."}
{"url": "https://duma.bg/vasilena-serafimova-sviri-s-klasik-art-kvartet-i-ansambal-n191509", "text": "Василена Серафимова - вибрафон и маримба, ще свири с Класик Арт струнен квартет и ансамбъл на 12 май от 19 ч. в камерна зала \"България\".  Програмата включва произведения на Крас, Навок и Вивалди. \"За нас е чест и удоволствие да свирим заедно с Василена, която е изключителен музикант и артист\", каза Кристиана Алипиева, ръководителка на Класик Арт квартет. \"Тя е свирила в едни от най-престижните зали и е желан гост и солист навсякъде по света, затова сме много щастливи, че прие нашата покана и на 12 май заедно ще творим красота на камерна сцена \"България\", допълни Алипиева.   Серафимова е лауреат на много музикални награди. Гордее се със записи в Радио Франс, БНР, Словашкото национално радио и \"Дойче грамофон\". Като солист и камерен изпълнител Василена има изяви в \"Карнеги Хол\" и Alice Tully Hall в Ню Йорк, театър \"Шанз-Елизе\", театър \"Шатле\" и зала \"Плейел\" в Париж. Класик Арт квартет е основан през 2017 г., като още с първия си концерт представя произведение, написано специално за тях. Квартетът започва сезон 2017-2018 г. под патронажа на Софийската филхармония и с мисия да покаже изключителни автори и музиканти.", "date": "2019.05.10", "title": "Василена Серафимова свири с Класик Арт квартет и ансамбъл "}
{"url": "https://duma.bg/hose-kareras-veche-e-v-sofiya-n191511", "text": "Легендарният тенор Хосе Карерас кацна на българска земя. Във видимо добра кондиция големият артист поздрави българските медии, дошли да го посрещнат. Малко след това Карерас се отправи за почивка в хотела си заедно със своя антураж преди динамичната програма, която му предстои в подготовка на концерта на 11 май от 20 ч. в \"Арена Армеец\".  Карерас и екипът му провеждат репетиции с оркестъра на Софийската опера и балет и солистите Росен Ненчев и сопраното Илина Михайлова. Интересът към последния концерт на Карерас в България е огромен. Поради голямото търсене организаторите от ПК \"Арт БГ\" договориха отварянето на допълнителни сектори, в които местата са на цена 38 лв. и са  в продажба в мрежата на Евентим и онлайн на https://goo.gl/hGPQV5. Налични са и ограничени количества билети на цени от 50 до 110 лв., и ВИП билети от 150 до 180 лв. ", "date": "2019.05.10", "title": "    Хосе Карерас вече е в София"}
{"url": "https://duma.bg/opera-diva-s-uchastieto-na-vesa-tonova-n191510", "text": "Балет \"Арабеск\" представя премиерата \"Опера Diva\" с участието на Веса Тонова на 10 май на сцената на Музикалния театър. Музика - Белини, Верди, Пучини. Идея и хореография - Мариана Крънчева, драматург - Анна Петрова, сценограф - Никола Налбантов, костюми - Елена Иванова, М. Крънчева. Спектакълът обединява четири от най-популярните опери, създавани някога - \"Норма\", \"Тоска\", \"Травиата\" и \"Мадам Бътерфлай\". Това, което ги свързва, е изборът и съдбата на главните героини и превръщането им в символ на женска отдаденост. В най-красивите арии на композиторите Белини, Пучини и Верди, в тяхното музикално съвършенство се преплитат драматичните съдби на героините Норма, Травиата, Мадам Бътерфлай и Тоска и обединяващото ги препускане към обречената любов. Докато Мадам Бътерфлай (Веса Тонова) гледа към пристанището в очакване на съпруга си Пинкертон (Стефан Вучов), я изпълват спомени... до мига, в който го вижда да слиза от кораба с друга жена. Виолета (Петя Колева) и младият Алфред Жермон (Ст. Вучов) са щастливи заедно. Намесата на Жорж Жермон (Васил Дипчиков), бащата, кара Виолета да отблъсне любимия си и да се предаде на болестта. Тоска (Даниела Иванова) стои над окървавеното от побой тяло на любимия си Каварадоси (В. Дипчиков). За да запази живота му, тя отива да се отдаде на Барон Скарпиа (Ст. Вучов), предводител на римската полиция. Гневът й надделява и тя убива насилника. Норма (Андрея Андонова) е разкъсвана между гнева от предателството на Полионе (В. Дипчиков) - неин любим и баща на децата й.", "date": "2019.05.10", "title": "     \"Опера Diva\" с участието на Веса Тонова"}
{"url": "https://duma.bg/leytenantski-shturotii-n191508", "text": "              Тези стихове лейтенант Богомил Маков щеше да чуе, запомни и да си ги повтаря къде наум, къде на глас много по-късно. Тези стихове може би още не бяха написани. И може би заедно с поета младият офицер трябваше да изстрада годините и дните. От които щяха да се родят редовете и строфите. Тепърва трябваше да зреят мъжете и приятелствата. Да се формират характерите и съдбите. А сега лейтенантът, с по-малко от две години служба в първия си гарнизон, скоротечно се оказа във втория. Това бе първото му преместване от многото, които щяха да се заредят. Като по заявка, през есента. Второ окапване на листата по дърветата в един гарнизон не дочакваше. За да може години по-късно с привичен жест многозначително да свива пръстите на двете си ръце. И да изброява къде бе служил. Или пък щеше да дели прослужените години на две. Излизаше същото. И като старши офицер щеше да се гордее с лейтенантските си години. А като че ли особено с щуротиите. Просто нямаше време. Набързо нахвърляше всичко в големия мукавен куфар и... тръгваше. Години само за местене. Ни семейство, ни момиче дори. Нищо... А може би имаше все пак и малко романтика. Въпреки всичко! Нали бе млад? Кому другиму се полага повече да помечтае! На генерала или на полковника! Боже!... Пък и ако не бе обикалял всичките тези гарнизони, щеше ли да получи онова писмо от Галя. Което никога през годините не забрави. И колчем се оказваше сгоден случай, разказваше, украсяваше. И сам си оприличаваше писмото със стиховете на поета. \"Сега е есен. Жълтите листа се ронят от дърветата. Като едри капки топлина. И падат по нашите сърца. Дните си отиват. А ние оставаме. За да дойде обичта... Вие сте отскоро в нашия град. Виждам ви често вечер. Ще ви се обадя. Или ще ви чакам в неделя пред киното... Ще ме познаете ли? Галя.\" Галичка, Галенце, Галя-галеничка... Моя момичка! Това бе най-хубавото писмо, което можеше да получи въобще един млад офицер. От най-прелестното момиче. От момичето с най-хубавото име. Галя! Сигурно е с черни прави коси... Не, може да е руса. И се завъртяха миговете, часовете, дните... В малкото градче съвсем не бе толкова лошо, колкото си бе мислил, чувал, представял. Набързо си намери квартира в центъра. Съвипускникът му лейтенант Андреев сякаш го бе чакал. Живееше сам и го прие с радост. Сетне пък щяха да станат неразделни приятели. Въпреки очевидното несходство външно. А може би и тъкмо заради това. Но безусловно си паснаха по характер, по душа, по интереси, по лудории и мечти. Лейтенант Андреев бе висок, строен, със сламено-рус щръкнал перчем и сини очи. \"Модроокия офицер\", наричаше го майката на бъдещата му съпруга. Бе с душа на поет. Рисуваше и пишеше стихове. И бързаше всичко да покаже и прочете на колеги и приятели. Които също бързаха да го похвалят: \"Браво, Андро, браво!...\" Само лейтенант Маков не бързаше с похвалите. И щом станеше дума, особено за стихове, особено в ресторанта, почваше да го цели: \"И какво искаш да кажеш? За кого си ги писал... Толкова ли можеш!...\" И вместо да се разсърди, \"поетът\" Андро прегръщаше през рамо по-нисичкия си съквартирант и приятел и без грам преструвка почти декламираше: \"Благодаря ти, братле, само ти ми помагаш...\" И си тръгваха от ресторанта. Или тръгваха натам, където сервитьорката леля Трена им бе \"открила сметка\". И двамата млади офицери се хранеха и черпеха \"по тетрадката\". А като получеха заплатите си, се разплащаха. Без да питат и без да знаят \"сметката\". Колкото кажеше леля Трена. За тях бе важна младостта. А парите само й пречеха. Но не успяваха много! Защото и леля Мара от хлебопекарната понякога ги спасяваше. С топла питка и полепнали по нея въгленчета и недоиздухана пепел. Направо от пещта. Бе им на пътя за работа. През тези дни лейтенант Богомил Маков непрекъснато мислеше за писмото. И очакваше Галя да му се обади. Градчето взе все повече да му харесва. За сметка на \"голямото село\", където бе попаднал случайно. И за което мнозина навярно му завиждаха. Уви, напразно. В големия град дори едно свястно приятелство не успя да \"върже\". А тук с лейтенант Андреев се съешиха като гърне и похлупак. Сутрин пресичаха площадчето с име на патрона на града, където подранилите поливачи си бяха вече свършили работата. И от алеите с цветя ухаеше силна свежест. Неусетно стигаха до казармата над каракачанската махала с големите нови къщи и момичета с дебели плитки. И преди да се разделят, Андро заговорнически слагаше пръст пред устните си и дяволито смигваше: \"Боге, никому дума за това, което си говорихме...\" Бяха мълчали през целия път, всеки с мислите си за настъпващия ден. Прихваха по детски и поемаха към своите взводове. Друг път начеваха спор чии ботуши са по-лъснати. А на следващата сутрин кадифето още по-настървено гланцираше кончовете. С коментарите: \"Ако ботушите ти не са лъснати, не личи откъде започваш, слял си се с пръстта и прахта...\" Тук по-напорист философ бе лейтенант Маков. Установило се бе жестоко съперничество в това \"ваксаджийство\" между двамата млади офицери. Което естествено се пренесе и между артилерийските им взводове. Кой взвод по-добре ще отговаря на поздрава, ще марширува, ще стреля, ще служи караул... Покрай взводните си командири войниците сами се палеха! На сутрешния развод лейтенант Андреев заставаше пред взвода и след звънкия отговор на поздрава следваше команда \"Ура!\". И вдигаше ръката от козирката над главата си. Което означаваше, че викът \"Ура-а-а...\" трябва да гърми, докато е вдигната ръката. И младите гърла се деряха в \"Ура-а-а...\" по войнишки и младежки. Огласяха казармения район и знаеха, че спрат ли, от другия край на района, от другата страна на сградата ще чуят по-продължителното и по-силно \"Ура-а-а...\" на взвода на лейтенант Маков. Сетне надпреварата продължаваше и на тренировките по огнева, по стрелба. Минаваха дните, минаваха вечерите, а Галя все не се обаждаше. Настана неделя. А до часа на срещата е още толкова далеч. Лейтенант Маков от сутринта се заприготвя. Пак препра и преглади единствената си бяла риза. Същото стори и с цивилния си костюм. А в това време съквартирантът му се въргаляше на леглото. Май че спеше, когато излезе. Тихо затвори вратата. И пое за съдбовната среща. От квартирата до киното не бе далеч. И младият офицер застана пред входа като млад войник на пост пред знамето. Тръпен, нетърпеливо очакваше. И щастлив. Очакваше Галя. И сякаш загуби представа за времето. Първо унесен, сетне неспокоен, накрая... - Няма ли я? - дочу отзад през рамото си нечий глас. И тутакси го позна. По прегръдката през рамото. Беше лейтенант Андреев. Само не разбра откъде и как се появи. И някак съучастнически, със странна лекота, като въздишка отрони. - Няма я. - С което излезе и от унеса, и от тревогата. - Нищо, хайде да отидем в ресторанта. - Заради разликата в ръста тази прегръдка винаги стоеше добре. И леля Трена ги пое. Сетне дните отново се завъртяха. Без скука и без тъга. Просто наистина нямаше време. Дните им идваха с артилерийското \"Ура-а!\", промержеляваха през оръдейните дула и си отиваха ведно с мрака на вечерта. Войниците чакаха взводните си командири. Правеха смислени дните и годините им. Но младостта си е младост. И момичета - накъдето се обърнеш. А Андро бе истински чаровник. На едно - лаф на френски, на друго - стих за любов... Тълпяха се край него. И покрай тях и лейтенант Маков понякога кяреше, успяваше с някое запознанство. Не бе безумно напиращ, но и не бягаше. Странно как тази вечер се бяха прибрали в квартирата по-рано. Обикновено тук само преспиваха. И по навик почиваха с книга в ръка. А още по-обикновено Андро се бе излегнал така, че не се разбираше добре накъде са му нозете и накъде главата. В стаята хлуеше глъчката от улицата и бяла лунна светлина. Завеси нямаше. - Сега е есен. Жълтите листа се ронят от дърветата... И падат в нашите сърца. Дните си отиват... - лейтенант Андреев като че четеше писмото на Галя. Дума по дума, ред по ред. Гласът му, някъде изпод завивката, бе особен, а и тишината в стаята ехтеше!... - Ти си чел писмото, писано за мен. Ти си надничал в душата ми... Като крадец през ключалка. Писмото стои под възглавницата... Писмото на Галя... Ограбил си ме... - лейтенант Маков се задъхваше. Не можеше да спре... Пък и не можеше да разбере какво изобщо е станало. Не бе на себе си. Уж настръхнал, пък неподвижен. Не бе за налитане на бой, но не бе и за... овче блеене, за мижене... - Прощавай, приятелю, не исках да те наранявам... - Андро бе станал от леглото и като че гузен приближи приятеля си. Прегърна го привично през рамо и като чоглав се заоправдава. - Разбираш ли, бях началник на караула. Не спах цяла нощ. Мислех за теб. Исках да си щастлив. Поне за малко. Ще ми простиш ли? Аз написах тази щуротия.", "date": "2019.05.10", "title": "Лейтенантски щуротии"}
{"url": "https://duma.bg/ludogorets-i-tsska-sf-s-nay-mnogo-nominatsii-n191430", "text": "Лудогорец и ЦСКА-Сф са с най-много номинирани за \"Футболист на футболистите\". Бяха обявени 10-те играчи, получили най-голямо признание от колегите си в анкетата, която заимствахме от развитите футболни страни. В десетката разградчани са с трима представители, но само чужденци. \"Червените\" са с двама, но българи. Още петима българи са получили доверието на професионалните футболисти. По двама от ЦСКА-Сф, Черно море и Септември са номинирани и в категорията \"Най-добър млад футболист сезон 2018/2019\".  Победителите ще получат статуетките си за 18-а поредна година от Асоциацията на българските професионални футболисти, която е организатор. В допитването участват всички футболисти, които се състезават в българското първенство. Именно те определят най-добрия за сезона. \"През годините \"Футболист на футболистите\" се утвърди като най-престижната и най-обективната анкета, тъй като играчите са тези, които избират най-добрите сред тях. А признанието на колегите безспорно е най-ценно за всеки футболист\", отбелязаха организаторите. От 4 години в анкетата участват и футболистки, които също избират най-добрите измежду тях. Сега наградите ще бъдат раздадени на 27 май в София Хотел Балкан. Ще бъдат раздадени и 4 специални награди: за цялостен принос към футболната игра, голмайстор на първенството, награда \"Трифон Иванов\" - за проявени мъжество и характер, и за най-добро представяне през сезона според индекса на Инстат Скаут.  Клаудио Кешерю, Марселиньо и Вандерсон (Лудогорец); Николай Бодуров и Кристиян Малинов (ЦСКА-Сф); Станислав Костов (Левски); Тодор Неделев (Ботев Пд); Мартин Камбуров (Берое); Георги Илиев (Черно море) и Димитър Илиев (Локо Пд).  Валентин Антов и Иван Турицов (ЦСКА-Сф); Кристиан Добрев (Ботев Пд); Мартин Минчев и Иван Дюлгеров (Черно море); Лъчезар Котев (Витоша Б); Георги Русев и Здравко Димитров (Септември); Светослав Ковачев (Дунав) и Атанас Кабов (Царско село).  Велина Кошулева, Ивана Найденова и Яница Иванова (НСА); Антонина Шопска (Спортика); Биляна Пенчева (ЛП Супер Спорт); Николета Бойчева (Енко); Гергана Илийчева (Пълдин) и Симона Стоянова (Етър).", "date": "2019.05.10", "title": "Лудогорец и ЦСКА-Сф с най-много  номинации "}
{"url": "https://duma.bg/v-plovdiv-se-gotvyat-za-finala-n191432", "text": "Областният управител на Пловдив Здравко Димитров инициира среща с ръководствата на Ботев и Локомотив преди финала за Купата на България. \"Канарчетата\" и \"смърфовете\" ще спорят за трофея на 15 май от 19.00 ч. на Националния стадион \"Васил Левски\". За първи път двата пловдивски \"гранда\" ще спорят за купата. На срещата присъстваха и водачите на футболните агитки на отборите, както и директорът на полицията в града на тепетата старши комисар Атанас Илков.  Губернаторът призовава за спазване на правилата за движение и обществения ред, за да може срещата на двата пловдивски футболни клуба да премине в дух на толерантност и феърплей.  „Освен че сме европейска столица на културата сме и спортна столица. Мачът е важен за Пловдив. За първи път двата отбора се срещат на финал. И единият, и другият отбор иначе са печелили купата. Нека да победи по-добрият“, призова Димитров. По думите му това било най-стойностното и най-старото дерби. Той призова феновете да бъдат внимателни по пътя и подари по 2 бутилки вино на агитките на съперниците, които да отворят след последния съдийски сигнал на 15 май.  С цел да не се допуснат сблъсъци между феновете полицията ще следи за спазване на организацията по извозване. Фенклубовете на двата отбора, които ще са с автобуси, ще пътуват с час разлика, уточни шефът на полицията. С тях ще има и полицейски служители. Все още тече процедура по съгласуване със софийската полиция за местата за паркиране на феновете от двата отбора, които ще пътуват с колите си до София. Паркоместата ще бъдат съобразени, така че да са удобни за подходите към съответния сектор. „Идеята е да им създадем по-голям комфорт да достигнат до спортното съоръжение и да не допуснем нежелани сблъсъци“, поясни ст. комисар Илков. \"За нас и двата отбора са победители, след като се класираха за финала. Това е най-важното. Нека да стане празник за града и да покажем, че пловдивчани могат да се радват на успехите на другите“, заяви кметът Иван Тотев. Собственикът на Локо Христо Крушарски направи кратък коментар пред \"Пловдив нюз\" след срещата. \"Нека покажем на София кой е най-футболният град в България. Истинското дерби е Локо - Ботев, а не Левски - ЦСКА. Другата седмица играем финал, догодина ще играем за първо и второ място. Нека след мача се съберем и празнуваме заедно. Аз пак пожелавам на Ботев да загубят финала\", каза Крушарски. В мача съперниците ще излязат с фланелки, посветени на \"Пловдив - ЕСК\". Те бяха показани от областния управител и от кмета.", "date": "2019.05.10", "title": "В Пловдив се готвят за финала"}
{"url": "https://duma.bg/chadar-za-velika-albaniya-n191505", "text": "С благословията на САЩ и ЕС в момента се извършва такова парцелиране на Западните Балкани, при което ясно се очертават контурите на Велика Албания.  Съдете сами. На среща в Тирана албанският премиер Еди Рама и косовският президент Хашим Тачи се обявиха за създаването на  . Двамата са обсъдили също как това пространство да прилапа населената с албанци Прешевска долина в Южна Сърбия с довода за \"коригиране на историческите несправедливости\". Преди това Тачи каза, че никой не трябвало да се страхува от обединение между Косово и Албания, и дори дръзна да дава акъл на Сърбия, че ако дадяла Прешевската долина, щяла да бъде по-близо до ЕС. Отделно по-рано тази година Албания и Косово тръгнаха към цялостно премахване на границата по шенгенски принцип. Те вече подписаха споразумение за съвместен, тоест единичен, а не двоен контрол на границата. За нейното преминаване ще е достатъчна само лична карта.  Отлично, ще кажат някои, падат граници, интеграцията напредва, облекчава се движението на стоки, капитали и хора. Евроатлантически рай градят албанците в Западните Балкани. Само че се гради не рай, а се изравят вражди от миналото с облагодетелствани и потърпевши. Да вземем т.нар. косовски въпрос. Евросъюзът под диктовката на Германия отхвърля размяната на територии и прекрояването на границите като формула за разрешаването на спора между Косово и Сърбия. Но отпадането на границата между Албания и Косово не е ли именно нейното прекрояване. Досега не сме видели Берлин и Брюксел да скочат срещу двете албански държави. В двете столици и във Вашингтон казват, че това е обединение на един народ, но защо тогава се отрича правото на обединение на сърбите от Северно Косово и Република Сръбска със Сърбия?  Освен това обединяват се страни с най-висока престъпност в региона, а и в Европа. Но понеже под натиска най-вече на САЩ целта е да се парцелират сферите на влияние и Русия да се изгони от региона, обединението на престъпността под евроатлантическия чадър е нещо, което може да се приеме. Да поразсъждаваме малко и за албанския фактор като такъв. Апетитът идва с яденето. Нищо чудно утре Албания и Косово, подстрекавани от САЩ, да заработят за обединението с албанците от Северна Македония и Черна гора. Ами това си е Велика Албания и контурите й, както виждаме, вече се сглобяват. Уж бяхме погребали \"великите държави\" от барутното балканско минало, ама ето, че оттам може да изскочи Велика Албания.  Няма да стане, НАТО и ЕС няма да го позволяват, ще възразят някои. То Гърция и Турция са в НАТО, но Алиансът не им попречи да се хванат гуша за гуша заради Кипър. Относно пък втория фактор, хайде да си \"отпушим\" мисълта - ЕС не иска западнобалкански таралеж в гащите.    ", "date": "2019.05.10", "title": "Чадър   за Велика  Албания"}
{"url": "https://duma.bg/patuvane-po-ulitsite-na-vremeto-s-pasan-kodikara-n191506", "text": "* * * Бе есента на 1987-а. Топла септемврийска московска нощ посрещна цяло ято български студенти първокурсници на Киевската гара. На следващия ден вече летях с такси по московските проспекти към общежитието на ул. \"Добролюбов\" 9/11. Настаняване. Едно-друго. И ето, най-сетне съм на \"Тверской бульвар\" 35, в дома на Херцен, където се помещават учебните помещения на дългомечтания Литературен институт \"А. М. Горки\". След навлизане в \"обстановката\" и уточнение на \"детайлите\" по обучението трябваше да посещавам часове по руски език с чужденците от моя курс, доколкото другите студенти бяха \"в колхозе\", на бригада. Още същия ден се появих плахо-плахо на своето първо учебно занятие. А там - виетнамецът Чан Данг Кхоа, детето чудо във виетнамската поезия, започнал да пише едва шестгодишен и печатан още на седем години, майор от американо-виетнамската война; Баттумур, монголски поет, смугъл и мълчалив, за когото тъй и не разбрахме нищо, освен че е бил овчар; Денис от Етиопия, генералски син, изключително красив младеж с орлов нос, жена и дете, голям купонджия. А при мен - нищо! Ни подвизи, ни революционна романтика, ни каквато и да е друга. Но пък тогавашните ми оскъдни знания на руския език се оказаха на такава висота, че още на другия ден бях прехвърлена скорострелно на \"по-високо ниво\" - при Нина Василиевна, която наливаше знания в празната глава на третокурсника Пасан. Той, по нейните думи, за три години не бил произнесъл пред нея дума. Не че не знаеше руски... За всеобща изненада обаче след неколкодневни съвместни занятия с мен проговори! Какво не прави любовта... Пасанчик (така го наричаше Нина Василиевна) бе дребничък, слабичък, да го духнеш - ще падне. Но когато през зимата задуха здравият московски вятър и Пасанчик буквално потъна в черносивото си палто, за моя изненада, не падаше. Държеше се. Жилаво момче. С пепеляво лице, рядка, смолисточерна брадица и пламтящи очи. Първият ми московски гид. Навсякъде - в метрото, по улиците, проспектите и площадите, в театрите - руменобузите московчани и московчанки се обръщаха да го гледат - сякаш с нещо ги хипнотизираше. Мисля, че с очите си. Те наистина сякаш излъчваха вулканични пламъци.  Минава време. Усещам горещите чувства на Пасанчик, но си трая. Бях отишла в Москва да трупам знания, а не... спомени. Веднъж той не издържа. \"Елля (така ме наричаше), трябва да говоря с теб...\". Веднага разбрах за какво му е притрябвало да си говорим, но и представа нямах какво после ще правя с неговото обяснение в любов? А не исках да го огорчавам. \"Не, не трябва\", казах. \"Но, Елля, трябва да говорим!\" \"Не, не трябва! Знаеш много добре\". Той наистина знаеше. И повече никога не повдигна въпроса. Така и си останахме докрай верни приятели. Появи се след време някаква жена в живота му. Мисля, че беше рускиня. Но какво стана по-нататък, не разбрах. През 1991 г. Пасанчик завърши института и след някой и друг месец си замина за своята красива Шри Ланка.  * * * Пасанчик говореше рядко. И малословно. Най-често мълчеше. Особено ако бяхме само двамата. Беше хубаво да си стоим така. И да мълчим. Ако и да го питах нещо, той отговаряше с дума-две, после махваше с ръка - не си струва, да оставим това, все едно... Мълчанието му говореше много повече от говоренето. Така чувах от него - повече със сърце, отколкото с уши, - че ако има рай на земята, то това е неговата Шри Ланка. \"Грешиш - казвах, понеже не владеех изкуството да говоря без думи, - раят е у нас, в България, ето на, дори в химна ни се пее \"Мила родино, ти си земен рай...\". Пасанчик се усмихваше отнесено и махваше с ръка. \"Чудесно е, че сме заедно...\" - все без думи го казваше, но го чувах. Веднъж ми даде да прочета негов разказ (в превод на Иван Логинов) - \"Противомислещият\". Прочетох го и дълго след това му натяквах: \"Уж рай, а откъде у теб такива познания за дявола и толкова много тъга?\"  Какво ли не сме преживели тогава, заедно и поотделно. А ето, не идват в спомена големите неща. Идват малките. Веднъж отивам при него. Гледам го - хапва си риба от консерва и вместо с винце \"Меча кръв\", я преглъща с прясно мляко, разбира се, непреварено. \"Пасанчик, спри! - виквам ужасена. - Ще се натровиш!\" \"От какво?\" - пита той. \"Не се яде риба с мляко! Комбинацията е убийствена!\" Той махва с ръка: \"Не се тревожи, Елля. Всичко е наред\". И продължава да си хапва с апетит. След малко стомахът му закурка. Аз се натаралежих: \"Видя ли, видя ли...\". Той махна с ръка и в нещо се заслуша. Очаквах най-лошото и се чудех какво ще правя, когато то дойде. А Пасанчик... без дори да забелязва разстроената ми физиономия, тържествуващо обяви: \"Елля, чуваш ли? Той пее! Пее!... За първи път чувам стомах да пее\". И целият сияе от изненада и щастие.  * * * Освен перестройката с Пасанчик ни се случи да понесем на крехките си плещи и земетресението в Армения, и жестокостите в Узбекистан, и разпадането на Съветския съюз, и дори... \"сухия режим\" на Горбачов, по време на който, неизвестно как и откъде, бохемите на общежитието намираха задължително \"водочка\" и вино по всяко време на денонощието.  Някъде по онова време приятел узбек ни разказа как у тях някакви \"бойци\" в името на вярата избили невинни хора и набучили главите им на оградата край родната им къща. На другия ден в репортаж по телевизията показаха майката. Всеки реагира посвоему. Узбекът, който минаваше за любвеобилен и добър, с неочаквана твърдост в гласа си промълви смразяващо: \"Земя и вяра се извоюват само с кръв! Кръвта на воини, майки, пеленачета и надежди! Смърт до корен! Пощада никаква\". А бе поет... Тогава не казах нищо, а после написах \"Натюрморт с пеперуди\": \"Не е моя родина тази, в която убиват хора в името на каквото и да е. Не е моя земя земята, отворена еднакво за телата на деца и на убийци. О, разликата съвсем не е в Христа и Мохамед, в Буда и Маниту, в бялото и черното... Има на света страдащи. И има носещи страдание\". (21 юни 1989 г., Москва) Пасан махна с ръка и се вглъби. Много по-късно, днес, прочетох:  Негови стихове. От онова време предполагам, когато не искахме да повярваме докрай, че това, което ни се случва, се случва наистина. И наистина - дали то се случва, след като това, което остава от него, е нищо, празнота, минало?  * * * След атентатите на 21 април 2019 г. в Шри Ланка светът осъмна същия. И не същият. На небето се появиха 359 нови звезди, които правят нощния мрак много по-светъл отпреди. В рая влезнаха 359 души мъченици. Те вече ще се молят на Бога лице в лице - за своите близки, за своите палачи, за нас и за целия свят.  На онези, които убиват в жаждата да убиват в името на свои каузи и свои правди, бих казала: Човек може да спечели битка с човека, народ може да спечели битка с друг народ, но никой не е спечелил и няма как да спечели битката с Бога... Е, и го казах... Иначе Пасан Кодикара е роден през 1962 г. Завършва колеж в столицата Коломбо, след което заминава за Москва. Там, след десетмесечно обучение по руски език, постъпва в Литературния институт \"А. М. Горки\" (1985 - 1991). В родината си се занимава с преводаческа и преподавателска дейност. Издава свои книги със стихове, разкази, пиеси. Превежда \"Майстора и Маргарита\" на Михаил Булгаков, \"Децата на Арбат\" на Анатолий Рибаков, разкази на Хофман, лекции на Зигмунд Фройд, дори \"Произходът на видовете\" на Чарлз Дарвин и др. През 2015 г., ненавършил 53 години, си тръгва от света, след кратко боледуване в частна клиника. Никой и до днес не може да обясни смислено причината за тайнствената му и ненадейна смърт. А може би наистина (както го е казал)...", "date": "2019.05.10", "title": "Пътуване по улиците на времето с Пасан Кодикара"}
{"url": "https://duma.bg/prezidentat-poryaza-borisov-ne-tryabva-da-se-vodi-predizborna-kampaniya-s-pari-ot-darzhavniya-byudzhet-n191504", "text": "Не мисля, че предизборна кампания трябва да се води с пари от държавния бюджет, заяви президентът Румен Радев. Така той коментира премиерските прояви от последните дни, както и отказа на Бойко Борисов да избере дали да излезе в отпуск до вота, или да спре ръководенето на предизборния коалиционен щаб на ГЕРБ. Както ДУМА вече писа, БСП подаде жалби до ЦИК и СЕМ за използването на държавен ресурс за предизборната кампания на ГЕРБ и осъди поведението на Борисов. Премиерът иронизира, че БСП го надценявали, ако смятали посещението на папата за предизборна кампания. Борисов не смята, че нарушава правилата за финансиране на предизборната кампания и агитация. Той отказа да излезе в служебен отпуск, какъвто призив отправиха социалистите, и реши да атакува президента. \"Когато си изпратиш шефа на пресцентъра за водач на евролистата на БСП, е ясно, че имаш политическо отношение. Трябва ли и той да излезе в отпуск\", попита той риторично. Радев подчерта, че е равно отдалечен от всички партии. Не мисля, че давам някакъв повод изобщо да се мисли в тази насока, заяви той и припомни, че началникът на кабинета му Иво Христов първо е напуснал президентската институция и тогава е започнал да води предизборна кампания, от което могат да се поучат и други участници в кампанията. \"Президентството не е феодална институция, всеки е свободен да взема решение. Направете си справка колко съветници и секретари на предишни президенти още по времето на мандатите на тези президенти какви постове после са заемали. Така че това е нещо нормално. И г-жа Елена Йончева напусна президентството в желанието си да се кандидатира за народен представител. Моите условия са ясни - напуска се президентството и всеки е способен да се кандидатира за каквото си поиска. Така че тези упреци са абсолютно несъстоятелни\", контрира държавният глава.   Опитите скандалите с имотите на властта да бъдат заглушени с всякакви други мероприятия няма да сполучат, защото гражданите вече очакват разнищване на тези скандали и реални действия и противодействие на корупцията, допълни Румен Радев.  ", "date": "2019.05.10", "title": "Президентът поряза Борисов:  Не трябва да се води предизборна кампания с пари от държавния бюджет"}
{"url": "https://duma.bg/mariela-modeva-da-vastanem-sreshtu-straha-avtoritarizma-i-koruptsiyata-n191503", "text": "Трябва да въстанем срещу страха, авторитаризма и корупцията, заяви в БСТВ кандидатът за евродепутат проф. Мариела Модева. Тя бе категорична, че ако хората не усетят промяна в доходите си и в качеството на живот, няма да се върне вярата, че ЕС има бъдеще. \"Българите не сме второ качество хора. Нашият глас е важен\", заяви проф. Модева. Според нея БСП може да промени към по-добро модела, по който се развива Европа. \"Ще се борим за максимален брой места, за да може всички наши идеи и мерки да станат реалност. Да върнем хората в центъра на европейските политики е моя кауза и личен ангажимент\", заяви проф. Модева. БСП е за повече интеграция, но ще защитаваме изконните български ценности, заяви кандидатът за евродепутат проф. Румен Гечев в телевизионно участие. Той е категоричен, че ЕС е бъдещето на България. \"Ние сме допринасяли и можем да допринесем за развитие на тези ценности, но трябва да бъдем активни, а да не слушаме прави на телефона какво нареждат началниците от Брюксел да бъде направено от нашата страна\", подчерта проф. Гечев. \"Трябва да се разбере, че Европа и европейските фондове не са средства за лично обогатяване. Членството на България в ЕС е да направим всичко възможно за изравняване на жизнения стандарт на българите с този на ЕС\", заяви той.  \"България има нужда от повече истински българи, които знаят и могат да защитават националния интерес в Европа. Убеден съм, че БСП ще изпрати там точно такива хора, които ще направят Европа по-социална, по-справедлива, по-обединена, по-сигурна\", заяви кандидатът за евродепутат Димитър Данчев в телевизионно интервю. Според него целта на ЕС е не само да обединява държави, а да обединява и хората. Тези избори са важни, защото на карта е заложена възможността след тях да се върне справедливостта в България, допълни Данчев.  ", "date": "2019.05.10", "title": "Мариела Модева:  Да въстанем срещу страха, авторитаризма и корупцията"}
{"url": "https://duma.bg/ofitsialno-obyaviha-konkursi-za-shefove-na-bnt-i-bnr-n191500", "text": "До 17 часа на 27 май Съветът за електронни медии (СЕМ) ще събира документи от кандидатите за генерален директор на БНР. До 3 юни е срокът за мераклиите, които искат да оглавят БНТ. Вчера СЕМ откри процедурата за нови медийни шефове. Както ДУМА вече писа, мандатът на настоящия генерален директор на радиото Александър Велев изтича в края на месеца. За БНТ се търси нов шеф, защото Константин Каменаров трябваше да напусне заради присъда за шофиране в нетрезво състояние. Временен началник на телевизията е Емил Кошлуков, който вероятно отново ще се пробва за титуляр. Изслушването на кандидатите за шефове в БНР ще бъде на 26 и 27 юни, а самият избор ще бъде на 28 юни. СЕМ ще обяви новия генерален директор на БНТ седмица по-късно - на 5 юли. Продължават и рокадите в Нова тв. Месец след като бизнесмените Кирил и Георги Домусчиеви официално станаха собственици на медията, дългогодишният член на борда на директорите на Нова телевизия Силва Зурлева бе освободена. Припомняме, че в началото на май за директор на \"Новини и актуални предавания\" бе назначена Миляна Велева, която е заемала ръководни постове в Тв7 и Канал 3. Тя зае мястото на Вяра Анкова, която Домусчиеви издигнаха от шеф \"Информация\" до изпълнителен директор -  функция, която съвместява заедно с Николай Андреев.", "date": "2019.05.10", "title": "Официално обявиха конкурси за шефове на БНТ и БНР"}
{"url": "https://duma.bg/porozhanov-ukril-dohodi-ot-imotni-sdelki-na-saprugata-si-n191499", "text": "Министърът на земеделието Румен Порожанов е подал декларация с невярно съдържание за 2018 г., укривайки доход от 160 000 лв. на съпругата си от сключени от нея симулативни сделки с фирмата й, пише \"Биволъ\". Проверка в Имотния регистър показва, че на 19 май 2017 г. Веска Порожанова купува от собствената си фирма \"Армар Корпорейшан Дженерал Техникал Кооперейшан\" два апартамента и гараж в София на площ 176,7 кв. м само за 240 000 лв., или 1358 лв. на кв. метър. След няколко месеца тя продава по-малкия апартамент от 65,8 кв. м за 152 554 лв., а през 2018 г. - и по-големия плюс гаража за 247 412 лв., или 2249 лв. на кв. метър. Тази сделка подлежи на деклариране от Порожанов за 2019 г., но данните още не са налични в сайта на КПКОНПИ. Министърът е укрил и сделка на жена си за 14 дка ниви в Банкя, закупени в края на 2017 г. за смешната сума от 2180 лв. Всичко, което имам от 20 години насам, е декларирано и законно, настоя вчера агроминистърът на излизане от Специализирания наказателен съд. Като бивш директор на ДФ \"Земеделие\" той бе привикан да свидетелства по делото срещу Миню Стайков за злоупотреби с еврофондове. Министърът не се смята виновен за източването на земеделски субсидии по линия на преки плащания и европроекти от ПРСР. \"Всяко одобрение на програмите минава по йерархията на десетки контролни лица и документи от ДФЗ. Ако има някой виновен, той трябва да си понесе отговорността\", оправда се Порожанов. Министърът бил готов да подаде оставка, ако премиерът му я поиска.", "date": "2019.05.10", "title": "Порожанов укрил доходи от имотни сделки на съпругата си"}
{"url": "https://duma.bg/kambitov-upravlyava-blagoevgrad-ot-sofiya-n191501", "text": "Кметът Атанас Камбитов, двете му заместнички Христина Шопова и Зорница Кралева и главният архитект Емил Стоянов всеки ден пътуват от София до Благоевград и обратно. Регионален сайт подозира, че местната управа източва общинския бюджет, за да изпълнява функциите си. Има подозрения, че вместо сами да плащат горивото си, гербаджиите се възползват от договор на общината със софийска фирма. Съветникът на Камбитов Ивайло Благов е дал 138 000 лв. заем на кметската дъщеря за жилище, за което по документи тя е платила 138 000 лв., обяви общинският съветник Андон Тодоров. Благов и Камбитов са обвързани и във фирма \"Старт 2015\" ЕООД, заради управлението на която кметът щеше да бъде отстранен. 66% от служителите в управленския екип на кмета на Благоевград Атанас Камбитов пътуват всеки ден по 200 км, за да дойдат на работа и да се приберат у дома в София, твърди сайтът blagoevgrad.regiona.bg. Медията подозира, че гербаджията, заместничките му Христина Шопова и Зорница Кралева и главният архитект Емил Стоянов живеят в столицата и пътуват на общински разноски всеки ден. Воаяжите би трябвало да им струват по около 1000 лв. на месец. Сайтът пита дали имат и допълнително работно място, защото трудно биха се издържали само с публичните си заплати и не биха могли да поддържат видимо високия си стандарт на живот. Сайтът отбелязва, че отскоро зам.-кметицата Шопова се вози в нова кола \"Опел\". Камбитов често кара служебен джип на Общинска банка, който му е даден за ползване заради доброто сътрудничество, но е засичан и с нов модел \"Ауди А8\". Той, Шопова, Кралева и арх. Стоянов не плащат \"синя зона\", а сайтът твърди, че безплатното паркиране важи и за личните им автомобили. Благоевградчани подозират, че всеки месец заради пътните на кметския екип от бюджета на общината се източват солидни средства. Те изтъкват, че за бюджета по-изгодно би било, вместо да се плаща за служебни коли, всички \"гастролиращи\" да живеят в общински жилища.  Има подозрения, че вместо управляващите сами да покриват разноските си за гориво, те се редят на бензиновите колонки на софийска фирма и зареждат за сметка на общината с карта за безналично плащане. Сайтът припомня, че през 2017 г. е сключена обществена поръчка, която облагодетелства за 3 г. служебните автомобили на общината. Договореното количество е 45 000 л бензин А95Н и 300 000 л дизел на обща стойност 640 563 лв.  В имотните декларации на Камбитов от 2015 г. насам нито на негово име, нито на жена му е посочено наличието на жилище. Има само парцел и малка вила в с. Рударци, Пернишко. През април столично издание написа, че заради необслужвани банкови кредити две банки са наложили възбрани на три негови имота в София - гараж, поземлен имот и къща с гараж.  Общинският съветник Андон Тодоров обяви, че приближеният до Камбитов Ивайло Благов-Кучката е финансирал кметската дъщеря Елена за покупката на апартамент на две нива в Благоевград. \"От сигурен източник имам информация обаче, че Ив. Благов е дал 138 000 лв. заем на кметската дъщеря за жилището, за което по документи тя е платила 138 000 лв. Бизнес отношенията между Ивайло Благов и Атанас Камбитов не са тайна за никого, но партньорството им във фирма \"Старт 2015\" ЕООД сериозно клати кметското кресло на градоначалника, който пое управлението й за седмица през септември 2017 г. и грубо погази Закона за местното самоуправление и местната администрация\", пише Андонов. ДУМА припомня, че фирмата без малко щеше да стане причина Камбитов да бъде отстранен от кметския пост. Гербаджията твърди, че посочването му за управител е \"техническа грешка\". Медии от Благоевградско обаче са категорични, че заявление за отстраняването на грешката все още липсва. С 4 гласа \"за\" и 5 \"против\" ОИК  реши да остави Камбитов на кметския пост. Членовете на комисията решиха, че по време на мандата си той действително е бил собственик и управител на търговско дружество, но така и не се събраха 2/3 от присъстващите, за да бъде отстранен от поста. Дни преди заседанието местни медии прогнозираха, че управляващото мнозинство в ОИК ще застане зад гербаджията въпреки уличаващите го в нарушение доказателства. ", "date": "2019.05.10", "title": "Камбитов управлява Благоевград от София"}
{"url": "https://duma.bg/knsb-iska-oshte-18-mln-lv-za-zaplati-n191498", "text": "Необходими са допълнителни 18,6 млн. лв. за увеличение на заплатите на социални работници и работещи в домове за стари хора и за хора с увреждания, за професионални фолклорни ансамбли и духови оркестри, както и за дърводелци, елтехници и друг персонал в затворите. Щом ще се купуват самолети, значи бюджетът ще бъде актуализиран, тогава нека дадат още 18,6 млн. лв. за възнаграждения, заяви президентът на КНСБ Пламен Димитров.  През 2018 г. средната заплата е 1135 лв., което е реално увеличение от 6,4%, сочи годишният доклад на КНСБ за резултатите от колективното договаряне. Въпреки ръста 70% от работещите получават около или под тази сума. Повишаването на минималната заплата от 460 на 510 лв. през 2018 г. на практика увеличава хората с най-ниското по закон възнаграждение и към края на м.г. те са 442 392 души. От синдиката подчертават, че средната заплата изостава с 4 до 7 пъти от старите членки на ЕС и с 1,6 до 2,5 от новите. България, макар че нарастването като процент е високо, продължава да е с най-ниско минимално възнаграждение. Остава голяма и разликата в брутните заплати между София (1536 лв.) и Видин (746 лв.). Анализът сочи, че покупателната способност на заплатите се повишава плавно, но равнището им остава твърде ниско и не отразява трайни промени в жизнения стандарт на хората.  България е сред 8-те страни в ЕС с най-висока данъчно-осигурителна тежест на минималната заплата, подчерта директорът на Института за социални и синдикални изследвания на КНСБ Любен Томев. От синдиката продължават да настояват за подоходно облагане. У нас брутната средна заплата през 2018 г. е 580 евро (нетна 450 евро), а в Германия е 3880 евро (нетна 2360 евро). Томев обясни, че стандартът на покупателна способност е най-точният измерител, защото показва както парите, с които човек разполага след облагане, така и ценовите разлики в отделните страни на ЕС.   Доходите трябва да бъдат увеличавани номинално с 12-15% през всяка от следващите три години, категоричен е Димитров. Според синдиката до 2022 г. средната заплата трябва да стане 1000 евро, а минималната - 450 евро. Димитров подчерта, че в около 30% от българските предприятия и отрасли има колективно договаряне и в тях се получават с 12% по-високи заплати от отрасли, където няма синдикати и КТД.", "date": "2019.05.10", "title": "КНСБ иска още 18 млн. лв. за заплати "}
{"url": "https://duma.bg/hilyadi-pochetoha-9-may-n191502", "text": "Хиляди българи в цялата страна честваха Деня на победата и се включиха в марша на \"Безсмъртния полк\". С шествията бяха отбелязани 74 години от края на Втората световна война и победата над хитлерофашизма. Тържествено бе отбелязан и Денят на Европа. В София президентът Румен Радев и руският посланик Анатолий Макаров положиха цветя пред паметника на Незнайния войн. \"Днес е празник и отбелязваме Деня на победата и Деня на Европа. За да се реализира голямата идея за обединена Европа, това нямаше как да стане без победата над хитлерофашизма\", посочи държавният глава. Радев добави, че сме длъжни да уважаваме и почитаме паметта на милионите жертви в борбата с нацизма и да не забравяме приноса и на България.  Вицепрезидентът Илияна Йотова призова 9 май да не бъде използван за разделение. \"Отдаваме почит на милионите, дали живота си в борбата срещу адската машина на хитлерофашизма, за да ни има днес, да живеем на континента - символ на мира и обединението. Празнуваме победата над фашизма, постигната с решаващата роля на Съветската армия. Празнуваме възкресението от най-голямата катастрофа, която преживя човечеството - Втората световна война. И помним\", написа тя в социалните мрежи. В церемонията и шествието на \"Безсмъртния полк\" в София се включиха лидерът на БСП Корнелия Нинова, народни представители, кандидати за евродепутати и общински съветници от БСП, ветерани, представители на военно-патриотични организации и граждани, които носеха портрети на свои близки, загинали във войната, български и руски знамена. \"Да ни е честит Денят на победата над хитлерофашизма. Прекланяме се пред паметта на милионите, загинали във Втората световна война. Поклон пред героите, дали живота си за свободата\", заяви Корнелия Нинова. Лидерът на БСП в София Калоян Паргов призова да помним, че без Ден на победата нямаше да има Ден на Европа. \"С изкореняването на хитлерофашизма, тази смъртоносна идеология, беше отворена нова страница в историята на Европа. И днес трябва да се борим с всички сили и средства дори срещу най-малкия опит за възраждането на \"кафявата чума\", добави той. Повече от 60 български града се включиха в \"Безсмъртния полк\".", "date": "2019.05.10", "title": "Хиляди почетоха 9 май"}
{"url": "https://duma.bg/ktb-vrashta-570-mln-lv-dogan-shte-vzeme-76-hil-lv-n191493", "text": "Започва изплащането на 570 млн. лв. на кредиторите на фалиралата \"Корпоративна търговска банка\" АД (КТБ). За това информираха синдиците на обявената в несъстоятелност кредитна институция. Изплащането на сумите от първата частична сметка ще се извършва чрез клоновата мрежа на \"УниКредит Булбанк\", като таксите и комисионите за извършваните операции се дължат от лицата, получаващи средствата, и са съгласно тарифата за таксите и комисионите на \"Булбанк\".  Сред тези, които ще получат около 11% от спестявания в банката, която е в несъстоятелност, е почетният председател на ДПС Ахмед Доган, става ясно от списъка на получателите. Той има да взема 76 695 лв. До положителна развръзка за кредиторите с негарантирани вземания от КТБ се стигна след поредните поправки в Закона за банковата несъстоятелност. Те бяха внесени през февруари от четирима депутати - Данаил Кирилов (ГЕРБ), Йордан Цонев (ДПС), Хамид Хамид (ДПС) и Христиан Митев (\"Обединени патриоти\"), като обявената цел беше \"максимално попълване на масата на несъстоятелността\". Именно измененията позволиха да започнат разплащания въз основа на одобрената частична сметка за разпределение, която престоя блокирана над две години заради заведени в съда възражения на кредитори, които продължават да са висящи. Според промените кредиторите, които нямат възражения по сметката, могат вече да получат парите си. Заради заведените дела е заделен резерв от 36 млн. лв., поради което реално готови за незабавно разпределение са 534 млн. лв. В списъка попадат 7022 граждани, фирми и институции, които имат да вземат точно 533 913 264 лв. Всеки от кредиторите по сметката ще получи около 11% от вземането си. Най-много пари от разпределението ще отидат при най-големия кредитор - Фонд за гарантиране на влоговете в банките. За него синдиците са определили 409 млн. лв., при общо вземане в размер на 3,7 млрд. лв. Други около 22 млн. лв. отиват в трима кредитори от първи ред - \"Сосиете Женерал Париж\" (10 млн. лв.), \"Ардастрой\" ООД (8,3 млн. лв.) и \"Аполо Инженеринг\" ООД (3,9 млн. лв.). \"Топлофикация\", която изгоря с над 90 млн. лв., ще си върне към 10 млн. лв. Бизнесменът Александър Сталийски, за когото обвиняемият Цветан Василев твърди, че е близък до премиера Бойко Борисов, ще получи 4432 лв., тв водещата Виолета Сечкова - 3067 лв., пише \"Медиапул\". Николай Бареков, за когото прокуратурата твърди, че чрез подставени лица е получавал сакове със стотици хиляди лева от клона на КТБ на \"Цар Борис III\", ще вземе още 5,53 лв. от остатъците от ограбената банка, а Ахмед Доган пък ще получи 76 695 лева.", "date": "2019.05.10", "title": "КТБ връща 570 млн. лв., Доган ще вземе 76 хил. лв."}
{"url": "https://duma.bg/i-za-tretoklasni-patishta-shte-se-plashta-tol-taksa-n191494", "text": "Второкласни и третокласни пътища ще бъдат включени в обхвата на тол системата, стана ясно вчера от думите на зам.-министъра на регионалното развитие Николай Нанков. МРРБ все още не е обявило публично кои точно пътища влизат в обхвата на тол системата. Единствено бяха дадени примерни цени за таксуването, които обаче все още не са окончателни и е възможно да има промяна. Срещу първоначално обявените пътни такси се обявиха от бизнеса. Според тях те са прекалено високи и ще доведат до увеличаване на цените на стоките и на билетите за междуградските автобуси.   Заради спора с тарифирането на тол системата през следващата седмица ще има срещи с превозвачите. На нея ще бъде представен анализ на състоянието на пътищата (основно втори и трети клас). По думите на Нанков идеята е тол системата да бъде изградена върху тези пътища и когато те след време бъдат ремонтирани, ще бъдат включвани поетапно в обхвата й. Каквото било желанието на транспортния бранш според Нанков. В средата на миналия месец министър Петя Аврамова заяви, че таксите за част от платените пътища \"ще бъдат с нулева ставка\". Т. е. за тях няма да бъдат събирани пътни такси, защото пътищата не са в добро състояние. Очаква се на предстоящата среща да бъде уточнено и колко километра ще бъдат безплатните пътища, като по-думите на Нанков се очаква те да са минимум 13 000. Пътищата, по които ще се плащат тол такси, щели да са между 5000 и 7000 километра от общо 20 000 километра републиканска пътна мрежа. Това обаче най-вероятно ще важи в началото, а по-късно обхватът им ще се разшири с ремонтираните второкласни и третокласни пътища. Има готовност за тестване на тол системата от 15 май, каза Нанков. Първо в пунктовете за продажба - най-вероятно ще започнем на границите с тестовите изпитвания, каза той. От думите на министър Аврамова в Ямбол преди три седмици обаче се разбра, че тол системата за автомобилите над 3,5 тона най-вероятно няма да заработи от 16 август, както е предвидено в закона. Почти 327 камери вече били монтирани, а за други 63, за които са издадени разрешения за строеж, ще бъдат монтирани в рамките на следващите няколко дни. Нанков информира, че ще бъде направен клип за това какво представлява тол системата, която по-думите му е вероятно най-сложната, изграждана в България.", "date": "2019.05.10", "title": "И за третокласни пътища ще се плаща тол такса"}
{"url": "https://duma.bg/frensko-turski-konsortsium-s-nay-visoka-tsena-za-letishte-sofiya-n191495", "text": "Най-много пари за държавата от близо 33 млн. евро такса на година за концесионирането на летище София предложи френско-турски консорциум, включващ оператора на три парижки летища \"Еърпортс Де Пари\" и турската \"ТАВ Хавалиманларъ Холдинг\". Това стана ясно вчера при отварянето на офертите на петимата кандидат-концесионери, на което присъства и транспортният министър Росен Желязков. Самият той коментира, че така представени, параметрите на офертата я подреждат на първо място в търга. Все пак предстои комплексна оценка и класация на всичките пет оферти, допълни министърът. Следващата по големина на концесионните такси оферта е на обединението \"ССБ София Еърпорт ДжейВи\", в което участва датският оператор \"Копенхаген Еърпортс\", но водещ е \"ССБ Зауервайн & Шефер Бау АГ\". Той е готов да даде годишно възнаграждение за бюджета от 26,5 млн. евро. За 24,5 млн. евро ежегодно плащане е офертата на \"Соф Кънект\" с водещ член инвеститорският фонд \"Меридиам Ийстърн Юръп Инвестмънтс САС\", базиран в Париж, в партньорство с оператора \"Флугхафен Мюнхен\", който управлява второто най-натоварено летище в Германия след Франкфурт. 21 млн. евро годишна такса предложи българската \"Фрапорт България\" ЕАД, която е еднолична собственост на \"Фрапорт Малта Инвестмънт Лимитед\" и опитът се покрива от \"Фрапорт АГ Франкфурт Еърпорт Сървисис Уърлдуайд\", притежаваща 60% от концесионера на летищата във Варна и Бургас. Останалият дял е на \"Еърпорт Сървисиз България\", която е на \"Химимпорт\", притежаваща авиокомпанията \"България Ер\" - един от големите длъжници на летище София. Най-ниското концесионно предложение от близо 20 млн. евро е от консорциум \"Витоша\" с водещ член летищният оператор \"Манчестър Еърпорт Груп Оувърсийз Инвестмънтс Лимитид\" и партньор китайската \"Бейджин Кънстракшън Ейнджиниринг Груп\". И петте предложения надхвърлят значително търсеното от държавата минимално концесионно възнаграждение от 15 млн. лв. без ДДС, или 10% от общия размер на общите приходи от всички дейности за текущата година.  Основното изискване към концесионера е за инвестиция от най-малко 1,17 млрд. лв. (600 млн. евро), като най-големият разход на бъдещия концесионер е за изграждането на трети терминал до десетата година на концесията. Предвидено е още и разширяване на Терминал 2. До петата година пък концесионерът има задължение да направи проучване дали е необходимо да се строи нова втора писта на летището. При доказване на необходимост от изграждането й има задължение да я построи. Тъй като това са значителни инвестиции, е дадена възможност за удължаване на срока на концесията с още близо 12 години. От отварянето на офертите стана ясно, че всички претенденти са съгласни да платят авансово исканите от тях 550 млн. лв., предназначени за покриване на дълговете на БДЖ и за нови влакове, и да построят трети терминал до десетата година на концесията, която има общо 35-годишен срок. Той може да бъде удължен с още една трета от този срок при изпълнение на определени условия. Това е втори опит за отдаване на концесия на летище София. Първият беше спрян от служебния кабинет на Огнян Герджиков, назначен от президента Румен Радев. Основната причина за това бяха занижените критерии и защитата на националната сигурност. Левицата и синдикатите също бяха против концесията с мотива, че тя вреди на националната сигурност. Прокуратурата изпълни политическа поръчка и отхвърли искането на БСП за спиране на търга. Според водачката на евролистата на социалистите Елена Йончева процедурата е направена така, че да спечели турска компания. Както се вижда, нейната прогноза е на път да се сбъдне. ", "date": "2019.05.10", "title": "Френско-турски консорциум с най-висока цена за летище София "}
{"url": "https://duma.bg/taksata-za-vnos-i-iznos-na-tok-otpada-ot-yuli-n191492", "text": "Таксата за трансграничен пренос на електроенергия в България от около 5 евро за мегаватчас отпада от 1 юли 2019 г. след решение на Съда в Люксембург от края на 2018 г. срещу тази тарифа. Това реши окончателно парламентът, приемайки промените в Закона за енергетиката, които също така задължават от средата на годината всички производители на електроенергия с инсталирана мощност над 1 МВ да продават тока си на специализираната борса. Мерките трябва да повишат ликвидността на българската борса за ток и да стабилизират постиганите там цени, срещу чието рязко поскъпване и падане протестират работодателите. Вчера тяхната асоциация излезе с поредно писмо срещу неравномерното предлагане на количества енергия от държавните електроцентрали и по-специално от НЕК. Това влияе силно върху цената на тока и от под 80 лв./МВтч на борсата във вторник ден по-късно тя скача до близо 165 лв. заради малко предложени обеми от НЕК. Одобрените сега законови поправки се очаква да повишат конкуренцията на българския пазар на ток, но в същото време ще създадат дефицит от 80 млн. лв. в приходите на държавния \"Електроенергиен системен оператор\" (ЕСО). Това стана ясно от думите на председателя на парламентарната комисия по енергетика Валентин Николов от ГЕРБ, който е сред вносителите на измененията. Той обясни, че вероятно този недостиг ще бъде компенсиран чрез увеличаване на таксите на ЕСО за пренос през вътрешната мрежа на страната. Според него това няма да се отрази върху цената на тока за домакинствата и малкия бизнес, определяна от енергийния регулатор, а само върху плащаните от бизнеса разходи за електроенергия. Въпреки че държавата отменя таксата за внос и износ на електроенергия, според работодателите продължават да съществуват пречки пред възможността да се купува по-евтина енергия от съседните пазари. Причината според тях е в забавеното интегриране на борсовата търговия със съседните държави.", "date": "2019.05.10", "title": "Таксата за внос и износ на ток отпада от юли "}
{"url": "https://duma.bg/pozhar-ostavi-burgas-bez-troleybusi-n191496", "text": "Голям пожар остави Бургас без тролейбуси вчера. Огънят е повредил и блокирал контактната мрежа на градския транспорт. Изгорели са няколко машини за асфалтиране на строителната фирма \"Джи Пи Груп\". По данни на Областната дирекция на МВР в града пожарът е възникнал около 5 часа сутринта. Той е започнал вероятно от два валяка на \"Джи Пи Груп\", с които от 20 дни се извършвал ремонт в пътната отсечка. Причините за инцидента за момента не са ясни. Органите на реда разследват дали не става въпрос за умишлен палеж.", "date": "2019.05.10", "title": "Пожар остави Бургас без тролейбуси"}
{"url": "https://duma.bg/pone-2442-lv-tryabvat-na-4-chlenno-semeystvo-za-snosen-zhivot-n191497", "text": "Издръжката на живот за четиричленно домакинство се е увеличила с 32 лева през първите 3 месеца на 2019 г. Причината е поскъпването на природния газ, което се отрази на цените на тока, парното и храните. Разликата между доходите на най-богатите 20% от българите и на най-бедните 20% е 7,7 пъти. Макар че тя намалява от 8,2 пъти през 2017 г., ситуацията остава критична, категорични са от КНСБ. Близо 28% от домакинствата - над 2 млн. души, са с общ доход на човек до линията на бедност от 348 лв. Над 209 хил. души имат доход над издръжката на живот от 610 лв. Над 3 млн. души са с доход между 348 и 610 лв.  Тревожна е ситуацията при пенсионерите, категорична е Виолета Иванова, анализатор в ИССИ на КНСБ. Тя поясни, че увеличението на пенсиите с 3,8% през 2018 г. е \"изядено\" от инфлацията и доходите им на практика нарастват едва с 1%. Очакваното увеличение на пенсиите от 1 юли 2019 г. с 5,7% също няма да е достатъчно за възрастните и всеки трети над 65 г. продължава да живее в бедност.", "date": "2019.05.10", "title": "Поне 2442 лв. трябват на 4-членно семейство за сносен живот"}
{"url": "https://duma.bg/angelkova-zabila-posledniya-piron-v-kovchega-na-turizma-n191491", "text": "С такива закони за Черноморското крайбрежие и за планините това, което прави министерството, е да забива последния пирон в ковчега на българския туризъм. Това заяви пред БНР председателят на Българската асоциация за алтернативен туризъм Любомир Попйорданов. Той изрази мнение, че министърът на туризма Николина Ангелкова и цялото министерство искат българските туристи да не почиват на Българското Черноморие. Той каза, че се отчита спад и на чуждите туристи. Според Попйорданов не се разбира за кого се правят промените в Закона за устройство на Черноморското крайбрежие. Той бе категоричен, че министър Ангелкова не познава като цяло туризма. Затова се чудя наистина този закон кого обслужва - дали туризма, или определени лобита, на които трябва да се разчистят едни терени, за да могат да строят, коментира той, добавяйки, че се преследва свободното къмпингуване и плажуване. Попйорданов направи аналогия между това, което се иска да се прави по пистите в зимните курорти, и това на Черноморието ни: \"Всичко да парцелираме, всичко да концесионираме, всичко да определим нормативно\". Относно заложените високи глоби той бе категоричен, че по този начин плажуването се превръща в \"обществено опасно деяние\". \"Законът се развива в посока на административно-наказателни разпоредби. Това е изкривяване на смисъла на закона, той се отклонява от целите\", посочи Попйорданов. Според него при настоящата ситуация неизбежно ще се стигне до протести. Той препоръча на премиера да освободи министър Ангелкова.", "date": "2019.05.10", "title": "Ангелкова забила последния пирон в ковчега на туризма"}
{"url": "https://duma.bg/iskat-albansko-prostranstvo-bez-granitsi-n191486", "text": "Необходимо е пълно отваряне на косовско-албанската граница и създаването на \"албанско пространство без граници под евроатлантическия чадър\". За това са говорили президентът на Косово Хашим Тачи и министър-председателят на Албания Еди Рама. Двамата разговаряха в Тирана, където Тачи е на посещение във връзка с участието си в срещата на страните от процеса \"Бърдо-Бриони\". Те също така обсъдиха \"коригирането на историческите несправедливости\" и свързването на долината Прешево с Косово.  \"Предложих идеята за включване на Прешево, Медведжа и Буяновац (общини в Южна Сърбия – бел. ред.) в територията на Косово, без да се променя дори сантиметър от останалата част на страната. Това е наше историческо право и аз ще настоявам за него дори и утре, защото след 10–20 години там може да няма и един албанец\", заяви Тачи в интервю след срещата. \"Никой не трябва да се страхува от Косово и Албания, които живеят без граници между тях\", каза още той. ", "date": "2019.05.10", "title": "Искат албанско пространство без граници"}
{"url": "https://duma.bg/tramp-pak-napadna-kitay-n191487", "text": "Американският президент Доналд Тръмп заяви пред поддръжниците си във Флорида, че Китай \"е провалил сделката\" по време на търговските преговори. \"Те провалиха сделката\", са били думите на президента на САЩ, цитирани от РИА Новости. Миналата неделя американският президент Доналд Тръмп заяви, че ще увеличи на 10 май митата върху редица китайски стоки от 10 на 25% и не изключи въвеждането на ограничения за вноса на други стоки и сега повтори заплахите си.  В отговор Китай отхвърли обвиненията на САЩ в отказване от ангажиментите. \"Китайската страна спазва обещанията си и това никога не се е променяло\", заяви на брифинг говорителят на Министерството на търговията Гао Фенг. В изявлението си той каза също, че Китай няма да \"капитулира пред никакъв натиск\" при преговорите между двете страни.  Атаките на Тръмп дойдоха точно преди посещението на вицепремиера на Държавния съвет на КНР в САЩ вчера и днес, за да продължи консултациите въпреки заплахите. ", "date": "2019.05.10", "title": "Тръмп пак нападна Китай"}
{"url": "https://duma.bg/kratki-novini-n191485", "text": "Съдът в Черна гора издаде присъди за 5 г. затвор на опозиционни политици по обвинение в планиране на насилствено сваляне на правителството с руска помощ през 2016 г. Това е решение на първа инстанция и подсъдимите имат право на обжалване. \"Целта... е била да се попречи на Черна гора да се присъедини към НАТО\", постанови съдия Сузана Мугоса след осъждането на Андрия Мандич и Милан Кнежевич заедно с дузина други, включително бивш полицейски генерал и двама руснаци, представени от прокурорите като служители на разузнаването, които са съдени задочно. \"Скоро ще изчистите Манбиж и на изток от река Ефрат от терористични групи\", коментира Реджеп Ердоган пред кадети в Националния университет по отбрана в столицата Анкара. Мисия на изток от река Ефрат, която Ердоган предлага от месеци, би имала за цел да изкорени присъствието на ИПГ, сирийската част на ПКК, както и ДАЕШ до границите на Турция. ПКК е определяна като терористична организация от Турция, САЩ и ЕС. САЩ обявяват Бразилия за главен съюзник извън НАТО. Това става ясно от съобщение на президента на САЩ Доналд Тръмп до Конгреса. В него се отбелязва, че американският лидер възнамерява да обяви Бразилия за главен съюзник извън Алианса. Тръмп признава последните ангажименти на правителството на Бразилия за увеличаване на военното сътрудничество със САЩ и признава, че е в национален интерес да се задълбочи координацията с Бразилия в областта на отбраната.", "date": "2019.05.10", "title": "Кратки новини"}
{"url": "https://duma.bg/obezshtetyavat-postradalite-pchelari-n191489", "text": "Пострадалите пчелари ще получат обезщетение под формата на индивидуална помощ \"де минимис\". Компенсация ще има за всички, чиито документи са окомплектовани - подадена жалба, съставен констативен протокол и взети проби за установяване причината за смъртността при пчелите. Това стана ясно след Консултативен съвет по пчеларство. Заседанието бе свикано спешно заради проблема с повишената смъртност при пчелите и плановете на пчеларите да организират национален протест. Предстои калкулация на точния размер на помощта. След това тя ще бъде гласувана на заседание на УС на ДФЗ. По време на заседанието се взе решение за промени в Наредба 13, свързана с мерките за опазването на пчелите и пчелните семейства от отравяне при мероприятия за растителна защита. В рамките на седмица пчеларите трябва да подадат своите предложения, които работна група да обсъди и обобщи. Ще се разпишат процедурни правила, за да се знае какъв е редът за взимане на проба, как се установява нарушението. След това ще се извърши обучение на служители от всички 28 области в страната, за да се избегне падането на актове в съда. В случай на съмнение за масово натравяне пробите ще се поемат за сметка на БАБХ. Тези проби имат арбитражна стойност и могат да се използват като веществено доказателство в съда. В дългосрочен план се предвижда дооборудване на лаборатория на БАБХ в Пловдив, така че да не се използва само за изследвания на растения, но и за пчели.", "date": "2019.05.10", "title": "Обезщетяват пострадалите пчелари"}
{"url": "https://duma.bg/rakat-na-kozhata-vzema-zhertvite-si-bezrazborno-n191479", "text": "Ракът на кожата може да засегне всеки независимо от възрастта. Най-често се среща при хората над 50 г. и при хора, които са продължително изложени на слънце. По-висок риск има при тези със светла кожа и лесно изгаряне на слънце. Слънчевите изгаряния в детска възраст също са предпоставка за заболяването, както и прекомерното използване на солариум. В рискова група са хората с повече от 50 бенки, със семейна история за рак на кожата и претърпяна трансплантация на орган. Има четири основни вида подозрителни кожни промени. е най-редкият вид рак на кожата, но и най-опасният. Засяга всички възрасти. Започва като тъмно петно, има неравномерни граници и различни цветове - по-тъмни и по-светли. Бързо се разпространява и може да засегне и вътрешните органи, обяснява дерматологът от ДКЦ към софийската университетска болница проф. Соня Марина, която е с дългогодишен практически и преподавателски опит. Тя е категорична, че меланомът изисква незабавно лечение! \"Съществува лесно ABCDE правило за ранно откриване на меланом - асиметричност, неравни граници, съдържа различни цветове, големина над 6 мм в диаметър, нараства с времето\", пояснява дерматоложката. Друг вид рак на кожата е  Това е най-разпространената форма на рак на кожата, но най-малко опасна. Започва като малка подутина с цвета на кожата и перловиден ръб, като незарастваща рана или нарастваща подутина. Може да се разрани и да проникне в дълбочина. След преглед и биопсия започва лечение, категорична е проф. Марина. Втората най-разпространена форма рак на кожата е Засяга местата, които са най-силно изложени на слънце - лице и скалп. Започва като подутина или като уплътнен участък. Може да нарасне бързо, да се разрани и да се разпространи. Необходими са преглед, биопсия и лечение!   е предраково образувание, което засяга местата най-силно изложени на слънце - лице, уши, врат, скалп и задната част на ръцете. Започва като червено-кафяви залющени и грапави петна по кожата. В 10-15% от случаите преминава в спиноцелуларен карцином. Диагностицира се с преглед и биопсия и се пристъпва към лечение. За да се предпази човек от рак на кожата, необходимо е да се предпази от прекомерно и ненужно излагане на слънце, препоръчва проф. Марина. Съветът й е да се носят предпазни дрехи, шапки и слънчеви очила с UV защита и да се нанася слънцезащитен крем. ДКЦ \"Св. Иван Рилски\" се включва в Националната кампания \"Евромеланом 2019\" за превенция на рака на кожата. На 15 май 2019 г. (сряда) проф. Соня Маринска ще преглежда безплатно от 13 до 16 ч. пациенти с петна по кожата, които променят размера, цвета и/или формата си, асиметрични са или с неравни граници, разноцветни са, сърбят или от тях тече кръв или секрет и не зарастват. Прегледите ще се провеждат след предварително записване на тел. 02/952 58 78 и се отнасят само за пациенти с изброените симптоми.", "date": "2019.05.10", "title": " Ракът на кожата взема жертвите си безразборно"}
{"url": "https://duma.bg/elena-yoncheva-zemedelskite-kooperatsii-poddarzhat-zhivota-v-selata-n191490", "text": "Земеделските кооперации са изключително важни, защото те поддържат живота и осигуряват работа в селата и малките населени места, заяви водачът на листата на \"БСП за България\" Елена Йончева, която заедно със секретаря на НС на БСП Вяра Емилова посети най-голямата земеделска кооперация в обл. Силистра - \"Нива 93\" в с. Професор Иширково.  Председателят на кооперацията Велика Славова обясни, че кооперацията осигурява 150 постоянни работни места, доставя хляб и различни тестени изделия на десетки населени места, включително и на областния град, развива активна търговска дейност, а през активния земеделски сезон работните места нарастват на 300. Според Йончева за развитието на земеделието има необходимост и от целенасочена държавна политика за подпомагане на земеделските кооперации и промени в Закона за кооперациите. Тя посочи, че държавата не може само да разчита на европейско финансиране, а то трябва да бъде допълвано и от национални доплащания, особено за стимулиране на развитието на овощарството и зеленчукопроизводството.  Водачът на листата на левицата коментира, че над 35 млрд. евро в последните 10 години не са стигнали до хората, до техните градове и села. \"Това е така, защото октоподът, завладял България, не дава тези средства на малките и средните предприемачи и земеделци. Не може 70% от дадените за земеделие 7,4 млрд. евро да отиват в под 100 семейства. Те трябва да се дават и за земеделските кооперации, малките и средните земеделски стопани\", заяви Елена Йончева.", "date": "2019.05.10", "title": "Елена Йончева:   Земеделските кооперации поддържат живота в селата"}
{"url": "https://duma.bg/tryabva-da-opazim-edinna-evropa-n191488", "text": "В навечерието на изборите за национални представители в Европейския парламент 21 държавни глави на страни членки на ЕС отправят призив към европейските граждани да определят със своя глас на вота бъдещия път на Европейския съюз. В декларацията, подписана от държавните глави на България, Чехия, Германия, Естония, Ирландия, Гърция, Франция, Хърватия, Италия, Република Кипър, Латвия, Литва, Унгария, Малта, Австрия, Полша, Португалия, Румъния, Словения, Словакия и Финландия се подчертава значимостта на съхраняването на ЕС, неговата сила и интеграция, съобщи прессекретариатът на българския президент. Европейската интеграция и единство са от изключително значение и само една силна общност е способна да се изправи пред съвременните предизвикателства, надхвърлящи националните граници. Европа ще се справи успешно с глобалните рискове и ще продължи по пътя на икономическото и социално сближаване и развитие единствено при наличието на равнопоставеност в партньорството и съвместни действия, е позицията на президентите. Държавните глави посочват, че през последните месеци повече от всякога ЕС е изправен пред безпрецедентни рискове и отстъпление от интеграционните процеси. \"Европа се нуждае от оживен политически дебат за най-добрия път напред към бъдещето, използвайки зададената основа в Римската декларация от 25 март 2017 г.\", подчертават президентите. Според тях Съюзът е способен да възприеме широк обхват от мнения и идеи. \"Определено, обаче, не трябва да има връщане към Европа, в която държавите вече не са равнопоставени партньори, а опоненти\", се казва още в съвместния призив на европейските държавни ръководители. Междувременно в румънския град Сибиу се проведе среща на върха на държавните и правителствените ръководители на страните членки на ЕС. Лидерите обсъдиха аспекти на Стратегическия дневен ред 2019-2024 г. Сред темите бе насърчаването на мира и стабилността, поддържането на европерспективата за другите европейски държави, сътрудничеството в областта на миграцията, следването на балансирана търговска политика, насърчаването на европейските инвестиции в отбраната и ролята на Европа като световен лидер в борбата срещу изменението на климата. Срещата на лидерите завърши с приемането на Декларация от Сибиу за общото бъдеще на страните в ЕС, изпращаща послание за единство и доверие в съвместните действия на държавите членки. Тя в голяма степен се припокрива с предишната декларация на държавните глави, но включва и 10 приоритета за единна Европа. Среща в Сибиу имаха и левите премиери от ПЕС. Те бяха категорични, че Европа трябва да бъде отново единна, социална, солидарна и справедлива. Социалистите виждат възможност да преобразят Европа към по-добро и разчитат на успех, особено след убедителния резултат на изборите в Испания, победата на социалистите във Финландия и очаквания добър резултат в Дания през юни.", "date": "2019.05.10", "title": "Трябва да опазим  единна Европа"}
{"url": "https://duma.bg/podvodnite-kamani-na-evroviziya-2019-n191481", "text": "Музикалното състезание ще събере в Тел Авив от 14 до 18 май представители на 41 страни: 35 участници, класирали се от национални селекции, както и изпълнители от Голямата петорка - Германия, Франция, Испания, Великобритания и Италия (основателите и основните спонсори на надпреварата). Също така автоматично на финала се класира страната победител. Нета Барзилай осигурява домакинството на Израел, след като се класира първа през 2018 г. в Португалия. Има доста отказали се да пеят на \"Евровизия 2019\" - Андора, Босна и Херцеговина, България, Люксембург, Мароко, Монако, Словакия, Турция и Украйна. Също така няма да се случи и предварително заявеният дебют на три държави - Казахстан, Лихтенщайн и Косово. Интересно е обаче, че на сцената на конкурса ще излязат изпълнители, които вече имат опит в европейското музикално състезание. От Унгария това е Йоци Папаи, класирал се на осмо място във финала на \"Евровизия 2017\". Руснакът Сергей Лазарев е стигнал до трета позиция в надпреварата през 2016 г. По същото време Серхат от Сан Марино е бил 12-и, но в един от полуфиналите. Тамара Тодевска е десета в междинното класиране на \"Евровизия 2008\". Невена Божович от Сърбия започва от \"Детска Евровизия 2007\", където се разписва с бронз, но шест лета по-късно е едва 11-а като част от групата Moje 3. В първи подводен камък на тазгодишния конкурс се превърна изборът на града домакин. След неколкомесечното разглеждане на кандидатите Ерусалим и Ейлат и по-нататъшното им категорично отхвърляне заради протести, нестабилната политическа обстановка и липсата на подходяща зала за компромисен вариант се посочва Тел Авив. Втората изложбена зала на мащабния му Конгресен експо център ще се превърне във впечатляваща сцена на полуфиналните и финалните изпълнения. Неразбории по организирането на конкурса възникнаха и заради средствата, които трябва да бъдат вложени за организирането на \"Евровизия 2019\". Израелското министерство на финансите и ръководството на обществената корпорацията за радио- и телевизионно разпространение \"Кан\" са се договорили за внасянето на 12 млн. евро като поръчителство за провеждането на надпреварата. В противен случай страната бе заплашена от лишаването от домакинство, а за алтернативна сцена бе спрягана Австрия. Сумата бе преведена в последния възможен срок и се твърди, че за целта е взет кредит. Бюджетът за осъществяването на състезанието е определен на 35 млн. евро, без в тази сума да е включена гаранцията. Вероятността конкурсът да се провали бе подсилена и от ябълката на раздора, прехвърляна от евреи и палестинци, враждуващи в продължение на десетилетия. В период, когато сблъсъците помежду им се обострят, от ХАМАС заплашват да объркат плановете за организирането на \"Евровизия 2019\". Бойците на групировката снимат видео, в което искат от Израел да свали блокадата от Палестина и да спазва споразуменията. В противен случай не изключват вероятността да нанесат мащабен удар в епицентъра на песенната надпревара. Добре е да се знае, че \"Евровизия 2019\" отправя важно послание към света с девиза си \"Позволи си да мечтаеш\" (Dare to Dream). Всъщност именно въображението, фантазията и копнежът са основната тема на конкурса. В тази стилистика ще са издържани сцената и всички останали атрибути на музикалното състезание. Официалното му лого пък представлява три триъгълника, формиращи златна звезда. Водещи на събитието ще са популярни израелски знаменитости: Бар Рафаели, Ерез Тал, Аси Азар и Луси Аюб. Независимо от общоприетото мнение, че прогнозите на букмейкърите са доста размито понятие, практиката показва, че те често съвпадат с финалното класиране на \"Евровизия\", поне що се отнася до първата петица. Според последните залагания тази година за победител е най-вероятно да бъде обявен представителят на Кралство Нидерландия Дънкан Лоуренс, който е начело на турнирната таблица вече над два месеца. 25-годишният хубавец обаче може да бъде дисквалифициран дни преди началото на конкурса. В мрежата се появи видео от 2017 г. с няколко композиции, изпълнявани от талантливия чаровник, като сред тях е и парчето Arcade, с която певецът иска да се представи и в Тел Авив. По този начин музикантът нарушава едно от главните условия на надпреварата, което забранява песента участник да се презентира преди септември 2018 г. Фаворип дълго време беше и руснакът Сергей Лазарев, но след представянето на песента Scream артистът \"слезе\" на второ място. Третата позиция според букмейкърите ще бъде заета от Швейцария, следвана от Италия и Швеция.", "date": "2019.05.10", "title": " Подводните камъни на \"Евровизия 2019\""}
{"url": "https://duma.bg/prof-lyubomir-stoykov-vsyako-pokolenie-ima-shans-za-prinos-kam-tsivilizatsiyata!-n191484", "text": "- Рожденият ден за мен е повод да благодаря на моите създатели - родителите ми, от една страна, а от друга - на съдбата и Господ за това, че продължавам да живея, че все още ме има. На този ден си правя равносметка на стореното в личен и в професионален план. През годините различно съм го празнувал - понякога по бурен купонджийски начин, а понякога спокойно и кротко... - С усмивка! Забавно и несъмнено приятно е да чуеш по свой адрес подобно нещо, но определението е абсурдно, тъй като модата е феномен, стихия и необятна власт, която по никакъв начин не може да се вмести в тесните рамки на административната и управленската лексика и да е зависима от бюрократични критерии. - Лайфстайл журналистиката въобще и модната или още фешън журналистиката в частност привлякоха вниманието ми със същите културни и естетически магнити, с които действа арт журналистиката - журналистиката за литературата, за киното, за театъра, за живописта, за музиката и т. н. Преди да се захвана с този тип журналистика (това започна отдавна - повече от 40 години са минали оттогава), в тази област имаше голяма ниша. Не бих искал да абсолютизирам, но за модата и модния дизайн се пишеше най-често повърхностно, полукомпетентно и инцидентно. Единствено знаменателните списания \"Лада\" и \"Божур\" правеха изключение. По това време нямаше и специализирано телевизионно модно предаване, посветено само на тази тема... - Много са, но споменната рефлексия веднага извиква в паметта ми незабравимите срещи с Пако Рабан, Юбер дьо Живанши, Пиер Карден, Аликзандър Маккуин и Лойд Клайн. От тях само с Живанши съм се виждал един-единствен път, а с другите - контактите и разговорите ни бяха многократни - в Париж, Лондон, Ню Йорк, Кан, Кейптаун, София. Дълбочината на мисленето, интелигентността, оригиналността на стила, топлотата и естествеността на общуването, а и скромността, която ми се виждаше странна на фона на голямата им известност, са основателна причина тези велики творци да бъдат винаги в сърцето ми. - Много са и е трудно да ги изброя всичките. Най-много ме респектират онези знаменитости, които независимо от тяхната свръхпопулярност са запазили максимално земния си облик, чувството за реализъм и социална справедливост, достъпност и добронамереност. Редица от тях са правили жестове към мен като към журналист и моден анализатор, помагали са ми безрезервно, за да си свърша работата бързо, качествено и прецизно. - Това стана почти в самото начало на моето авторско телевизионно шоу за стил \"От игла до конец\" - някъде през 1995 или началото на 1996 г. Желанието ми бе да го идентифицирам допълнително с моя атрактивна фраза от типа \"запазена марка\". Самата идея, кодирана в този девиз, произтича от миролюбието на характера ми и от позитивната готовност за общуване, заложена ми по рождение. Ще се съгласите с мен, че взаимността е емблематично чувство и нагласа за разбирателство, съпричастие, единство и единение... - Защото не е лесно да се правят такива предавания, пък и може би защото в някаква степен е минало времето за подобни формати. Безспорно е, че днес информацията в лайфстайл предаванията предполага и изисква съвсем друг тип интерпретиране и модериране. Но е безспорен и фактът, че е огромен дефицитът на журналисти - автори, водещи, репортери, които са достатъчно компетентни в този сектор на културата и мотивирани да бъдат надеждни арбитри на вкуса и стила, да бъдат полезни на публиката като доверени посредници между океана от тенденции и предложения, от една страна, и индивидуалния вкус, от друга. Нашествието на риалити форматите измести и погълна и малкото съществуващи стойностни предавания за мода и стил. Не съм противник на риалити шоуто, но никога няма да приема онези негови проявления, които налагат вулгарност, пошлост и груба спекула с ценности като \"успех\", \"любов\", \"известност\" и \"знаменитост\". - Защо да ми е омръзнало? Както на някои от тях не им омръзва да правят непрекъснато грешки в публичното си поведение и да допускат гафове в своя дрескод, така и аз не възнамерявам да спирам с критика, препоръки и съвети към тях. Тази моя дейност е логично обвързана с професионалната ми реализация в сферата на връзките с обществеността и имиджмейкърството. Политическият пиар е немислим без анализа и оценката на стила в политическата комуникация, в това число и на имиджа, и на репутацията, които са зависими от облеклото на политиците, от езика на тялото им, като цяло - от външността им. - Не може и не бива да се говори на ангро и да се правят механични обобщения. Успехът си е успех - и в България, и в чужбина. Нямаме право да поставяме изкуствена граница между реализацията на модните дизайнери в страната и извън нея. Абсурдът е, че нерядко успехът им в родината е по-труден, отколкото навън. Академията за мода винаги е следяла за това как нашите дизайнери се представят по света. Откакто се помня и откакто се занимавам с мода и моден дизайн, търся непрекъснато \"българската следа\" в световния стил. Но през последните години Академията за мода реши още по-ефективно да оценява труда на българските дизайнери, реализирали се зад граница. Затова и най-новите носители на \"Златна игла\" в категория \"Дизайнер на годината\" са творци, които са се доказали категорично и убедително в Лондон (Светослав Колчагов и Невена Николова), в Рим (Иван Донев) и др. - И в двата случая става дума за отличия, които се връчват по решение на Академията за мода и на журналистическото жури към нея (30 утвърдени лайфстайл журналисти от печатните и електронните медии). Т. е. наградите са отражение на общественото мнение, на очакванията и на оценките на хората за добър стил и вкус, за красиви и елегантни произведения на модния дизайн, на модната фотография, на модния грим и т. н. Смисълът и на двете награди е да бъдат стимулирани оригиналните модни творци, българската модна индустрия, добрите образци на стил и поведение. Няма да се откажа да организирам тези конкурси, както няма и да се откажа да водя безкомпромисно битката с кича, фалша, лицемерието и опростачването... Разбира се, не по брутален начин, а с позволени средства... - Мисля, че съм обучил близо 3 хил. студенти в различните степени и форми на висшето образование, въпреки че някои мои колеги - университетски преподаватели, твърдят, че са много повече... Не е важна точната бройка. По-важно е, че съм се постарал да споделя с тях мъдростта, знанието и опита си. По-важно е, че мнозина от тях вече са постигнали целите си и на свой ред обучават другите или пък заемат ръководни позиции в медиите, в държавните, обществените и частните структури на бизнеса, културата, изкуството и предприемачеството. Наблюденията ми върху младите като цяло не са се променили през годините. Неправомерно е генерациите да се делят на добри и лоши по механичен начин. Всяка има своя мисия, свои приоритети, свои доминиращи ценности, свои несъгласия и свои протести. Всяко поколение има шанс за принос към цивилизацията! - Най-лесното е да отговоря: строг, но справедлив. Но не е толкова елементарно. Родителската кауза е толкова трудна, деликатна, отговорна и задължаваща, че не може да бъде разбрана, ако сам не си родител. Стремял съм се да възпитавам сина си Калин в дух на реализъм, честност, принципност и трудолюбие. Давал съм му шанса той да направи избора за себе си - за образование, за работа, за стил, за свободно време, но и да отговаря за този избор, да съзнава, че животът си му принадлежи и че от него зависи как ще го изживее най-пълноценно.  - На много неща: на труд, на дисциплина, на любов към книгите, на самостоятелност. Понякога си повтарям негови думи или пък любими сентенции за верността, на които постоянно срещам потвърждение в действителността: \"Давай със сърцето си, вземай с ума си\", \"По-добре е да те срещне вълк в гората, отколкото човек, който е прочел само една книга през живота си\" и др. Неговата мъдрост и позитивна строгост в съчетание с такива качества и добродетели на майка ми, Бог да я прости, като любвеобилност, ведрина, доброта и стремеж към красота са в ядрото на моята душевност, във фундамента на характера ми. Поне аз така си мисля... Той наскоро навърши 90 години, бяхме заедно и подобаващо отпразнувахме юбилея. Желая му здраве, радост и дълголетие. - Със сигурност съм имал много потенциални възможности да живея и работя в чужбина, но никога не съм ги търсил и не бих се възползвал от тях. Обичам България и съм щастлив, че мога с делата си да й се отблагодаря за това, което тя е направила за мен. - Уважавам всяка сериозна награда от авторитетна институция, която съм получил, но особено скъпи са ми студентските призове. Ще спомена два от тях, връчени ми от абсолвентите от випуски на специалностите \"Медии и журналистика\" и \"Медия икономика\" в УНСС. Едната е \"Диамант в короната\" (2017), която възприемам като комплимент за преподавателския ми стил, а другата е за \"Перфектен имиджмейкър\" (2018). В професионално отношение много ценен за мен е най-високият приз на Съюза на българските журналисти \"Златното перо\" (2014). А най-неочакваната беше \"Знаменитост на годината\" (2018). Но държа да подчертая, че наградите разглезват и подсилват суетата. Нека все пак да не се вземаме прекалено на сериозно. - Не знаят, че съм бил в прегръдките на първия космонавт Юрий Гагарин (на 26 май 1961 г., когато като дете го посрещах в Казанлък), не знаят, че писателят Чудомир ме е учил да чета в невръстна възраст, не знаят, че гледам на кафе и че като войник съм помагал за спасяването на бедстващи по време на жестока зима и невиждан снеговалеж в Плевенско, за което писа навремето в. \"Народна армия\" (1973). Една от детинските ми гордости е, че мога да карам (и сега) колело без ръце. Има и много други неща, но за тях ще кажа в следващото интервю...", "date": "2019.05.10", "title": "Проф. ЛЮБОМИР СТОЙКОВ:    Всяко поколение има шанс за принос към цивилизацията!"}
{"url": "https://duma.bg/ako-umra-v-balgariya-n191482", "text": "\"Ако умра в България, бих искал да почивам там, в тази страна, към която се привързах толкова много, и на духовното наследство на която посветих много десетилетия от живота си...\"   Това свое завещание проф. Роже Бернар е написал върху измачкан пожълтял лист хартия в последните години на живота си. Поради каква причина? - ще попита читателят. Отговора ще потърсим в животоописанието му. Роден е на 5 август 1908 г. във Валенция. Детството му преминава в родния град, където завършва средно образование. Като ученик на републикански конкурси от лицеите и колежите на Франция е отличен с втора награда по гръцки език (1925 г.) и четвърта по философия (1926 г.). През онези години проявява голям интерес към гръцкия, немския и философията.  Минал през лицеите \"Парк\" в Лион и \"Людовик Велики\" в Париж, от 1929 до 1932 г. учи в Екол нормал сюпериор в Париж, където отначало се записва в отделението за немски, а сетне в отделението за граматика. Докато подготвя курсова работа по филология и дипломна върху Еврипид, Роже Бернар слуша лекции в същото време в Националното училище за живи източни езици по руски, водени от проф. Пол Боай, и по български, водени от основателя на катедрата проф. Йордан Иванов (1872 - 1947), а по-късно от проф. Леон Болийо.  Във Френския колеж получава начални познания по старобългарски език. През 1934 г. се дипломира по специалност \"Български език\". Петнадесет години работи като преподавател по френски, латински и гръцки в лицея в Амиен и в \"Бюфон\" в Париж. По време на Втората световна война участва в съпротивителното движение срещу нацистката окупация на Франция. Първия си научен труд от 56 страници \"Етимологично и сравнително изследване на някои български думи във връзка с облеклото и украшенията\" Роже Бернар публикува през 1946 г. Това е началото на дългата му поредица за българския език, за българската литература и за научния живот в България. В 1947 г. е избран за професор по български език в Националното училище за източни езици, където наследява катедрата на своя учител проф. Леон Болийо.  През 1962 г. и 1964 г. чете лекции по българистика в Сорбоната. За чуждестранен член на БАН е избран през 1961 г. Носител на два ордена \"Кирил и Методий\" I степен (1963 и 1970 г.), кавалер на Почетния легион (от 1964 г.), носител на Академичните палми (от 1975 г.), лауреат на Международната награда \"Братя Кирил и Методий\" за изключителните си заслуги като изследовател и пропагандатор на делото на светите братя Кирил и Методий (през 1979 г.).  През 1989 г. той получава най-високото българско отличие за чужденец - ордена \"Мадарски конник\", а през 1996 г. - почетния знак на БАН, медала \"Проф. Марин Дринов\". Малко преди смъртта си на 11 април 1997 г. става почетен доктор на Софийския университет \"Св. Климент Охридски\". За пръв път Роже Бернар идва в България като студент в 1930 г., а през втората половина на ХХ век многократно посещава нашата страна. И до днес той си остава един от най-емблематичните чуждестранни българисти редом с проф. Дмитрий Лихачов. Голям негов принос са научните изследвания, които имат значение не само за българското, но и за балканското езикознание. Като сътрудник на няколко авторитетни енциклопедии и енциклопедически речници с международно значение той е поместил в тях голям брой статии върху българската литература и за отделни български писатели и учени.  Висока оценка заслужава и библиографският преглед, който той четвърт век прави в голямото френско славистично списание \"Ревю де-з-етюд слав\". Освен научните му изследвания неоценими са и преводите му на някои от най-значителните творби на българското художествено слово: \"Крадецът на праскови\" и \"В тиха вечер\" на Емилиян Станев (1962), \"Под манастирската лоза\" на Елин Пелин (1963), \"Немили-недраги\" на Иван Вазов (1963), \"Старопланински легенди\" на Йордан Йовков (1963). Професор Роже Бернар навярно се е чувствал по-голям българин от много българи. Съдбата му е отредила да почива в гробище в центъра на парижкото предградие Мьодон в гроб, покрит с вечно зелен български здравец.                 Двамата братя Кирил и Методий са извършили дело със световно значение като са изтръгнали от мрака стария език на славяните, за да издигнат презирано довчера слово до достойнството на писмен език. Тяхното дело след покръстването позволява на славяните да устоят срещу опитите да бъдат покорени или асимилирани от страна на немци и гърци - особено застрашени през Средновековието. В това дело основна роля изиграва България, спасявайки го от забвение. Тя приема преследваните ученици на Кирил и Методий. Създава богата религиозна книжнина - първата национална славянска литература, чрез която по-късно русите се приобщават към християнството.", "date": "2019.05.10", "title": " Ако умра в България..."}
{"url": "https://duma.bg/salvador-dali-geniy-ot-utrobata-n191483", "text": "На момчето, родено на 11 май 1904 г. във Фигерас, провинция Херона, Каталония, семейството на проспериращ нотариус дава името Салвадор Фелипе Хасинто Дали и Доменек. От ранна възраст детето проявява забележителна склонност към нарцисизъм и мегаломания. Твърди, че е гениален още от утробата на майка си. Дали това наистина е така - се спори вече 115 години, но талантът му на уникален художник наистина си проличава още в началото на неговия жизнен път. Запазен е впечатляващ пейзаж, който Салвадор рисува едва 6-годишен, а на 14 реди първата си самостоятелна изложба в общинския театър на селскостопанско градче, където израства в подножието на Пиренеите, близо до френската граница. На 17 е приет в Кралската художествена академия, а преподавателите доста високо оценяват творбите му. Но в немирната щура глава на младия талант като че ли завинаги се загнездва доста натрапчивата мисъл: как да стане прочут и да изпъкне сред другите дарования? Тщеславието е могъщ лост за творческите личности. Някои ги тласка към подвиг, други кара да покажат най-добрата страна на характера. Дали обаче измисля да тръгне по съвсем различен път: решава да шокира. През 1922 г. се премества в мадридската \"Резиденция\" (студентско общежитие за младежи с уникални заложби). Запознава се с авангардния кинорежисьор Луис Бунюел, испанския драматург Федерико Гарсия Лорка, поета с юридическо образование Педро Гарфиас и др. С увлечение чете Фройд. В живописта започва да прави експерименти в кубизма и дадаизма. В онези години мнозина забелязват неговата показност и демонстративното държане на конте. За високомерното и пренебрежително отношение към учителския състав през 1926 г. е изключен от академията. Дали като че ли не се трогва много от този факт и заминава за Париж, където се запознава с Пабло Пикасо. Именно под неговото влияние, опитвайки се да налучка собствения си стил, в края на 20-те години на миналия век създава доста любопитни творби и се присъединява към групата на сюрреалистите, зад която стои Андре Бретон. Също така участва в направата на експерименталния филм \"Андалуското куче\" (1929). Тръгвайки по свой път в живописта, Дали като че ли започва да се бори със здравия разум. Не спира да рисува страховитите си фантазии. Като истински гений на саморекламата произнася следната тирада: \"Времето ни е ерата на кретените, ерата на потреблението и аз ще бъда последният идиот, ако не извадя от кретените на тази епоха абсолютно всичко възможно.\" Нетрадиционните му произведения привличат вниманието на ценители, показват се на изложби и художникът става доста популярен. Но през 1936 г. се скарва с колегите си с леви възгледи и го изключват от групата им. В отговор Дали заявява: \"Сюрреализмът това съм аз.\" Като абсолютно нетривиална личност, за която не важат каквито и да било правила и закони, Салвадор се жени за удивителна дама, която напълно разрушава всички стереотипи за покорна съпруга. Елена Дмитриевна Дяконова остава в историята като Гала на Дали. Артистичното й име в превод от френски означава \"празник\". И тя наистина не само е неповторим модел и истински импулс за твореца, но и се превръща в тържество на неговото вдъхновение. В началото на Втората световна война съпрузите се местят в САЩ, където излиза белетристичната му автобиография \"Тайният живот на Салвадор Дали\" (1942). Литературните опити на автора, както и картините му са доста успешни от комерсиална гледна точка. Любопитното е, че в Америка той се опитва да пробие и в друг вид изкуство - киното, като сътрудничи дори с Уолт Дисни и Алфред Хичкок. През 1948 г. семейството се връща в Испания, където художникът продължава да работи със завидна отдаденост. Снима необичайни късометражни филми, прави сюрреалистични фотографии, участва в реклами. Изложбите му покоряват безброй градове в Европа и Америка. Но отношенията му с Гала стават все по-сложни. Макар че на младини й обещава дворец, Дали й купува замък в средновековното градче Пубол, Северна Испания, като плаща близо милион и половина испански песети за полуразрушена сграда. Реставрира я и татарстанската принцеса активно участва в декорирането на придобивката, която чака близо три десетилетия живот с гения. Музата му много държи всичко в имението да е семпло. Но екстравагантните разбирания за стил, присъщи на Салвадор, превръщат този символ на неговата любов в доста кичозно място с лабиринт от кипариси и розови храсти, между които умело са скрити каменни слонове с дълги крачета. Дали посещава придобивката само когато Гала с писмо го кани да й дойде на гости. Твърди се, че никога не е преспивал в замъка. Въпреки всичко през 1982 г. е искрено съсипан от смъртта на съпругата си. Малко по-рано го диагностицират с паркинсон. Всичко това вкарва твореца в дълбока депресия, проличаваща и от картините му, които стават по-обикновени и в тях дълго време преобладава тъгата. А и болестта доста му пречи да рисува, както преди. Салвадор Дали умира от сърдечен удар на 23 януари 1989 г. Завещава да бъде погребан така, че на гроба му да имат възможност да идват всички желаещи. Затова тялото на художника е вградено в пода на една от стаите в театъра-музей, носещ неговото име и разположен в родното му градче. А произведенията на един от най-известните представители на сюрреализма се пазят в най-добрите световни галерии и частни колекции на истински ценители.", "date": "2019.05.10", "title": "Салвадор Дали - гений от утробата"}
{"url": "https://duma.bg/sardechnosadovite-zabolyavaniya-sa-prichina-%E2%84%961-za-smart-ne-samo-v-balgariya-n191478", "text": "Заболеваемостта от артериална хипертония за страните от Европейския съюз е 30-45%. В България сърдечносъдовите заболявания заемат първо място като причина за смърт и инвалидизация. И за света сърдечносъдовите заболявания остават водещата причина за смърт.  Около 30% от българите над 15 г. са хипертоници, съобщава председателят на Българската лига по хипертония проф. Арман Постаджиян. Той подчертава, че заболяването се подмладява.    Увеличава се процентът на регистрирани пациенти с предсърдно мъждене. Това е най-честата аритмия вследствие на високо кръвно налягане, която повишава риска от мозъчен инсулт от 3 до 5 пъти, води до когнитивни нарушения, учестява и влошава сърдечната недостатъчност. Мозъчният инсулт сам по себе си е втората водеща причина в целия свят, следваща сърдечносъдовите заболявания, асоциирана с лоша прогноза, висок процент на рецидив, повишена смъртност и ръст на разходите за здравната система.  За 13-и пореден път в страната ще се проведе национална здравна кампания по инициатива на Българската лига по хипертония в партньорство с множество неправителствени организации и медици.  На 17 май, Световен ден за борба с хипертонията, от 11 до 18 ч., в София, Пловдив, Варна, Бургас, Плевен, Стара Загора, Русе, Велико Търново, Хасково, Сливен и Пазарджик на публични места ще бъдат разположени пунктове, където гражданите ще се информират по проблемите на хипертонията с възможност за квалифицирани консултации за хипертоници, ще се измерва тегло и кръвно налягане на желаещите с електронни апарати, снабдени с AFIB-технология за откриване на предсърдно мъждене, без ЕКГ.  Лесна уморяемост Задух в легнало положение Сърцебиене Задух при физическо натоварване Подуване на глезени, стъпала, корем Загуба на апетит Кашлица Покачване на теглото за кратко време (>2 кг за 2 дни) Често уриниране, особено през нощта", "date": "2019.05.10", "title": "Сърдечносъдовите заболявания са причина №1 за смърт не само в България"}
{"url": "https://duma.bg/geniyat-ot-kogoto-vse-oshte-se-uchim-n191473", "text": "Леонардо да Винчи умира на 2 май 1519 г. в имението Кло Люсе в малкото градче Амбоаз на бреговете на Лоара, недалеч от замъка на крал Франсоа I, по чиято покана художникът е пристигнал във Франция три години по-рано. От \"Смъртта на Леонардо\" на френския художник Жан-Огюст-Доминик Енгър до \"Шифърът на Леонардо\" вече пет века животът и творчеството на Леонардо да Винчи са обект на възхищение, клюки и конспирации, които вдъхновяват поколения. Той е най-креативният гений в човешката история. Но познаваме ли неговия житейски път? Хиляди страници от изумителните лични дневници на Леонардо, свидетелства от съвременници и десетки нови открития - това са основите, върху които стъпва Уолтър Айзъксън, за да пресъздаде историята на един от най-великите и всеобхватни гении в биографията \"Леонардо да Винчи\", публикувана от издателство \"СофтПрес\" в превод на Марин Загорчев. Уолтър Айзъксън подхожда към разказа за живота на Да Винчи така, както самият Леонардо е подхождал към всеки от многобройните си интереси - поставя въпроси и събира отговорите, наблюдава и анализира фактите в подробности, за да развенчае натрупаните митове и да открие неподозирани връзки. В собствената си представа Леонардо е точно толкова човек на науката и техниката, колкото и художник. За него е писано много, но гледната точка на Айзъксън е новаторска и изпраща различно послание от познатите досега. В по-ранните му биографии се усеща осъдителност за това, че безразборното любопитство на Да Винчи към природата и нейните закони, непостоянното му внимание и липсата на концентрация са по-скоро пречка пред гения му; че изобретенията и математиката са ограбили времето, в което е можел да създаде още картини, още шедьоври. Биографията на Айзъксън обаче стои встрани от тази позиция. \"Стремежът на Леонардо да преследва всяка примамлива тема, обогатява ума му\" - пише Айзъксън. И допълва: \"Леонардо е най-обикновен човек. Неговата наблюдателност не е свръхсила. Напротив - тя е резултат от собствените му усилия. Това е важно, защото означава, че ако поискаме, и ние можем не само да му се възхищаваме, а и да се учим от него, да се вглеждаме в нещата по-задълбочено и с повече любознателност.\" Защото дори 500 години след смъртта му човечеството има какво да научи от Леонардо да Винчи.", "date": "2019.05.10", "title": "Геният, от когото все още се учим"}
{"url": "https://duma.bg/redki-starinni-trudove-stavat-povod-za-prestaplenie-n191472", "text": "Знаменитият италиански архитект, изобретател, инженер, скулптор и художник от епохата на Ренесанса Леонардо да Винчи е почетен по повод 500 години от неговата кончина и от издателство \"Колибри\". То предлага на читателите предизвикателен исторически трилър, съчетаващ внушителна картина на епохата и незабравим портрет на енциклопедичния гений. \"Тайната библиотека на Леонардо\" (превод Милена Дякова) ни пренася в края на XV и зората на XVI век... Италия е раздирана от войни с френските крале, от вътрешни борби и съперничество между благородническите фамилии за власт и меценатство. Савонарола е отлъчен от Църквата, обесен и изгорен, дипломатът Макиавели брани Флорентинската република от посегателствата на папския син Чезаре Борджия, възражда се неоплатонизмът. Леонардо създава шедьовъра \"Тайната вечеря\" и изследва магията на числата и енигмата на геометричните тела с помощта на францисканския математик Лука Пачоли. Над флорентинската катедрала се издига куполът на Брунелески, Микеланджело извайва своя \"Давид\". На фона на разнолика мозайка от бурни политически събития, множество философски препратки и възход на интелекта и художествения талант се открояват... една отрязана ръка и едно убийство заради редки старинни трудове, една кражба и един шифър за тайна библиотека, хранилище на безценно познание и на опасен ръкопис. Авторът Франческо Фиорети е известен италиански писател, роден през 1960 г. Творческата му кариера започва с шумен успех - дебютният роман \"Тайната книга на Данте\" (2011) месеци наред е на върха на литературните класации, продадени са 700 000 екземпляра в Италия и още при излизането му авторските права са купени в 7 страни. Следват бестселърите \"Тайната картина на Караваджо\", \"Изгубеното пророчество на Данте\", както и \"адаптация\" в модерна проза на Дантевия \"Ад\". През 2018 г. Фиорети отново е на гребена на вълната с историческия трилър \"Тайната библиотека на Леонардо\".", "date": "2019.05.10", "title": "  Редки старинни трудове стават повод за престъпление"}
{"url": "https://duma.bg/lavitsa-n191471", "text": "\"УЛОВИ СЪРЦЕТО НА СИЦИЛИЯ\" от Джон Кейхи издава \"Ера\". Американският писател и репортер представя бурната история, политиката, вкусната храна и сърдечните хора, с които се среща по време на пътуванията си в Сицилия. Чрез разговори с местни жители и потапяне в сладкия италиански живот той показва една непозната Сицилия. Традицията, под формата на оживени фестивали, стари фотографии и весели песни, се отразява в стените на селата, а местните хора разказват за своята култура и произход, докато развеждат Джон по криволичещите тесни улички. Безкрайното му любопитство разкрива мистериите на този италиански рай. \"АЗ, ФРАМ - най-прочутият кораб в историята на полярните изследвания\" от Хавиер Качо издава \"Парадигма\" в превод на Веселка Ненкова. Защо малкият норвежки кораб \"Фрам\" се смята за най-добрия и здрав полярен плавателен съд, построен някога? Как \"Фрам\" осъществява три епични пътешествия до Северния и до Южния полюс с трима велики норвежки изследователи - Нансен, Свердруп и Амундсен? За да се запознаят с вековната история, днес хиляди хора всяка година посещават музея \"Фрам\" в град Осло. Книгата на испанския полярен изследовател и писател Хавиер Качо проследява историята на кораба, успял да издържи на лошите условия за плаване между ледовете. \"ДНЕВНИКЪТ НА ЕДИН ДРЪНДЬО. Кн. 12. Семейна идилия\" от Джеф Кини издава \"Дуо Дизайн\" в превод на Михаил Балабанов. Грег Хефли и семейството му искат да се измъкнат от града. Студеното време и суетата около настъпващите празници сякаш им идват в повече. Ето защо Хефли решават да избягат на далечен остров и да се насладят на така жадуваните тишина и спокойствие. Могат ли няколко дни в тропическия рай да сътворят чудеса за Грег и неговото изтощено семейство? Не след дълго Хефли осъзнават, че този рай не е точно онова, което са очаквали. Слънчева алергия, стомашни проблеми и отровни твари заплашват да съсипят семейната идилия.  \"ПОЛЕТ 800\" от Нелсън Демил издава \"Бард\". Крайбрежието на Лонг Айланд. На здрачаване пустият плаж става ням свидетел на една оргия и на една трагедия. Двойка влюбени се отдава на ласки пред специално нагласена камера. Внезапно небето е озарено от експлозия. Двойката побягва с камерата, миг преди полицейска кола да заоре в пясъка. Пет години по-късно. Катастрофата на полет 800 е приписана на механична повреда. Само че за Джон Кори и Кейт Мейфилд, членове на елитния контратерористичен отряд, случаят не е приключил. Подозирайки, че истината се прикрива, те преглеждат отново грамадата от доказателства в търсене на записа на двойката от плажа.", "date": "2019.05.10", "title": "Лавица"}
{"url": "https://duma.bg/125-godini-ot-debyuta-na-parviya-v-sveta-masov-avtomobil-benz-motor-%E2%80%9Cvelocipede%E2%80%9D-n191474", "text": "През април 1894 г., преди 125 години, Benz & Cie прави първата си малка кола - Benz Motor Velocipede. По-късно името е разговорно съкратено на „Benz Velo“. Тя се радва на голям успех в Германия и в други европейски страни. С около 1200 превозни средства, доставени на клиентите до 1902 г., машината бързо се превръща в първия в света масово произведен автомобил. Benz Motor Velocipede прави своя дебют преди 125 години през април 1894 г .Това е малък, лек (280 кг) автомобил с хоризонтален, едноцилиндров двигател с мощност 1.1 кВт (1.5 к.с.). Това е и първата малка кола в света. Едно от най-важните нововъведения в четириколесното превозно средство е системата за управление с двойно завъртане, допълнително разработена от Карл Бенц. Той подава патентна заявка за това си инженерно решение на 28 февруари 1893 г., която впоследствие е издадена като патент DRP 73 515. Първата двойна шарнирна система за управление става физическа реалност през същата година, когато е монтирана на модела Виктория и Vis-a-Vis модели /с пътниците гледащи едни към други/, които са значително по-големи от Вело, което следва през 1894 г. Benz & Cie поставят новия си модел на първата страница на каталога, публикуван през април 1894 г., за да съпровожда старта на кампанията за продажби на Velo. Тази забележителна презентация води до успешен старт на новото превозно средство и модела Velo Comfortable (от 1898 г.), произтичащ от него през идните години. От 1894 до 1902 г. моделите Velo и Comfortable са направени в около 1200 броя с двигатели с номинална мощност от 1,1 кВт (1,5 к.с.) до 2,6 кВт (3,5 к.с.). Това, от своя страна, прави този тип семейство първият в света масово произведен автомобил. Малките коли се продават както в Германия, така и в чужбина. В интервю за “Allgemeine Automobil-Zeitung” (AAZ) през 1909 г. Карл Бенц, изобретателят на автомобила от Манхайм, обобщава: “Този автомобил беше буквално грабнат от ръцете ни. Това, което направехме, беше продадено веднага. \" Тук идва и отговорът на въпроса за това кой е изобретил първият автомобил в света? Има редица предложения от различни държави – самоката на Кулибин от Русия, парната самоходка на Кюно от Франция и много други, но експертите се обединяват около мнението, че това е Карл Бенц, чието творение продължава с производство в промишлен мащаб и серийни продажби. Benz Velocipede е пуснат на пазара през 1894 г. с четири колела и модерна двойна система за управление. Максималната му скорост е 20 км/ч, а двустепенното ремъчно предаване позволява на машината да преодолее наклон до десет процента. Оборудвана е с осветление тип „фенери“, продажната цена е 2000 марки. С развитието на компактния автомобил превозните средства с две и три колела също оказват влияние на пазара. Двуколесният велосипед (наричан още velocipede /латински - „бърз крак”/, дава името си на първия в света серийно произведен автомобил. Това също отразява ентусиазма на Карл Бенц за велосипеда и използваната в него технология. Още през 1867 г. автомобилният пионер си купува велосипед с дървени колела с железни шини и се впуска в дълги експедиции. Триколесното превозно средство прототип по време на разработката на Benz Velo е построено в началото на 1890-те години. Velo напомня за дизайна на Benz Патентен автомобил през 1886 г. Този първи автомобил в историята на марката има два колела отзад и управлявано предно колело. През осемте години на производство, серията Benz Velo и по-късният модел Benz Comfortable непрекъснато се развиват и разширяват. Каталогът от януари 1898 г., например, представя Benz Velo с по-мощен 2 кВт (2,75 к.с.) двигател, който е достъпен за допълнителни 200 марки. Слънчевият предпазител (чадър), който се предлага като опция за специално оборудване, струва 100 марки, а тежестта на машината нараства до 320 килограма. В същия каталог от началото на 1898 г. дебютира Velo Comfortable като луксозна версия на Velo. По-мощният двигател е част от стандартния пакет за оборудване, а цената на дребно за модела е 2500 марки. Характеристиките на модела включват сериозно тапицирана седалка за водача и предния пътник, и детска седалка, разположена срещу посоката на движение. Пневматични гуми  за 350 марки са налични като допълнителни екстри. От 1899 г. и двата модела имат стандартно трета предавка. От октомври 1899 г. Benz & Cie опростява обозначението на двата модела, които сега се наричат Velocipede и Comfortable, като и двата модела са с 2.2 кВт (3 к.с.) едноцилиндров двигател като стандартно.  Velocipede струва 2500 марки, а Comfortable - 2800 марки. В каталога на Benz от януари 1901 г. Velocipede вече не е включен в списъка и остава само Комфорт. В последната си година на производство - 1902 г. - този автомобил е оборудван с двигател с 3,3 кВт (4,5 к.с.) и според каталога може да достигне максимална скорост от 35 км/ч. С това на практика завършва историята на успеха на Benz Velo и Benz Comfortable. Около 1200 единици от първия в света серийно произведен автомобил са продадени най-вече в Германия, Англия и Франция. По този начин компактното превозно средство се налага на автомобилния пазар и играе ключова позиция в развитието на технологиите за масово производство, използвани в световната автомобилната индустрия. Концептът Лада 4х4, показан на Московския автосалон миналото лято беше анонсиран като наследник на първата Нива. АвтоВАЗ е патентовал външноста му на 30-и април и тази защита ще позволи на компанията да използва дизайнът на Стив Матин и екипа му да я използва и в серийния модел, който  се очаква на пазара през  2021-а година.  До 2026-а година АвтоВАЗ има намерение да пусне в производство цели осем нови лади и значително да обнови моделната гама на марката.  По-рано се говореше, че новата Лада 4x4 вазовците ще развият на основата на новата Dacia Duster. Но с появата в гамата на алианса Renault-Niissan на много специфичния модел Renault Arkana, логично е предположението, че именно неговото шаси, макар и сериозно преработено и скъсено, ще се ползва в наследника на легендарната класическа Нива.   За смяна на компоновката на новия модел се мисли във АвтоВАЗ още отпреди две години и още тогава се говореше за известна унификация с други модели на алианса Renault-Nissan. Вероятно е, обаче, да има разлика в схемата на пълнот задвижване за да се осигурят офроуд качества и проходимост съпоставими с тези на оригиналната Нива.  Предполага се, че серийната Lada 4x4 от следващото поколение ще има малко по-големи габарити и че ще се предлага само във вариант с пет врати, въпреки че визуално ще прилича на тривратка по начина, който видяхме в концептуалния модел.  За първото тримесечие на тази година Lada 4x4 е реализирала в Русия 7723 продажби, което е ръст от 9,1% спрямо същия период на миналата година. Това прави моделът 12-и по популярност в страната, въпреки че е в производство със само леки подобрения от 42 години насам. Не е изключено, че АвтоВАЗ ще го задържи в производство още известно време, дори и да пусне в производство новото поколение. Простозащото то няма да е с толкова народна цена. ", "date": "2019.05.10", "title": "125 години от дебюта на първия в света масов автомобил - Benz Motor “Velocipede” "}
{"url": "https://duma.bg/profilaktichni-ochni-pregledi-za-hora-s-revmatichni-bolesti-n191477", "text": "УМБАЛ „Св. Иван Рилски“ се включва като партньор в Седмицата за информираност за ревматичните заболявания с безплатни очни прегледи от 13 до 17 май 2019 включително.  Те ще се провеждат всеки ден от 8 до 10 ч. от д-р Рени Тончева в кабинет 4, ет. 1. Необходимо е предварително записване на имейл revmatologia.org@gmail.com. От безплатните очни прегледи могат да се възползват пациенти с диагноза лупус, болест на Бехтерев, ревматоиден артрит, синдром на Сьогрен, склеродермия, псориатичен артрит. Възпалението на очите е често усложнение при пациенти с автоимунни заболявания, каквито са болестта на Бехтерев, ревматоидният артрит, синдромът на Сьогрен, склеродермията. При тях организмът атакува сам себе си и в резултат на това се получава възпаление, което може да засегне и очите. Ревматичните заболявания засягат всеки четвърти европеец. В България пациентите са повече от 100 хил. души.  Данните са приблизителни, защото официална статистика няма. Сред най-често срещаните ревматични заболявания са ревматоиден артрит (РА), болест на Бехтерев, псориатичен артрит,  лупус, синдром на Сьогрен, склеродермия, фибромиалгия, реактивен артрит. От тях боледуват и двата пола, като съотношението мъже:жени е 40 към 60%. Ревматичните болести са хронични и доживотни. При тях болката е ежедневие, ако пациентът не се лекува адекватно.", "date": "2019.05.10", "title": "Профилактични очни прегледи за хора с ревматични болести"}
{"url": "https://duma.bg/razmestvane-n191449", "text": "След около 20 години на ръководни позиции в \"Нова телевизия\" Силва Зурлева трябва да си търси друго работно място. Новите собственици на медията, братята Кирил и Георги Домусчиеви, очаквано започнаха кадруването в новата си придобивка. Още когато стана ясно, че бизнесмените са си купили телевизията, започнаха и залаганията кой шеф първи \"ще изхвърчи\". Нормално е новите собственици да сложат на ключови позиции хора, които смятат за \"свои\" и компетентни да отразяват интересите им. Особено ако говорим за хора, които отявлено обичат да се чува гласът им. За момента Зурлева е най-знаковото име, което си тръгва от Нова тв. Май не съвсем доброволно. Но и абонирани за шефските позиции не би трябвало да има. Собствениците обаче дадоха заявка, че изкъсо ще следят случващото се в медията - Георги Домусчиев оглави Съвета на директорите. Любопитно е как биснесмените ще съчетават чисто финансовите, че даже и личните си пристрастия с отразяването на различните гледни точки. В редакционните коридори всеки се стаява и чака още рокади. Бившата шефка на БНТ Вяра Анкова рязко дръпна и от шеф на дирекция вече е изпълнителен директор. Повишение до същия пост получи и дългогодишният финансов директор в Нова Николай Андреев. При акостирането си в частната медия Анкова успя да привлече и доста кадри от БНТ, чиято съдба все още не е ясна. Домусчиеви все още не са правили чувствителни \"резки движения\" в телевизията, но най-вероятно това предстои. Злите езици подозират, че и други кадри на Нова тв ще трябва да си търсят работни места, докато лица от ТВ7 и Канал 3 трепетно очакват покани за длъжност при Домусчиеви.  Дали бизнес интересите ще изместят журналистиката, това предстои да видим. Чудеса обаче едва ли ще се случат. Нова тв имаше своите кусури и досега, остава да видим дали ще ги оправи, или ще задълбае в нови проблеми и издънки. ", "date": "2019.05.10", "title": " Разместване"}
{"url": "https://duma.bg/vlasinskoto-ezero-naslada-za-okoto-i-gadel-za-stomaha-n191476", "text": "Власинското езеро в Сърбия е чудесна дестинация за разходка, риболов, летуване и опитване на всевъзможни вкуснотии. Природният резерват е едва на 100 км от София и на по-малко от 20 км от границата със Сърбия. От години е любимо място на българите от Трънско, Перник и Кюстендил. Пътят е лек и приятен, а тръгнете ли покрай самото езеро, гледките ще ви оставят без дъх.  Преди няколко десетилетия на мястото на сегашното езеро е имало торфени блата. Днес от тях няма и следа - изникнал е прекрасен курорт, непретенциозен, но поддържан и уникален със своята природа и животински видове. В езерото има няколко острова, два от които са плаващи. Най-известният е кръстен от местните \"Моби Дик\" на белия кит от романа на американския писател Херман Мелвис. \"Плаващите\" острови са туфени образувания, които през по-голямата част от времето са \"закотвени\" близо до бреговете, но когато водните нива се увеличават, се отделят от него. Местността е доста нависоко - над 1200 метра надморска височина. Зимата водата в езерото замръзва, но през лятото достига температура около 23-24 градуса, което го прави гостоприемно дори за плуване. Заради височината дори през късната пролет е прохладно, а повечето хотели и вили посрещат гости след края на април.  Повечето българи край Власинското езеро си признават чистосърдечно, че са там за \"кулинарен туризъм\". Плескавици, ущипци, вешалици, кебапчета, задължителна лютивка и домашна сливовица ще ви предложат във всяко капанче, къща за гости или по-луксозен ресторант. Със задължителна усмивка и любезност. При сърбите е традиция сервитьорът или домакинът дискретно да е на пост близо до масата ви, винаги готов да се включи в разговора или да ви поднесе нова гозба.  В селските къщи с удоволствие ще ви завъртят домашна баница, ще ви опекат ароматен хляб и ще ви предложат току-що подквасено мляко. Кафето e турско, а нас ни изненадаха и с домашни сладкиши за десерт. Другата голяма група, която е готова да поеме към Власинското езеро почти по всяко време на годината, са рибарите. Може да видите биваците им почти навсякъде. Лятото разпъват палатки и такъми на самия бряг, през по-студените месеци нощуват в малки бунгала или в стаи по селските къщи. Ако сте за по-дълго време, може да си наемете студио с кухненски бокс. На две-три места има хранителни магазини, а на импровизиран пазар всеки ден производители предлагат домашно сирене и мляко, ароматни сладка и плодови сиропи.  В село Власина Рид освен селски къщи със стаи за гости има и няколко по-големи туристически бази. Хотел \"Власина\" е в класически \"балкантуристки\" стил, с открит и закрит ресторант, просторен паркинг и поляна с детска площадка. На един от склоновете се гушат нови къщички с веранди и цветни лехи. На отсрещния бряг е отворена за туристи бивша вила на Тито, до нея гости посрещат реновирани бунгала в алпийски стил, обградени с много зеленина и гледка към езерото.  За тези, които ще прекарат повече време на софра, отколкото на брега, примамливи са вилите, накацали по по-стръмните склонове край езерото. Сред тях също има по-скромни като цени и обзавеждане, както и масивни сгради с шумни ресторанти и жива музика. За повечето хотели и вили има подробна информация в интернет, може да резервирате и по телефон. Ако решите да се пазарите на място обаче, също няма да останете без място за нощувка. Добре е да знаете, че приемат плащане както в динари, така и в евро, и в левове.  Пътят край самото езеро е асфалтиран и добре поддържан. През 500 метра има обособени места за почивка и пикник - поляни с беседки или навеси с пейки и огнище. Запазени и боядисани, с кошчета за боклук наблизо. Пътеките нагоре по склоновете обаче и от селото към самия бряг в повечето случаи са черен път. Препоръчваме ви, ако не сте с високопроходим автомобил, да походите пеша. Много от рибарите паркират край самия бряг. Има реална опасност обаче да затънете в кал или да заседнете във високата трева. През летните месеци много места край водата се превръщат в импровизиран плаж. Казват, че през юли и август температурата на водата е изключително приятна и става за плуване. През останалото време туристически лодки и водни колела кръстосват езерото на всеки час. Предлагат се също обиколки с АТВ и конна езда. За езерото може да се мине през граничните пунктове Олтоманци или Стрезимировци. Пътят през КПП Стрезимировци е за предпочитане, защото от границата до езерото е около 20 км и се минава покрай ждрелото на река Ерма край Трън. Сръбската граница се минава лесно и бързо. От другата страна пътят е кратък - хваща се отбивката за Църна трава и се минава по панорамен път, който се вие покрай бреговете на Власина.", "date": "2019.05.10", "title": " Власинското езеро - наслада за окото и гъдел за стомаха"}
{"url": "https://duma.bg/pardon-n191451", "text": "КОЛЕЛОТО ЗА ЛЕТИЩЕТО В митниците са решили новите митничари да минават тест за интелигентност. Все още никой не е решил задачата \"Как да живеем честно с 500 лева на месец?\" ДОКТОР СПАС И НЕГОВИТЕ ПАЦИЕНТИ - Скъпа! Току-що ми се обади личният лекар и ми съобщи, че ми остават 7-8 часа живот. Искаш ли да отидем в някой скъп ресторант и след това да си вземем стая в хотел...  - Да бе! Много ти е лесно на тебе, нали няма да ставаш утре за работа... Рубрика: ДЖЕЗВЕ ПОКЕР СИТИ - Как се нарича играта \"Да играеш карти с държавата, а кметът да раздава картите?\" - Саниране! РАВНОПОСТАВЕНОСТ Лозан ТАКЕВ Ей такава днес е в преход свободата. Няма как и да не сме последни... Всички кандидати - с биографии богати! А избирателите  - с привилегия да бъдат бедни... ТЪПО, НО НЕ МНОГО Ако докторът ви даде една година живот - извадете пистолета и го застреляйте! Съдията ще ви даде петнайсет години. ПРЕСЦЕНТЪРЪТ НА МВР СЪОБЩАВА: Престъпността вече е напълно унищожена! Вчера и последният престъпник беше застрелян от неизвестен гражданин. Вече е много точно изчислено - средностатистическият човек е по-евтин от телефона в джоба му.", "date": "2019.05.10", "title": "ПАРДОН"}
{"url": "https://duma.bg/za-gayda-pita-n191450", "text": "В Деня на Европа едни хора избраха да го отбележат с разговор за еднополовите бракове. Важна тема, празнична някакси, а може би едни европейски пари са взети, сега се наместват със сериозна дискусия на тема: що да не се вземат младите пък, като се обичат. Защо да им се пречи, да мислим по-толерантно, да проявяваме повече уважение към различните. И тогава ще има всеобщо щастие, демек.  О, я стига! Толерантни сме, европейци сме, но не дотам, че да нагазим в тайнството на брака с не дотам чисти ботуши. Това тайнство, което е за двама - разнополови, дето \"ветеро\" на класиците вдига полите на едните за радост на другите. Двама, които създават потомство с любовта си открай време. И това е най-естественото състояние на хомо сапиенс, струва ни се. Не възвеличаваме догмите на морал и традиции, но сме си малко прости. Затова ни се струва, че на днешно време, с толкова гевзелъци, еднополовите бракове са ни малко в повече. Без да омаловажаваме чувствата на различните от нас, смятаме, че днес на дневен ред проблемите имат малко по-различен вид - старовремски, защото се превръщаме в нация без бъдеще. По петите ни препуска демографската криза, младите и без брак раждат деца, но малкото деца не стигат, за да отложат неизбежното - изчезването ни като народ. Тези пък, които раждат, трудно отглеждат потомството си заради бедност, стотици хиляди в детеродна възраст напускат страната ни безвъзвратно, деца живеят само с един родител. Програмите ин витро невинаги са на висота, пък и са скъпи, не всеки може да си позволи по този метод да зачене наследниците си.   С една дума, не сме решили ни на йота вече години наред най-главното като държава, която претендира за европейска и гони да настигне другите в ЕС поне в близките 40 години и все е на опашката. С други думи - цървули няма, за гайда пита, ще ме прощавате.        ", "date": "2019.05.10", "title": "За гайда пита"}
{"url": "https://duma.bg/kato-aleko%E2%80%A6-n191454", "text": "Ха-ха-ха-ах... Защо се смеете на тази история бе, хора? Ама тя никак не е смешна! И аз наистина имам проблем с името си, защото се казвам Алеко. Баща ми, по фамилия Константинов, взел, че го избрал. Въобразил си, че ако наследникът му носи това име, може пък Господ да дари отрочето му с дарба да пише. Поне да беше отишъл да попита баба Ванга по въпроса, а той направо записал… Алеко! И така, вече тридесет и четири години съм известен като Алеко Константинов. Досещате се какво се случва с мен, щом се представя на хората. Първо, все още съм ерген като Щастливеца, второ, завърших, както е модерно, право и си вадя хляба като адвокат. Трето, почти всеки ме пита имам ли нещо общо с бай Ганьо, въпреки че съм ходил до Чикаго само за обмяна на опит в правото. А бе, навсякъде бъзици! А какво се случва в съда, когато защитавам по-състоятелни клиенти. Цялата зала се вторачва в мен, след като съдията обяви високо, че еди-кой си подсъдим се представлява от… Алеко Константинов. Почва едно хилене, кикотене и в резултат важните \"клечки\" клиенти просто ми бягат. От ден на ден това взе да става много проблемно и за житейските ми нужди. Та при създалата се ситуация се посъветвах с приятели и най-уважаваният от тях ми каза: \"Или трябва да си смениш името, или да докажеш, че не го носиш напразно. А второто, my dear friend, означава да докажеш, че те бива не само в пледоариите, но и в писането.\" И допълни: \"Просто нямаш друг избор, освен да докажеш, че си носиш името с основание!\" Като премислих, разбрах, че приятелят ми е прав. Опитът с писането във всички случаи е по-добро решение от промяната на името. Страшно е, като си представя, какво друго име бих избрал сега и как ще се мотивирам в съда, че името Алеко е осмиващо, опозоряващо или обществено неприемливо. Баща ми ще получи удар, като разбере! Затова избрах варианта с писането, още повече че и случаят ми намигна. Популярният сатиричен вестник \"Бръмбар\" обяви конкурс за написването на къс хумористичен разказ на съвременна, свободна тематика. В тази връзка имах предвид конкретни професионални казуси, направо живи истории. Спрях се на един нашумял случай с автентични персонажи и излях, както се казва, мисълта си с клавиатурата на лаптопа. Разказът, с почти документалното заглавие \"Разгащено общество\", изпратих на вестник \"Бръмбар\" и зачаках. Тук е мястото да спомена, че в условията на конкурса бе записано, че разказите трябва да са до 60 машинописни реда и имат предварителна селекция. В случай че не отговарят на условията, отговорният редактор поканва автора на среща и му пояснява причините за недопускането на творбата му до участие. Мислех си, при мен всичко е наред, но за моя изненада получих покана да се срещна с отговорния редактор - Хъньо Европейски. Подразних се, но после реших, щом ме кани човек с име един от псевдонимите на великия Алеко, значи ще се срещна със сродна душа. И в името на доказването на дарбата да пиша откликнах на поканата. И така седнахме с Хъньо един срещу друг и аз атакувах веднага: \"Нима, г-н Европейски, не ви харесва заглавието \"Разгащено общество\". Това е самата реалност.\" \"Не, не е това\", отвърна редакторът. Аз продължих: \"Какво тогава, самата история в разказа ли? При този горчив живот днес съм представил как литературният герой търси благородно \"долче вита\" за всички. Затова учредява Фондация \"Разгащено общество\" с финансовата помощ на световната организация \"Антарктика за България\". Целите на фондацията са да се направи животът на българина по-сладък, тя планира да изкупи световните запаси от захар и да ги достави на кея на Бургаското пристанище. Оттам наесен захарта ще се разпредели на всяко българско семейство след края на туристическия сезон. Туризмът е бил винаги национален и жизненоважен отрасъл. Не забравяйте и факта, че Щастливеца Алеко е основател на организирания туризъм в страната. Това е отразено в разказа и не виждам каква е причината за поканата ви.\" \"Не, не е и това\", замисли се Хъньо и добави: \"Сега пък ме навеждате на един нов въпрос. Пишете, че разпределянето на захарта за българските семейства ще стане през есента. А според прогнозите поради глобалното затопляне тогава се очакват проливни дъждове и бури. Това няма ли да разтопи доставените световни запаси от захар в Бургас и целите на фондацията да останат неизпълнени?\" Леле, настръхнах пък аз: \"Виждам, че дори не сте чели разказа. Решението и на този проблем е описано. Просто световните запаси от захар, които ще изчезнат, разтопени в дъжда, са застраховани от фондацията. Признайте, че не сте го чели и причините за недопускането му са изсмукани от пръстите.\" \"Не съм го чел, наистина\", смутолеви Хъньо. \"Но причините за поканата са две. Исках да се уверя, че наистина се казвате Алеко Константинов. И втората причина е, че разказът е 61 реда, а това е недопустимо.\" \"Напротив, изръмжах гневно, втората е лесно отстранима. Просто шибания последен ред ще го изям, направо ще го жилна като стършел, за да падне от текста, ясно ли ви е вече?\" Отговорният редактор замълча, изгледа ме с много симпатични пламъчета и почти прошепна: \"Това решава нещата. Пускаме разказа и чакаме до наесен. Когато завали, световните запаси от захар се разтопят и се изплатят огромните застрахователни премии за тях, тогава ще видим и резултатите от конкурса, драги ми Алеко.\" Алеко Константинов е писател, адвокат, преводач. Автор е на десетки разкази, фейлетони, преводи, както и на великолепните \"До Чикаго и назад\" и \"Бай Ганьо\". Основна тема във фейлетоните му са потъпкването на изборните права на българския народ, поведението на министри, депутати, на монарха. Той е на 34 години, когато приключва земният му път - убит от засада на 11 май 1897 г.", "date": "2019.05.10", "title": "КАТО АЛЕКО…"}
{"url": "https://duma.bg/nikolay-karadzhov-gostuva-na-kontrast-n191470", "text": "Изложба на Николай Караджов ще радва почитателите до 31 май в столичната галерия \"Контраст\". Светлината е преди всичко определяща в моите творби, каза за ДУМА художникът.   Експозицията напомня, че изкуството, освен страст, е и самота, бягство от живота, но и завръщане в него, потапяне в настоящето чрез посланията, които то носи. За Николай Караджов те са в призива му: \"След като магията умря, а животът ни е свръхшумен, почти свръхреален, да си възвърнем тишината, от която имаме нужда\". Неслучайно главите на неговите жени са покрити с качулки, прикриващи самотата, посочва изкуствоведката Аксиния Джурова.  Картините на Караджов са и автобиографични. Те оголват неговата природа, тази, която обича тишината, и в света, който се срути, а с него и класическата живопис не се отказва от нея. Тук веднага обаче може да се възрази - новият свят е бъдещето. Вярвам, че не е само намигване към миналото. Дали пък не е провидение към бъдещето, когато може би ще има нужда от тишина? Питам се и как Караджов успя да запази през годините непокътнато своето равновесие. Как съхрани опиянението от свободата да твори извън модерните \"изми\" и да приема упреци, че е извън развитието на съвременното изкуство. Изложбата приканва да влезем с тихи стъпки в нея, да се откъснем от шумния водовъртеж на всекидневието, да се пореем в \"небитието\", което  Караджов ни поднася с духовен трепет, и може би ще решим, че този свят би могъл да бъде и наш, ако не днес, то поне в бъдеще, както някога е било, допълва Джурова.                                                                                                               ", "date": "2019.05.10", "title": " Николай Караджов гостува на \"Контраст\""}
{"url": "https://duma.bg/spusnaha-na-voda-anadolu-n191442", "text": "Първият турски универсален десантен кораб (УДК) \"Анадолу\" бе спуснат на вода на 4 май в корабостроителницата \"Тузла\" в азиатската част на Истанбул. Събитието бе помрачено от избухналия на 29 април пожар в носовата част на \"Анадолу\", но очевидно от корабостроителницата са преценили, че това няма да попречи на графика за спускането на кораба на вода. Строителството на \"Анадолу\" започна през април 2016 г., върви с изпреварване на графика и се очаква да бъде предаден на турския флот през 2020 г. УДК \"Анадолу\" е създаден по проект на испанската корабостроителница \"Навантиа\" и е аналог на построения за испанските ВМС УДК \"Хуан Карлос\". По същия проект са построени и два кораба за австралийските ВМС. За разлика от австралийската поръчка турският кораб бе изцяло построен в истанбулската корабостроителница с испанска помощ. По неофициални данни \"Анадолу\" е струвал на турския бюджет поне 1,4 млрд. долара. Дължината му е 225 м, водоизместването - 28 000 тона. В трюма му може да се поместят четири танкодесантни катера тип LCM, два малки десантни катера LCVP и 27 верижни бронирани амфибии AAV.   По време на церемонията по залагането на стапелите \"Анадолу\" турският президент Реджеп Ердоган заяви, че УДК ще стане първата крачка към създаването на турски самолетоносач, а \"Анадолу\" ще може да бъде използван като лек самолетоносач. Действително на кораба е предвидено разполагането на полетната палуба и в хангар на 12 изтребителя F-35B пето поколение с вертикално излитане и кацане. Поради конфликта със САЩ обаче, Турция може да бъде лишена поне временно от доставките на изтребителите F-35, което поставя под въпрос използването на \"Анадолу\" като лек самолетоносач.   \"Анадолу\" вече е най-големият боен кораб в историята на турските ВМС, като той надхвърли водоизместването на германския линеен крайцер \"Гьобен\", предаден на Турция по време на Първата световна война и служил под турско знаме като \"Явуз\". От компанията, построила този УДК, са съобщили, че вече водят преговори с Министерството на отбраната за създаването на втори УДК от този тип. ", "date": "2019.05.10", "title": "Спуснаха на вода \"Анадолу\""}
{"url": "https://duma.bg/kasniyat-yunker-kato-ranniya-atanasov-n191448", "text": "Нямаше как да не ме трогне фактът, че Жан-Клод Юнкер заговори за либидото. Председателят на Европейската комисия ме върна в далечната 1992-ра, когато публикувах подложената на какви ли не коментари статия \"Смяната на системата като смяна на партньорите\". Тогава върховете и низините вече не можеха да взаимодействат ефективно и се налагаше промяна. Сините перестройчици обаче я съзряха в кадровите кадрили. Досега вие управлявахте, сега ние ще поуправляваме, беше лайтмотивът им. Новите министри и директори изместиха старите, но заръководиха като тях, че и по-зле. А общественото либидо още повече се спихна. Защото нямаше как да се повиши единствено със смяната на лицата във върховете. Трябваше да се промени и начинът, по който онези горе общуват с тези долу. Сега не бих си послужил с такива сравнения, не ги намирам за достатъчно прилични. Но пък има кой да върви по стъпките ми. Дори не съм сънувал, че това ще бъде чак толкова високопоставена фигура. Шефът на ЕК видя ключовия проблем в това, че сме загубили своето либидо и не се обичаме едни с други. За последно в Европа е имало колективно либидо в първите години след Втората световна война. В наши дни би трябвало да е много по-лесно да се влюбваме, но не се получавало. Защото не сме знаели достатъчно един за друг. Хората в Лапландия нямали идея какво мотивира хората в Сицилия, а същевременно ЕС се нуждаел от общи правила за всички, натъжава се Юнкер. Проблемът обаче едва ли е в познанието. Дори да знаем всичко едни за други, колективното либидо едва ли ще скочи. Защото не е сигурно, че с онова, което знаем за себе си, са наясно и там, където се взимат решенията. Нима за Брюксел е толкова трудно да разбере, че и в старите, и в новите зони на ЕС гражданите искат да живеят добре и да не бъдат мачкани прекомерно от капитала? Че общите правила са добре дошли за тях, стига да бъдат наистина общи? Как да повярваме в безпристрастното им прилагане, след като примерно едни страни могат да изграждат газопроводи за доставка на синьо гориво оттам, откъдето смятат, че ще им бъде изгодно, а на други това не се позволява? Отмина меденият месец, в който смятахме, че думата на Брюксел ще тежи у нас. Не само като спазване на неизброимото количество регламенти, но и като удар върху всичко вътре в страната ни, което ни държи все на последното място в ЕС. Като шамар за онези, които деформират представите ни за справедливост. И които, вместо да бъдат порицани, получават похвали от евроначалствата. Либидото не може да се повиши с повсеместните прегръдки на Юнкер и с раздаваните от него на килограм целувки. Нито с дружеското пошляпване по врата на онези, които заслужават не един и два плесника. Знаем как се постъпва в Стара Европа със злоупотребилите с публични средства. И сме в правото си да очакваме същия подход и у нас. А не да се мери с друг аршин, че и да се сипят похвали към прегрешилите. Връщането на късния Юнкер към похватите на ранния Атанасов може и да е полезно, ако това го доведе до извода, че повишаването на евролибидото не може да се случи без промяна в начина, по който Брюксел взаимодейства с хората, независимо дали са в Лапландия, Сицилия или България. Всичко друго би било онова разминаване във времето, за което Христо Кидиков пееше по прекрасния текст на Веселин Ханчев: \"Подранило е синчето./ Таткото е закъснял\".", "date": "2019.05.10", "title": "Късният Юнкер като ранния Атанасов"}
{"url": "https://duma.bg/sotsialniyat-inzhenering-na-liberalnite-trastove-n191444", "text": "Още през 1928 г. в своята книга \"Пропагандата\" Едуард Бърнейс - племенник на Зигмунд Фройд и един от пионерите в занаята на връзките с обществеността и рекламата в Съединените американски щати, категоризиран от сп. \"Лайф\" като един от стоте най-влиятелни американци, подвизавал се в битността си на консултант на правителството даже по време на президентския мандат на Джордж Буш-син, пише за контрола над гражданите: \"Съзнателното и интелигентно манипулиране на организираните навици и мнения на масите е важен елемент в демократичното общество. Онези, които манипулират този невидим механизъм на обществото, представляват невидимо правителство, което е истинската управляваща власт в нашата страна. Ние сме управлявани, съзнанието ни е моделирано, вкусовете ни се формират, идеите ни се внушават до голяма степен от хора, за които никога не сме чували... В почти всеки акт във всекидневния ни живот, независимо дали е в сферата на политиката или на бизнеса, в нашето социално поведение или в етичното ни мислене, ние сме доминирани от относително малък брой хора..., които разбират психичните процеси и социалните модели на масите. Именно те са тези, които дърпат конците, контролиращи общественото съзнание...\" Един от основните прийоми за манипулиране на масовото съзнание е посредством  Понятието \"стереотип\" произхожда от гръцки език, смисълът му е \"твърд отпечатък\". Преди в полиграфическата промишленост да навлязат електронните печатарски съоръжения, от печатарските работници и специалисти в полиграфията често можеше да бъде чута фразата \"Стереотипните форми са направени добре\". Понятието \"стереотип\" е заимствано и в други области на точните и обществените науки и се употребява точно на място. Излизането от печат на \"Пропагандата\" на Едуард Бърнейс е предшествано през 1922 г. от публикуването на книгата на Уолтър Липман \"Общественото мнение\". В нея авторът й се занимава с използването на стереотипите от средствата за масова информация. Според Уолтър Липман: \"Стереотипите са предвзети мнения, които решително управляват всички процеси на възприятието. Те маркират дали определени обекти са познати или непознати, така че бегло познатите ни се струват добре известни, а непознатите - дълбоко чужди. Стереотипите се възбуждат чрез знаци, които могат да варират от истинския индекс до неопределена аналогия\". Видният психолог Карл Юнг определя стереотипа като \"лъжлива класификационна концепция, с която по правило са свързани някакви социални чувствено-емоционални моменти на сходство и различие, на одобрение и осъждане\". Употребата на стереотипи е важен елемент в инструментариума за социално инженерство. Един от често експлоатираните стереотипи е понятието \"патриотизъм\". Например още през 1917 г. кръгът от либерални прагматици, групирани около американския философ Джон Дюи (1859-1952), приписва заслугата, че е тласнал населението на САЩ във война \"под въздействието на нравствена преценка, постигната след напрегнато обсъждане от страна на склонните към размисъл членове на обществото... класа, която най-общо, макар и неопределено, трябва да бъде описана като \"интелектуалци\", които, настояваха те, бяха \"свършили... успешната и решителна работа в полза на войната\". Както заявява Джон Дюи, този \"психологически и възпитателен урок\" е доказал, че \"човешките създания имат способността да овладяват и управляват делата си\". Ето как бъдещата приложна дисциплина \"социално инженерство\" се отлепя от проходилката си. По отношение на ролята й като терен за социален инженеринг датата 10 ноември 1989 г. не донесе принципно  Преди нея се имплементираше марксистко-ленинската идеология в нейната съветска интерпретация като основа на съществуващата обществено-политическа система. Но Историята поднесе - за някои пълна изненада, за други пък дългоочаквано и предвидимо събитие - революционна промяна. Идеологията на конкурентното и консуматорско общество все пак успя да победи (поне засега!) идеологията на обществото на взаимната подкрепа. И ето че в България беше отпочнат социален проект по каноните на неолибералната доктрина. Стартовият пистолет изгърмя в началото на 90-те години на миналия век. Оттогава измина повече от четвърт век. Отдавна са угаснали празничните фойерверки в либералните \"мозъчни тръстове\" в чест на появата на претенциозната теза на Франсис Фукуяма, изложена в неговата статия \"Краят на историята и последният човек\", публикувана през лятото на 1989 г. в сп. \"Нешънъл интерес\". Същата е доразвита през 1992 г. в едноименната монография, че либералната демокрация е единствено възможната социална конструкция. Според автора тя притежава вътрешен операционен потенциал да разрешава вътрешните си противоречия, без да навлиза във фаза на предреволюционна криза, като съвсем минимизира риска от евентуалното избухване на този винаги изпълнен с трагизъм катаклизъм, както неопровержимо доказва историята. Но времето демонстрира съдбовно разминаване между идеалистичните намерения и резултатите от суровата реалност. Когато заявеният Град на Слънцето, построен от словесни панели, се е срутил, а останките му не могат да бъдат продадени дори в някой пункт за вторични суровини. Не сме ли и понастоящем  тоест богоявление във вид на социален инженеринг, етикетиран като \"Европейски съюз\"? Тук е уместно да потърсим отговор на въпроса доколко на едно общество е необходимо дефинирането на определена цел, която да преследва в своята социална динамика през даден исторически период. В своята монография \"Бъдещето на капитализма, или как днешните икономически сили оформят утрешния ден\" Лестър Търоу обобщава: \"Преуспяващите общества трябва да се обединят около някоя убедителна легенда с подкрепяща я идеология... За да се скрепи едно общество, то трябва да има утопична визия като основа на някои общи цели, за чието постигане членовете му могат да работят съвместно\". Точно относно втората част на горния цитат спрямо българските управници трябва да бъде приложен принципът, че \"Повторението е майка на знанието\". И да бъдат заставени да го напишат поне хиляда пъти, а после да повторят наказателното упражнение, че и да потретят епистоларния урок. Понеже е наложително да им просветне, че не целта сама по себе си е същинската цел за постигане, а достигането на интегритет в обществото в процеса на осъществяването на социалния инженеринг. Именно  по който бива инициирано започването на даден проект за социален инженеринг тук, в България. И двата проекта, реализирани върху българска територия след 9 септември 1944 г., представляват своего рода ехо, възприето и усилено на местна почва, като вариант върху рулетката на съдбата да се падне печелившето число както за потенциалните ренегати, така също и за по-ловките и комбинативните от контраелита, като те си сменят местата със \"силните на деня\". Шанс да използват открилата им се възможност за собствена материална и/или психологическа изгода - типично поведение на опортюнист. Несъмнено при подобни обстоятелства една нация може да създава само (псевдо)елит в политическата сфера. Персони, които не са преминали естествения личностен подбор както доколкото това се отнася до интелектуалните им способности, така и по отношение на морално-волевите им качества. Личности, които да са отсети и закалени в борбата за реализиране на собствени оригинални социални концепции. Като цяло това дава негативно отражение върху поведенческия стереотип на цялата българска нация. Като краен резултат води до драматично скъсване с идеята за изпълнение на дълга на всеки от нас пред саможертвата на нашите далечни прадеди, които, когато е било необходимо, са отдавали дори живота си, за да я има нея - нашата Родина. Мисълта на френско-алжирския философ и революционер Франц Фанон (1926-1961), че \"Всяко поколение трябва да открие своята мисия и да я изпълни или да й измени\", е запратена в уейст баскета на консумативното общество.", "date": "2019.05.10", "title": "Социалният инженеринг  на либералните тръстове"}
{"url": "https://duma.bg/rotenburg-ozhivyala-prikazka-n191443", "text": "Трябва да видите непременно Ротенбург, градчето е нещо неповторимо, винаги ходя, когато имам възможност, посъветва ни Станислав, българин, който кара автобус покрай един от градовете на т. нар. Романтичен път в тази част на Бавария. Туристически справочници сочат, че Романтичният път е име на най-известния по света немски туристически маршрут. Намира се в Южна Германия (Бавария и Баден-Вюртемберг), между Вюрцбург и Фюсен. Възниква спонтанно около 1950 г., а основателите му са неизвестни. Дълъг е 366 км и минава през областите Франкония, Швабия и Горна Бавария, пресича Дунав и продължава на юг. Смята се, особено от чужденците, че носи типичния дух на немската природа и култура. Ротенбург е градче, в което вече сте били, но в някоя приказка за Хензел и Гретел или за която друга се сетите. С кукленските къщи, наредени една до друга, но толкова различни, че трудно откъсвате поглед от всяка. С покриви, които ти иде да схрускаш, с красиви, също кукленски перденца, чисто немски патент, украси с фантазия, цветя и зеленина. Зад датиращите от XIII век градски стени, които все още се издигат около част от града, ще попаднете на недокоснато от времето средновековно място. От единия край на крепостта, опазвала от набези градчето, до другия очите не се насищат да гледат до последно. Всичко е като сън наяве, толкова красота на едно място, че дъх не ти остава.   Идващите туристи \"задръстват\" уличките на града постоянно при всички сезони. Пристигат за фестивала, пристигат по Коледа и Нова година, пристигат, когато искат. Градчето е пренаселено и магазинчетата и местата за хранене не остават празни никога. Магията витае от всяко кътче и от всяка сграда, красотата навява и малко тъга, че всичко ще остане зад гърба ни, няма как да го вземем в ръце, за да ни напомня, че светът крие много красота, а един живот не стига да видиш всичко. Векове наред иначе Ротенбург об дер Таубер, както е пълното му име, е бил беден и забравен от Бога град. За първи път е споменат в писмен източник от 804 г., където е наречен Ротинбур. Превръща се в свободен имперски град при управлението на Бюргермайстер Хайнрих Топлер през XIV век, както сочи историческата справка.  Човек не предполага какво го очаква зад привидно семплите врати на сградата. Само бяхме чували за Маркграфската опера в Байройт като единствената автентична барокова опера в Германия, все още в отличен оригинален вид. Но това, което се открива пред погледа в залата на тази опера, която нареждат сред най-красивите в света, трудно се описва. Този приказен свят от позлатени корнизи и колони, богато украсени полилеи и свещници е построен и завещан под вещия контрол и заръка на една принцеса - Вилхелмина, известна със своя вкус към изкуството, като на нея е кръстен и специален бароков стил. Брат й, Фридрих Велики, официално открил театъра през 1748 г., който днес разполага с 520 места и е обявен за паметник на световното културно наследство. Построен е през 1746-1750 г. по проект на италианския архитект Джузепе Гали Бибиена много преди Вагнер да се роди. Чак през 1870 г. композиторът вижда Маркграфската опера, но тя му се сторила неподходяща за неговите мащабни оперни постановки, съчетаващи песен, музика, танц. Въпреки това композиторът остава в Байройт и изгражда нов прочут Фестивален комплекс на зелен хълм близо до центъра на града. Вагнер построил в града и своята къща - \"Дом Ванфрийд\". В градината й се намират и гробовете на Рихард Вагнер и съпругата му Козима, дъщерята на Ференц Лист и съпруга на известния диригент Ханс фон Бюлов се жени за Вагнер през 1870 г. - след няколко години незаконно съжителство. От 1976 г. във вилата се помещава Вагнеровият музей. Така Вагнер и Байройт остават заедно завинаги.  А след 6-годишна реставраторска работа за 30 милиона евро на сцената на операта зазвучава музиката от откриването й. В най-старата запазена опера в Германия - Маркграфската, днес се провеждат Вагнеровите празници - едно от най-важните културни събития в Германия, което събира огромен зрителски интерес от цял свят. Превърнал се в уважавана традиция, фестивалът се провежда всяка година от края на юли до края на август. ...В края на историята на запознанството с операта и живота на Вагнер в Байройт, представена за посетителите в операта, в залата зазвучава музиката на Вагнер, неговото \"Рейнско злато\" плисва от всеки ъгъл на тази неповторима сграда. Каква е музиката на Вагнер? В никакъв случай не лека, искряща лекомислно, а талантливо неповторима, мощна, бурна, прииждаща на талази, разказваща легенди, свързваща любов и предателства. Но това е въпрос на усещане у всеки поотделно, особено сред обстановката на отдавна отминали времена на няколко човешки поколения. Рейнско злато, което ще се лее и когато нас няма да ни има...    Според историческите справки за първи път Байройт се споменава през 1194 г. като Байерруте в документ на епископ Ото II фон Бамберг. До 1199 г. в аналите Байройт присъства като село, а през 1231 г. вече е записан като град. Графовете Фон Андекс го управляват до 1248 г., а след 1260 г. властта е наследена от известната династия Хоенцолерн. Паметникът на Вагнер в Байройт - иначе саксонецът е бил дребен мъж...", "date": "2019.05.10", "title": "Ротенбург - оживяла приказка"}
{"url": "https://duma.bg/da-otstrelyash-tsiganin-n191446", "text": "Ей така, почти тихомълком, без дебати, с пълно единодушие, Народното събрание със 106 гласа прие на първо четене поправки към НК, които разширяват пределите на неизбежната самоотбрана. Тази история, макар и под шапката на \"Обединени патриоти\", си е чиста проба произведение на ВМРО, с което последните не пропуснаха да се похвалят, да обявят победа и че: \"Всеки гражданин ще може да защитава себе си и собствеността си от престъпниците\".  Кои са престъпниците? Според прессъобщение на ВМРО престъпниците са: \"маргинални типове\", влизащи в дворовете да крадат кокошки, \"определени групи от хора\", които от 30 години безчинствали срещу възрастните. Според лидера на НФСБ Валери Симеонов: \"Трябва да спре това изтребване на възрастни хора, особено в малките населени места.\" Не е трудно да разгадаем зад посочените \"определени групи\" ромския етнос, който е една от основните мишени, върху която се упражняват в риторика националистите и чиято сатанизация е използвана за трупане на политически капитал. Промените в НК бяха предложени още през 2018 г., но бяха приети чак сега, очевидно като част от някакви предизборни договорки с ГЕРБ. Това се доказва и от заявката, че между двете четения щяло да има сериозни промени с помощта на доказани експерти. Е, защо не ги докарахте тези експерти преди първо четене и защо изобщо приемате нещо, което отсега знаете, че ще променяте, г-да депутати от мнозинството? Явно целта е просто да се повдигне темата, да се нажежат страстите и националистите, които се пишат за патриоти, да получат някой друг глас отгоре. Тази история е много опасна. Първо, разширяването на института на неизбежната самоотбрана е подложено на сериозна критика от правната общност. Главният прокурор, бивши прокурори, Министерството на правосъдието, преподаватели по право оцениха отрицателно предложените промени. Това единодушно становище на гилдията обаче изобщо не спира законодателите (в отсъствието на опозицията), което само показва, че истинските им мотиви следва да се търсят в предизборната обстановка. Това е напълно безотговорно действие, защото показва, че си готов да вдигнеш градуса на общественото напрежение с непредсказуеми последици, а после да гласуваш нещо друго, по-безобидничко.  Разширяването на пределите на неизбежната самоотбрана неизбежно ще доведе до злоупотреби. Както има маргинализирани цигани, за които намекват националистите, така има и маргинализирани българи, които може да възприемат промените в НК като разрешение за отстрел на тези, които мразят. Не са малко сънародниците ни, които смятат, че ромите не са пълноценни човешки същества. Ако обаче си мислите, че след първите убийства на \"маргинални типове\", представители на \"определени групи от хора\", нападатели на възрастни хора по селата ситуацията с престъпността ще се промени, тогава би трябвало да сте пълни наивници. Нещата ще се влошат, и то не само по села и малки градове, а навсякъде - от колибите до богаташките квартали.  Следващата логична крачка би трябвало да бъде разрешаването на свободната продажба на оръжие, защото как да защитиш дома си и живота си, ако нямаш оръжие. Този въпрос неизбежно ще бъде повдигнат, ако обществото и парламентът позволят да се пързаляме по пистата на ВМРО, НФСБ и \"Атака\". Т. е. да се опитаме да наподобим една друга култура - американската. Но както копието е по-лошо от оригинала, така и нашият опит ще рискува да се окаже по-лош от крайно негативния американски такъв.  Проблемът с престъпността в България не се крие в разширяването на пределите на неизбежната самоотбрана. Това само ще доведе до повече убийства и наранявания. Проблемът, първо, е в бедността и мизерията, второ, в простотията, която следва от тях, и на трето място, в липсата на държава. Усещането за безсилие е това, което поражда желанието за мъст, което подлъгва мнозина по акъла на тези, които уж предлагат прости решения. Не забравяйте, че узаконената саморазправа е всъщност беззаконие и не оръжието, а само законите ни правят свободни. ", "date": "2019.05.10", "title": "Да отстреляш циганин"}
{"url": "https://duma.bg/(dobro)dushni-misli-n191445", "text": "Неоправданият оптимизъм нанася същата вреда като непредизвикания песимизъм. Радваш се на надежда, която не виждаш, но допускаш, че съществува. Подобна религиозна утопия вероятно е хармонична и действа антидепресивно, но едва ли е градивна. Все пак - да оставим религията на миряните и духовенството, на църквата, а да се вгледаме в реалността на песимизма и оптимизма. Чак тогава ще видим дали има светлина в тунела на битието, което очерня дните ни. Броят на хората, наричани понякога мизантропи, мразещи човека като недостоен, е относително малък. Това обикновено са или преуспели индивиди с реституционна идентичност, или вродено усещане за нереализирано, или реализирано превъзходство, които очакват светът да върви нагоре, за да срещне евентуално нозете им. Те са щастливи посвоему и общуват предимно помежду си. Нямат ярки политически позиции, защото по принцип не обичат яркото. Повече са принудителните песимисти. Те се срещат на всяка крачка - обикновено изглеждат съвършено зле. Недобре облечени, с износено самочувствие и по-износени обувки, с развалени зъби, добре образовани и зле осъществени, но усмихващи се понякога, дори надсмиващи се на себе си. Те не вярват вече в доброто, защото не го виждат. Не искат да мечтаят, защото реалността презира мечтите. Възрастните изоставят неубедителните си молби към децата да се върнат, децата вече не искат да се връщат. Те са \"Унижените и оскърбените\" на Достоевски, стискащи в джоба жалките остатъци на \"Шагреновата кожа\" на Балзак, макар да знаят, че тя не изпълнява желания. Затова и не желаят нищо, само стискат магията на надеждата, невярващи в нея. Невярващи в нищо. Дори в себе си. Не са малко и оптимистите. Или са облечени с власт, или са съблечени от отговорност - но най-често виждат повод за радост там, където законът не може да достигне. Щастието им идва от грабежа и кражбите, от вярата в неопровержимото зло и ненаказаната сигурност, че светът винаги ще бъде тъй лош, както е създаден. От тях. И несправедливостта ще е по-силна от доброто, не за друго, а защото просто доброто не може да издържа дълго без кислорода на вярата. Затова убиват вярата на път и под път, където я срещнат или където тя случайно повдигне глава. Силни са, разбират се под сурдинка и са единомишлено алчни, зле образовани и нагли, агресивни и отмъстителни. Вярват в добруването на своето его, тъй като друго его не може да съществува, както и държава, в която законът и нравите да имат смисъл отвъд практическото си безсмислие и привидност. Тези три групи човеци живеят заедно, срещат се, общуват, спорят, съдят се. Представителите на отделни групи понякога влизат в интимни отношения и дори се женят. Противоположностите се привличат, създават се прослойки с черти от една и друга група, но те са крехки формирования и обикновено имат нетрайно съществуване. Обитават една територия и това по никакъв начин не е достатъчно да намерят повод за приобщаване към сходни ценности. Защото такива ценности просто няма. Не може и да има. Някои наричат това класова борба. Антагонизъм. Динамично проявление на естествения подбор. Ще надделеят по-добрите. Неандерталците ще отстъпят на хомо сапиенса. И човечеството ще продължи да се развива от по-добрите, по-силните и по-приспособимите. Други го наричат съдба. Тази, която отрича смисъла на държавата и предназначението да опосредява битката между доброто и злото, между справедливото и несправедливото. Тази съдба, същата, обезсмисляща оптимизма като вреден, а песимизма като безполезен. Всъщност нещата като че ли се свеждат именно до това - дали има смисъл от държава, която не функционира? Нейната видимост създава илюзия, осигуряваща предимство само на едната от групите. И вероятно на част от мизантропите. ", "date": "2019.05.10", "title": "(Добро)душни мисли"}
{"url": "https://duma.bg/zashtiten-ot-chadara-n191447", "text": "През дъждовните майски дни темата за чадърите отново е актуална, включително и политическите. Под такъв чадър скриха и Румен Порожанов от градоносните облаци, надвиснали над него. Работодателят Му официално заяви: \"Засега не се налага да му искам оставката. В момента явно Порожанов е на прицел. Всички се съсредоточават върху него. При най-малката нередност ще го отстраня.\" Борисов обърна внимание, че през 2004 г. Порожанов не е бил в управлението. Така или иначе премиерът щял \"много внимателно\" да наблюдава ситуацията. До темата за оставката на Порожанов се стигна заради публикации, според които през 2004 г. той си е купил апартамент от 247 квадратни метра за 54 016 лева в столичния жк \"Борово\". Десетина години по-късно Порожанов бе пребит точно там, но побойниците така и не бяха открити. Версиите за нападението бяха две - женска история и работата му като шеф на ДФ \"Земеделие\". По-вероятна е втората, като се има предвид за какво бе разпитван вчера министърът в следствието. Преди три години сайтът \"Биволъ\" разпространи доклад за злоупотреби с европейски пари, разпределяни от ДФЗ по т. нар. Селска програма.  През целия преход секторът \"Земеделие\" бе даден под аренда на ДПС. Хората на Доган от години колят и бесят там. Обществена тайна е фактът, че и Порожанов е минал на кастинг в сараите. Чадърът над него се държи и от ГЕРБ, и от скрития коалиционен партньор. Затова според Борисов Порожанов се справял много добре с проблемите.  Вижда се. Заради злоупотребите с къщите за гости трябва да плащаме милиони евро. Много стопани бяха принудени да унищожат хиляди овце и кози заради чумна епидемия, която така и не бе доказана. Милиони бяха похарчени и за телена ограда на границата с Румъния. Тя обаче не успя да спре дивите свине, носещи зараза. Всяка седмица под прозорците на Порожанов има протести - на биопроизводители, на пчелари, на розопроизводители. А срещу добро управление не се протестира.    ", "date": "2019.05.10", "title": "Защитен от чадъра "}
{"url": "https://duma.bg/zabavleniya-s-detsa-na-trevata-v-yuzhniya-park-n191438", "text": "Голямата поляна в Южния парк ще оживее с десетки активности, които ще предложат на деца и родители забавни и умни занимания, нови преживявания и много състезания с награди. За 11-а поредна година най-големият семеен празник на открито - \"Фамилатлон\", ще обедини знанието, спорта, експериментаторския дух и здравословния живот в специален ден за цялото семейство. Събитието се организира от асоциация \"Родители\" с некомерсиална цел и е напълно безплатно. Посетителите ще имат възможност от 10 ч. в неделния ден да се срещнат с десетки организации, които ще споделят своя опит чрез игри, предизвикателства и разнообразни активности. Малчуганите между 6 и 11 години ще могат да направят първи стъпки в програмирането, да създадат свой лего робот... и дори да участват в робо битки! В тематични игри родителите ще научат как да подпомагат децата в развитието и откриването на техните таланти. Музиката и изкуството ще имат свое запазено място в арт ателиета, които ще предложат на малки и големи да развихрят въображението си и да опитат нови музикални инструменти. Какво повеляват традициите на бойните изкуства и как те съхраняват баланса между ума и тялото - ще стане ясно от откритите тренировки по айкидо и капоейра. Как се държи хокей стик и кои са най-важните моменти в този спорт - ще се разкрие по време на истинска игра с детско-юношески Хокей Клуб НСА. Спортът и добрата храна са неизменна част от здравословния живот на децата, затова участниците във Фермерския фестивал ще разкрият най-интересното в отглеждането на биопродуктите и съхраняването на естествена среда. Как да разговаряме с отрочетата си и да решаваме критични ситуации в заобикалящата ги среда - ще могат да обсъдят родители и специалистите от Национална мрежа за децата. Представителите на Дружеството за защита на птиците ще запознаят семействата с повече от 65 вида птици, които обитават територията на Южния парк.", "date": "2019.05.10", "title": "Забавления с деца на  тревата в Южния парк"}
{"url": "https://duma.bg/datata-n191439", "text": "ПРОФЕСИОНАЛЕН ПРАЗНИК НА ХИМИКА. На тази дата от 2001 г. празнуват българските химици. Празникът се отбелязва втората неделя на май съгласно разпореждане на МС от 1970 г. Същата година той е отбелязан за първи път от химиците в цяла България. Традицията се прекъсва след 1989 г. През 2001 г. Българската камара на химическата промишленост възстановява празника и определя дата за неговото честване - 10 май. 1840 - В СЛИВЕН СЕ РАЖДА ХАДЖИ ДИМИТЪР (УМИРА 1868 Г.). Истинското му име е Димитър Николов Асенов. Едва 22-годишен излиза в Балкана, за да се бори срещу поробителите, на 24 г. е знаменосец в четата на Стоян войвода. На 26 г. заедно с Жельо войвода и Стефан Караджа отново води чета. Загива 28-годишен след тежко сражение на четата му с османски части. 1876 - УБИТ Е ГЕОРГИ ОБРЕТЕНОВ, РЕВОЛЮЦИОНЕР (Р. СЛЕД 1849 Г.). Най-малкият син на баба Тонка Обретенова е помощник-апостол в Сливенския революционен окръг. След избухването на Априлското въстание с четата си се присъединява към четата на Стоил войвода и тази на Иларион Драгостинов. Георги Обретенов загива в бой с турските башибозуци край с. Нейково, община Котел. 1899 - РАЖДА СЕ ФРЕД АСТЕР, АМЕРИКАНСКИ ПЕВЕЦ, АКТЬОР И ТАНЦЬОР (УМИРА 1987 Г.). Един от най-великите майстори в музикалния и танцовия жанр в американското кино. Неговата театрална и кинокариера обхваща период от 76 години, в течение на които се снима в 31 музикални филма. 1933 - НАЦИСТИТЕ ИЗГАРЯТ КНИГИ на писатели, публицисти, философи и журналисти, които не отговарят на техните идеологически представи. Сред изгорените в Берлин и в други 21 града на Германия над 20 000 тома има книги на Хайнрих Хайне, Франц Кафка, Ърнест Хемингуей, Зигмунд Фройд, Карл Маркс, Курт Тухолски, Стефан Цвайг, Ерих Мария Ремарк, Бертолт Брехт. 1953 - ВЪЗСТАНОВЕНА Е БЪЛГАРСКАТА ПАТРИАРШИЯ. След падането на България под турско робство през 1393 г. е отнета независимостта на БПЦ, като преминава под юрисдикцията на Цариградската патриаршия. На 12 март 1870 г. е издаден султански ферман за учредяване на Българската екзархия. Третият църковно-народен събор (8-10 май 1953 г.) възстановява Българската патриаршия и утвърждава пловдивския митрополит Кирил за патриарх. 1994 - НЕЛСЪН МАНДЕЛА ПОЛАГА КЛЕТВА КАТО ПЪРВИ ЧЕРНОКОЖ ПРЕЗИДЕНТ НА ЮАР. Преди това е сред изявените противници на апартейда и ръководител на Африканския национален конгрес. През 1962 г. е осъден на доживотен затвор, прекарва в затвора 27 г. След освобождаването си през 1990 г. води преговорите с правителството, довели до установяването на многорасова демокрация в страната през 1994 г. Носител на над 250 награди, вкл. на Нобелова награда за мир (1993) и на орден \"Стара планина\" (2009).", "date": "2019.05.10", "title": "Датата"}
{"url": "https://duma.bg/gotova-e-arkticheskata-magnoliya-n191440", "text": "В навечерието на Деня на победата - 9 май, в руските социални мрежи бе публикувана снимка на покрита с брезент бойна бронирана верижна машина, за която се твърди, че е опитният образец на 120-мм самоходно оръдие \"Магнолия\", което е монтирано върху шаси на съчленения брониран транспортьор ДТ -10ПМ \"Витяз\". Машината е създадена за оборудване на арктическите части на руската армия. Снимките, разположени на страницата в социалната мрежа Вконтакте, която е на потребител с прозвището Sasa Sasaq, са направени на територията на военните \"Мотовилихински заводи\" в град Перм.  Блогът bmpd припомня, че за пръв път за това самоходно оръдие е било съобщено през 2017 г. То е създадено от нижнегородския научноизследователски институт \"Буревестник\". Предполага се, че САУ \"Магнолия\" използва модернизирано бойно отделение от 120-мм САУ 2С31 \"Вена\", монтирано на шасито на съчленения брониран транспортьор \"Витяз\", производство на ишимбайския машиностроителен завод. ", "date": "2019.05.10", "title": "Готова е арктическата \"Магнолия\""}
{"url": "https://duma.bg/besarabski-i-tavriyski-balgari-izkachvat-cherni-vrah-na-19-may-n191437", "text": "Дружеството за връзки с бесарабските и таврийските българи \"Родолюбец\" и \"Дружество на банатските българи в България - Фалмис\" обявяват съвместната си инициатива за изкачване на Черни връх на 19 май от 9 ч. Сборният пункт е на хижа \"Алеко\", докъдето всеки може да се придвижи, както реши. С кабинковия лифт е 15 лв. в двете посоки. Може да се стигне и с кола. В 9.30 ч. най-късно ще се тръгне към върха. Изкачването е два часа. Представителите на двете общности, които поддържат отлични отношения на подкрепа и сътрудничество, ще имат възможност да се опознаят още по-добре, да попеят заедно и да се забавляват. Събитието е не само за банатските и бесарабските българи, живеещи в София, но и за всички техни приятели, които биха искали да се присъединят към похода. \"Ако искаш да си част от инициативата, заповядай при нас!\", призовават организаторите. Подробности за програмата ще бъдат публикувани във фейсбук страниците на дружествата.", "date": "2019.05.10", "title": "Бесарабски и таврийски българи изкачват Черни връх на 19 май"}
{"url": "https://duma.bg/sasht-sashto-razrabotvat-hiperzvukovi-raketi-n191441", "text": "\"Локхийд Мартин\" е представила концепт на хиперзвукова ракета, която е носена от палубния изтребител пето поколение F-35C, съобщи изданието \"Драйв\", на което се позова оръжейното приложение на \"Российская газета\". Очаквало се новото американско оръжие да бъде готово до края на годината, а първият полет да бъде след 1 октомври. Договорът за разработката е бил сключен през април м.г. между Управлението за перспективни разработки и \"Локхийд\" и е на стойност над 900 млн. долара. Според показания концепт F-35C ще може да носи две ракети, по една под всяко крило. Ракетата ще развива скорост над пет пъти по-голяма от тази на звука, а като окислител в двигателя ще се използва атмосферен кислород. С използването на ракетен ускорител ще може да се постигат и скорости от порядъка на 10 пъти по-големи от тези на звука. Ракетата ще може да маневрира по време на полет. Тя обаче ще бъде само прототип на по-съвършено оръжие, което трябва да се появи през 2020 г.  Ракетата с кодово име HAWC ще може да бъде използвана не само от флотския F-35C, а и от други палубни изтребители от типа F-18E/F \"Супер Хорнет\". В перспектива тези ракети може да намерят място в арсенала на патрулните самолети Р-8 \"Посейдон\", бомбардировачите B-1 \"Лансър\". ", "date": "2019.05.10", "title": "САЩ също разработват хиперзвукови ракети"}
{"url": "https://duma.bg/yubileyna-izlozhba-na-petar-roydov-v-lik-n191468", "text": "Художникът Петър Ройдов представя 50 картини от последните 30 години, както и по-ранни творби. Класически реализъм - пейзажи, портрети, натюрморти, голо тяло. Изложбата ще продължи до 21 май в столичната галерия \"Лик\", ул. \"Лайош Кошут\" 37.   Ройдов е роден през 1949 г. в Пловдив.  Завършил е Националната художествена академия със специалност \"Графика\" при проф. Галилей Симеонов. Участвал е в общи изложби на групата на пловдивските художници. От 2000 до 2009 г. работи като главен художник на община \"Триадица\" в София.  С юбилейната си изложба Ройдов отбелязва своята 70-годишнина. Време за равносметка и поглед назад. Любовта му към рисуването го кара да кандидатства четири пъти в НХА. Тази изложба показва работата му през последните години, а също така и по-ранни творби. Красотата на природата, спомените и вижданията му за изкуството и живота са вплетени в картините. Въпреки всички изпитания Ройдов живее чрез изкуството си. През последните години той не е имал възможност за активен обществен живот, но продължава да рисува и да мечтае.", "date": "2019.05.10", "title": " Юбилейна изложба на Петър Ройдов в \"Лик\""}
{"url": "https://duma.bg/stoyan-tsanev-v-podema-na-balgarskata-grafika-n191469", "text": "В изложбения план на столичната галерия \"Арте\" е заложена съвместна изложба на Милко Божков и Стоян Цанев (1946-2019) - двама творци, чието общуване задава нови мащаби като духовен мироглед и нравствен максимализъм и което насища пределно със съдържание понятията приятелство и съзидание. Съдбата обаче отрежда друг развой на събитията. Изложбите са две. Стоян пое по своя вечен път. Остават безценният духовен дар и задачата да осмислим и прозрем непреходната стойност и размаха на онова, което той превърна в абсолютно битие, надхвърлящо границата между материално и нематериално. Камерната селекция, която представя \"Арте\" до 21 май, проследява основните насоки в развитието на визуално-пластичния му език от началото на творческия му път до 2017 г. Седемнайсетте графични листа и четирите живописни творби ясно указват опорните точки, по които своеобразната метафорична фигуративност на ранните произведения се трансформира до отчетливостта на знак, синтезиращ впечатляваща по мащаба си сугестивна наситеност. Експозицията припомня приноса на Цанев в подема на българската графика през 70-те и 80-те години, разширяването на нейния съдържателен обхват и впечатляващото усъвършенстване на пластическия й арсенал. Стремителният дебют на полския възпитаник намира логично продължение в полето на кавалетната живопис, където неговите достижения надхвърлят тесните конюнктурни рамки, като той остава верен единствено на личния си артистичен кодекс.", "date": "2019.05.10", "title": "Стоян Цанев в подема на българската графика "}
{"url": "https://duma.bg/obikolka-s-podvodnitsa-predlagat-i-v-turtsiya-n191436", "text": "От тази година по крайбрежието на Анталия всички желаещи ще имат възможност да отидат на обиколка с първата \"туристическа\" подводница на Турция, съобщи РИА Новости. Плавателният съд е в състояние да вземе на борда 44 души. Потапя се на дълбочина от 110 метра. Цената на такава екскурзия е от 65 до 100 долара на човек. По време на туристическия сезон подводницата се очаква да превози около 22 хил. туристи. Корабът ще прекарва по 25 часа под повърхността на морето на седмица. Основната подводна атракция по време на екскурзията е гледка към останките на френския кораб \"Св. Дидие\", потънал в тези води през 1942 г., който се намира на дълбочина от 35 метра. В света засега има около 30 туристически подводници. Турция започна да развива тази атракция през 2017 г., а миналия сезон 18 хил. туристи са се включили в това забавление.", "date": "2019.05.10", "title": "Обиколка с подводница предлагат и в Турция"}
{"url": "https://duma.bg/vechnite-temi-prez-ironichniya-pogled-na-gogol-v-teatar-sofiya-n191464", "text": "\"Сега виждам какво значи да бъдеш комичен писател - най-малката доза истина и срещу теб се надигат, при това не един човек, а цели съсловия\", отбелязва Гогол в писмо до своя приятел, знаменития артист М. Шчепкин по повод противоречивите отзиви за премиерата на пиесата \"Ревизор\".  \"Ревизор\" и \"Женитба\" - творби, които иронизират две от вечните теми - за властта и за любовта и брака, имат по две представления до края на сезона в Театър \"София\". И двете са във великолепния превод на Христо Радевски. \"Женитба\" в постановката на Елена Панайотова ще се играе на 21 май и на 13 юни. Сценография и костюми Николина Костова-Богданова, композитор Христо Намлиев, хореограф Росен Михайлов. Образите пресъздават Лора Мутишева, Михаил Милчев, Невена Калудова, Николай Върбанов, Илия Виделинов, Росен Белов, София Маринкова, Симона Халачева, Юлиян Рачков, Юли Малинов. Екипът на спектакъла \"Женитба\" откри зад думите на Гогол, написани преди повече от век и половина, изключително актуални и съвременни герои и ситуации. Темата на пиесата предизвика сред нас бурни спорове, появиха се различни гледни точки за и/или против брака, за смисъла на женитбата и смисъла на избора. За това как, потънали в собствените си страхове, сме изгубили сетивата си да забелязваме другия, а това прави влюбването невъзможно. И когато оживяха нашите герои, се роди една приказка, но не за любовта. Една приказка за избора, за способността на човек да избира партньор в живота си. Една комедия за свят, в който винаги се намират сватовници, умело управляващи \"пазара\" от самотни мъже и жени и разсмиващи ни с невероятната си изобретателност. Една история за \"малките\" хора, които не посмяват да мечтаят и, хванати в капана на обществените предразсъдъци, се надяват единствено женитба да ги спаси от самотата им, споделя режисьорката Елена Панайотова. Знаменитата комедия на Гогол \"Ревизор\" под режисурата на Бойко Богданов ни въвлича във впечатляващия свят на неговите разнолики герои, с техните смешни и тъжни характери. Един класически текст, който заживява с ритъма на днешния ни ден, за да нарисува вечното, повторяемото, смешното и тъжното в живота. \"Ревизор\" на Гогол днес е удивително съвременен. Нравственият упадък в налудничавия ни обществен живот е стигнал дотам, че на върха на пирамидата на всяка йерархична структура може да кацне някой фантастичен Хлестаков - пройдоха и празноглавец, и безоблачно да си я управлява и дои, смята режисьорът Бойко Богданов. Сава Пиперов, Калин Врачански, Мария Сапунджиева, Невена Калудова, Пламен Манасиев, Михаил Милчев, Николай Антонов, Росен Белов, Юлиян Рачков, Николай Димитров, Николай Върбанов, Йорданка Любенова, Милена Живкова, Лилия Маравиля, Мартин Гяуров представят \"Ревизор\" на 22 май и на 21 юни. Сценографията и костюмите са на Петя Стойкова, музика Бойко Богданов, музикален ръководител е Данко Йорданов.", "date": "2019.05.10", "title": "Вечните теми през ироничния поглед на Гогол в Театър \"София\""}
{"url": "https://duma.bg/kratki-novini-n191423", "text": "Шампионска лига Аякс - Тотнъм 2:3 (3:3 общ резултат) 1:0 Де Лихт (5) 2:0 Зиех (35) 2:3 Моура (55, 59 и 90+6). Финалът е на 1 юни в Мадрид. Дунав - Витоша Б 0:0, ЧК: Цанков (В-80). Реваншът е в понеделник от 20.00 ч.  Днес, 17.15: Етър - Локо Пд (Владимир Вълков, 2:0 в първия мач); 20.15: Славия - Ботев Вр (Драгомир Драганов, 0:0). Радостин Стойчев е пред завръщане в италианското волейболно първенство. Българинът преговаря да поеме Калцедония Верона, като президентът на клуба Стефано Магрини вече му е предложил договор. Този сезон Калцедония беше водена от сърбина Никола Гърбич, но завърши на шесто място в редовния сезон и отпадна в 1/4-финалния плейоф от Кучине Лубе на Цветан Соколов. Гръбич все още има договор с клуба, но Магрини има амбицията тимът да бъде оглавен от по-опитен и доказан треньор. За последно Стойчев беше спортен директор на полския Сточня, но клубът фалира. В Италия той е водил Тренто и Модена, където беше уволнен след сериозен конфликт с волейболистите. Цветан Соколов и Кучине Лубе са пред изпускане на титлата в Серия А. В третия финален плейоф със Сейфти Перуджа тимът на българина загуби с 0:3 гейма (-17, -20, -18) и отстъпва с 1:2 в серията, в която се играе до 3 победи. Пред 4000 зрители в \"Пала Бартон\" дупничанинът беше най-резултатен с 14 т., а Османи Хуанторена добави 6. Над всички в мача беше Вилфредо Леон с 20 т. за домакините, а Александър Атанасийевич заби 14. Мач №4 е в събота в \"Еуросуоле Форум\" в Чивитанова. Адриан Андреев отпадна на старта на ITF турнира по тенис в Пенсакола, САЩ ($25 000). 18-годишният българин, който отнесе конкуренцията в квалификациите, отстъпи на петия в схемата Фелипе Мантия (Кол) с 4:6, 2:6 за 101 минути. 25-годишният колумбиец проби българския тийнейджър за 3:1, но Андреев му го върна за 3:3. След това Мантия направи още един пробив за 5:3 и взе сета. Във втората част колумбийският тенисист поведе с 4:0 и лесно затвори мача.  Футбол по Нова спорт 17.15 Етър - Локо Пд по Диема спорт 20.15 Славия - Ботев Вр по Диема спорт Формула 1 12.00 и 16.00 Гран при на Испания (тренировки) по БНТ 3 Гребане 10.00 и 14.45 СК в Пловдив по Макс спорт 1 Тенис 13.00 \"Мастърс\" в Мадрид Утре Футбол по Диема спорт 17.30 Ботев Пд - Берое 20.15 ЦСКА-Сф - Лудогорец по Диема спорт 2 15.30 Литекс - Монтана 18.00 Анже - ПСЖ по Макс спорт 3 19.00 Каляри - Лацио 21.30 Фиорентина - Милан по БНТ 3 Гребане 10.30 СК в Пловдив Баскетбол 18.55 Балкан - Берое по Диема спорт Формула 1 16.00 Гран при на Испания (квалификация) по Ринг Автомобилизъм 16.00 Рали \"Чили\" Волейбол 19.00 Кучине Лубе - Перуджа по Евроспорт 1 Колоездене 17.40 Обиколка на Италия (I етап) по Макс спорт 1 Тенис 17.00 и 22.00 \"Мастърс\" в Мадрид по Ф+ 19.30 Турнир в Мадрид (жени, финал) В неделя Футбол по Диема спорт 19.00 Левски - Черно море по Нова спорт 17.00 Брайтън - Ман Сити по Диема спорт 2 17.00 Ливърпул - Уулвърхемптън по Макс спорт 2 19.30 Реал Сосиедад - Реал М по Макс спорт 3 21.30 Рома - Ювентус по Макс спорт 4 19.30 Барселона - Хетафе по БНТ 3 Лека атлетика 9.25 Маратон на Варна Гребане 11.00 СК в Пловдив Мотокрос 15.10 и 18.10 Гран при на Ломбардия Баскетбол 18.55 Рилски спортист - Левски ЛУКойл по Диема спорт Формула 1 16.10 Гран при на Испания по Ринг Автомобилизъм 19.00 Рали \"Чили\" по Евроспорт 1 Колоездене 14.05 Обиколка на Италия (II етап) по Макс спорт 1 Тенис 19.30 \"Мастърс\" в Мадрид (финал)", "date": "2019.05.10", "title": "Кратки новини"}
{"url": "https://duma.bg/da-nagazim-usmihnati-v-svoya-baseyn-n191465", "text": "\"Когато за първи път прочетох \"Басейнът\" си спомних как на 60 години скочих с бънджи. Няколко месеца след това опитах полет с делтапланер, а на 61 скочих с парашут... Не зная дали ще се престраша да вляза в морето без плавници. Възможно е... Вероятно трябва да ми попадне още една подобна пиеса или отново да видя Ален Делон в \"Роко и неговите братя\", за да преодолея баналните битови съображения и артистично да се хвърля в нова авантюра. Защото както Ана Шнайдер, така и аз зная, че \"има толкова много неща, които трябва да наваксам, а имам толкова малко време\". Вие също го знаете... Ще бъда щастлив, ако след нашия спектакъл нагазите усмихнати в своя басейн... Струва си!\" Това казва известният актьор, режисьор и педагог проф. Атанас Атанасов по повод завръщането си в Театъра на армията, но вече като режисьор, с постановката на комедията \"Басейнът\" в камерна зала \"Миракъл\". И добавя: \"С благодарност към екипа на театъра, в който прекарах едни от най-вълнуващите си професионални години!\" Преводът на текста е на Владко Мурдаров. Ролите са поверени на Мимоза Базова - доайенката на семейството г-жа Шнайдер, която умело се преструва (или не?) на дементна старица; на Веселин Анчев в ролята на сина й Готлиб, който заедно със задочно присъстващата си сестра се бори за изгодна и своевременна подялба на семейното наследство между двамата; Анастасия Ингилизова е грижовната икономка Инес, а всъщност авторка на хитър план за бързо забогатяване; Асен Кобиларов е в противоречивия образ на Райнхарт - треньора по плуване на г-жа Шнайдер, решена в края на живота си да сбъдне голямата си мечта; и жизнерадостната й внучка Мишел - Евелин Костова, която традиционно прекарва по няколко седмици от лятната ваканция при любимата си баба. Всички те в театралната среда на сценографката Нина Пашова и музиката на Добрин Векилов-Дони вдъхват допълнителна доза хумор в комедията на Щефан Фьогел. А басейнът... в пряк и в преносен смисъл във и около него се вихрят високите и низките човешки страсти на героите. \"Комедията като жанр позволява да бъдат преодолени всички табута\", смята известният австрийски драматург. И в пиесата \"Басейнът\" отново доказва, че няма тема, която да не е подходяща за комедия. В типичния за Фьогел стил героите попадат във водовъртеж от комични ситуации и изненадващи обрати, които провокират много смях и забава, но и сериозни мисли за смисъла на човешкия живот, както и за отношенията с най-близките ни хора. Умението на автора да владее до съвършенство всички комедийни правила в драматургията и характерният му жив диалог получават висока оценка навсякъде, където се играят неговите творби. Следващите дати, на които ще се играе пиесата след премиерата й на 8 май, са 15 и 29 май, 4, 10 и 17 юни.", "date": "2019.05.10", "title": "Да нагазим усмихнати в своя басейн..."}
{"url": "https://duma.bg/vivacom-stava-sponsor-na-dimitar-iliev-i-petar-stoychev-n191425", "text": "VIVACOM става спонсор на набързо сформирания екипаж Димитър Илиев и Петър Стойчев в петдесетото юбилейно издание на рали „България“, което стартира днес във Варна. Осемкратният рали шампион на България Димитър Илиев избра за свой навигатор най-успешния български плувец Петър Стойчев. Двамата са категорични, че не само ще участват, но се надяват и да спечелят юбилейното рали. Доверието, което има между тях, и шампионският им хъс гарантират интересна надпревара за зрителите. Организаторите очакват над 15 000 зрители дневно да наблюдават надпреварата. Миналата година Илиев сформира екипаж с големия си конкурент Крум Дончев, който сега е кандидат за евродепутат от листата на БСП.    Телекомът през годините често е помагал на Димитър Илиев при участията му в редица ралита, а от 2016 г. активно подкрепя младата българска надежда в автомобилизма Павел Лефтеров. В юбилейното рали ще участват 40 екипажа, а за първи път ще има и японски пилот - Риа Сугита.", "date": "2019.05.10", "title": "VIVACOM става спонсор на Димитър Илиев и Петър Стойчев"}
{"url": "https://duma.bg/uefa-i-aek-obsazhdat-noviya-format-na-shl-n191426", "text": "Представители на УЕФА са провели среща в Нион с колеги от Асоциацията на европейските клубове (АЕК), на която е бил представен нов проект за провеждането на Шампионската лига. В новия си формат турнирът трябва да започне през 2024 г., съобщи Агенция Франс прес. Той предвижда в груповата му фаза да има 4 групи с по 8 отбора. Така се увеличават мачовете в турнира, а с това и постъпленията от тв правата и рекламите на участниците. Няма да има мачове в почивните дни, срещу което се обявиха представителите на националните лиги.  Отборите остават 32, но увеличаването на евромачовете ще е по-изгодно за топклубовете. Според новия проект първите 5 тима във всяка група ще играят в Шампионската лига и следващия сезон, а квалификациите ще бъдат само за 12 места. ", "date": "2019.05.10", "title": "УЕФА и АЕК обсъждат новия формат на ШЛ"}
{"url": "https://duma.bg/sto-godini-ot-rozhdenieto-na-maestro-ruslan-raychev-n191467", "text": "Националният музикален театър посвещава концерта спектакъл \"Виенска гала\" на 8 юни от 19 ч. на сто години от рождението на именития диригент Руслан Райчев, научи ДУМА от София Стойчева, експерт ВО на НМТ. Маестро Райчев е роден на 5 май 1919 г. Бил е дългогодишен главен диригент на Националния музикален театър, изключителна личност и музикант на световно ниво. В блестящата си кариера Руслан Райчев е изградил огромен оперен, симфоничен и хоров репертоар. Има над 140 оперни, оперетни и балетни премиери, а също и близо 2000 симфонични концерта. Дирижирал е турнетата в чужбина на Софийската опера, Пловдивската филхармония, Националния музикален театър. Има индивидуални гостувания като гост-диригент в цял свят. Той пръв дирижира премиера на българска опера в чужбина - \"Луд Гидия\" от Парашкев Хаджиев, през 1964 г. в Белгия. Маестро Райчев е първият български диригент, дирижирал в Миланската Скала. Канен е на най-престижните оперни сцени в Европа, сред които Парижката Гранд опера, Ковънт гардън, Виенската щатсопера, Болшой театър и много други. Дирижира най-престижните симфонични оркестри в света - Виенската, Парижката, Московската филхармония и др. Прави записи с прочути симфонични оркестри.  При всички свои концерти в чужбина включва произведения от българските композитори Панчо Владигеров, Веселин Стоянов, Марин Големинов, Георги Минчев. По цял свят критиците оценяват със суперлативи диригентското му майсторство. Подчертават не само музикалността, но и ерудицията му, чувството за правилно тълкуване на драматургията, спойката между сцена и оркестър, както и пестеливия му, но ясен и изразителен диригентски жест. В оперни спектакли Руслан Райчев е дирижирал най-големите съвременни певци - Пласидо Доминго, Хосе Карерас, Мирела Френи, Монсерат Кабайе, Джеси Норман, Катя Ричарели, Елена Образцова и много други. На концертния подиум е партнирал на светила като Святослав Рихтер, Давид Ойстрах - баща и син, Клаудио Арау, Пинкас Цукерман, Маурицио Полини, Исак Щерн, Руджеро Ричи, Шура Черкаски, Алексис Вайсенберг, Иво Погорелич, Минчо Минчев, Людмил Ангелов и много други. Всички наши именити певци - Николай Гяуров, Никола Гюзелев, Анна Томова-Синтова, Гена Димитрова, Райна Кабаиванска, Стефка Евстатиева, Александрина Милчева, Никола Николов, Асен Селимски, Димитър Узунов, Стоян Попов, Михаил Светлев, Юлия Винер, Любомир Бодуров и др., са участвали в безброй спектакли под палката на Руслан Райчев. Почти всички имат с него и записи рецитали в \"Балкантон\". С \"Балкантон\" той прави плочи с хор \"Гусла\", както и записи на десетки опери. Руслан Райчев става заслужил артист на 50, а народен - на 61 години. Награден е с орден \"Hародна Република България\" - втора степен, когато е на 60 години. През 1982 г. Руслан Райчев е първият българин, \"Кавалер на ордена за изкуство и литература\" на Франция. През 1999 г., за 80-годишнината си, е награден с орден \"Стара планина\" - първа степен.", "date": "2019.05.10", "title": "Сто години от рождението  на маестро Руслан Райчев"}
{"url": "https://duma.bg/operata-s-kukli-turandot-gostuva-v-sofiya-n191466", "text": "Оперно-кукленият спектакъл на \"Турандот\" от Джакомо Пучини ще бъде представен на 30 май от 19 ч. в София. За трета поредна година Държавната опера в Стара Загора гостува на сцената на Народния театър \"Иван Вазов\". След успешното представяне на \"Бохеми\" (2017) и \"Лучия ди Ламермур\" (2018) изборът на Старозагорската опера за тази година е уникалната постановка на операта с кукли \"Турандот\" - съвместна продукция с Държавния куклен театър в града на липите, научи ДУМА от Сийка Лапачка.  Столичани и гостите на София ще имат възможност на 30 май за първи път да аплодират в ролята на Калаф френско-тунизийския тенор Амади Лага. Носител на наградата \"Микеланджело Куписти 2017\" за най-добър певец за сезона на Пучиниевия фестивал в Торе дел Лаго, Амади Лага в момента е сред световните топ изпълнители на тази роля. Като Турандот ще видим оперната примадона Цветелина Василева. Певицата спечели овациите на старозагорци на премиерата в ролята на Лиу, а през ноември 2018 г. се представи зашеметяващо и като Турандот. В образа на Лиу за първи път на софийска сцена гостува румънското сопрано Нарчиса Брумър с бляскава международна кариера, а като Тимур зрителите ще видят и чуят именития бас Юлиан Константинов. Участват още солистите Александър Крунев, Георги Динев, Ивайло Йовчев, Иван Кабамитов, Симеон Симеонов, оркестър и хор на Старозагорската опера, артисти от ДКТ в Стара Загора, децата от вокалната студия на ДЮСОБ \"Маргаритки\", представители на Прабългарската школа за оцеляване \"Бага-Тур\". Спектакъла ще дирижира Ивайло Кринчев. Грандиозната задача е възложена на международен творчески екип от доказани творци в двете изкуства - операта и кукления театър. Режисьорите са Огнян Драганов и Дарин Петков, сценография и костюми Каталин Йонеску-Арборе (Румъния), Васил Рокоманов и Силва Бъчварова, художествено осветление Васко Лисичов (Македония), пластика Хзе Фу-Чен (Тайван), хормайстор Младен Станев.  Творческият екип залага на класическото представяне на приказната история в \"Турандот\". В основата на режисьорската концепция е превръщането на китайската принцеса Турандот от дете в жена. Използвайки и силата на кукленото изкуство, режисьорите Драганов и Петков представят трогателната китайска приказка с много пластика, театрални изразни средства и ефектна сценична визия. И с необичаен и изненадващ финал. Художникът Каталин Арборе разгръща безграничния си талант в картини, илюстриращи автентичния китайски национален колорит. Впечатляващо куклено присъствие има и в сценографията, в която основни персонажи са изобразени с раздвижени механизирани фигури и ярки художествени платна. \"Куклената част\" - глави, конструкции, костюми на куклите, са проектирани от именитите художници Васил Рокоманов и Силва Бъчварова. Проектът \"Турандот\" разчупва традиционните представи за оперен спектакъл. Търсенето на различното, без да наруши истинския замисъл на композитор и драматург, предизвиква любопитството на публиката към новия \"оперен артист\" - куклата. Стремежът е зрителите да повярват, че може и така, че куклата е онзи, неписан в оперната партитура образ, който подсилва основната тема и я нюансира още повече.", "date": "2019.05.10", "title": "Операта с кукли \"Турандот\" гостува в София "}
{"url": "https://duma.bg/hvanaha-riba-sas-zlaten-prasten-v-neya-n191434", "text": "Кристофър Егинтън от градчето Ръгби, Източна Англия, предложи брак на партньорката си Сандра Бидгуд, след като тя откри златен пръстен в корема на уловена от него риба, съобщи \"Сън\". След богатия улов мъжът решил да пусне повечето риби обратно във водата, като за себе си запазил само две. Вечерта, когато приятелката му приготвяла вечерята, видяла бижуто във вътрешностите на рибата и издала радостен възглас. Когато Егинтън дошъл да разбере какво става, жената му показала златния пръстен. Рибарят и без това чакал удобен момент да предложи брак на Бидгуд и това му дало решителност. Според него рибата е глътнала бижуто малко преди да бъде уловена.", "date": "2019.05.10", "title": "Хванаха риба със златен пръстен в нея"}
{"url": "https://duma.bg/trapeza-bez-granitsi-ili-hapvaneto-na-korem-kato-praznik-n191463", "text": "Трудно е да се посочи кой точно е измислил подобни чествания на хапването на корем. Но една от версиите гласи, че идеята за официално разрешеното чревоугодничество хрумва за първи път на бившия радиоводещ и телевизионен актьор Томас Рой. Всъщност празникът става известен като ден, в който не бива да се спазват каквито и да било диети, а точно обратното: учреден е като единственият в годината, когато може да се нарушат всички закони, приети (негласно) за сдобиването или поддържането на тънка талия и красиво тяло. Целта е да се изпита истинска и неограничена наслада от онази храна, която хората обожават, но по една или друга причина се налага да я ограничават в менюто се. Това е датата, когато не бива да се гледа списъкът със забранените въглехидрати  и мазнини. А трябва непременно да се хапва онова ястие или лакомство, което много обичате или никога не си позволявате да опитате при други обстоятелства във всекидневието. От друга страна, именно на този ден е добре да се помни и за препоръката на експерти, че не е разумно да се рискува здравето, самочувствието и настроението, за да се разбере вкусът на неизвестните деликатеси. Неординерният празник засяга и още един казус. Например, доста жители на САЩ, които напоследък убедено се посвещават на най-разнообразни хранителни режими, смятат, че подобно антидиетно мероприятие само демотивира и разклаща силата на волята на онези, които се борят със свръх теглото. Тази гледна точка обаче изобщо не е случайна: за Америка затлъстяването е сред изключително сериозните проблеми. През последните две десетилетия в страната на неограничените възможности се наблюдава буквално драматичен ръст на броя хора, които страдат от излишни килограми. Всеизвестно е, че когато са над нормата, те се превръщат в един основните рискови фактори за сърдечносъдови заболявания, някои видове рак и диабет. Не е тайна, че различните степени на затлъстяването се определят от Индекса на телесната маса: стойностите 25-29,99 говорят за задминаване на нормата, а 30-34,99 трябва да алармират за болест I степен. Според последните статистически данни само 20% от населението на Щатите са с ИТМ под 24, което е свидетелство за тегло в рамките на разумното и здравословното. За да отговорят подобаващо на предизвикателния празник, за който се смята, че пропагандира безразборното чревоугодничество (дори само веднъж в годината), в някои страни учредяват Ден на здравословното хранене и отказ от излишъка на продукти. За първи път се отбелязва през 2011 г. като контрапункт на безразборното плюскане. Алтернативният празник всъщност цели да припомни, че всекидневното набавяне на необходимите за съществуването ни калории изисква внимание и осъзнатост. Почти за банална се приема вече фразата \"Ние сме онова, което ядем\". Но именно тя е отражението на нашата същност. Понякога посягаме към препълнения хладилник или отваряме кутията с бонбони не защото сме наистина гладни, а понеже изпитваме неудовлетвореност от живота или не можем да намерим по-добър и адекватен начин да се успокоим в стресова ситуация. В случая храната служи за подсигуряването не на физиологичната, а на емоционалната потребност: в любовта, в безопасността и в сигурността, които явно доста ни липсват във всекидневието. Но именно по този начин се качват излишни килограми. Всеки иска да се избави от тях бързо и с минимални усилия. Което е златна мина за шарлатаните. Но вярата във вълшебни хапчета и прахчета за отслабване, в лесното премахване на трупаното с години свръхтегло, освен до загуба на пари, хвърлени на вятъра, често води към непоправими вреди за здравето. Добре е поне от време на време да си припомняме, че сме отговорни за онова, което вкарваме в нашия организъм. Нека всеки от нас се опита да се сдобие с повече достоверна и полезна информация за това - кои хранителни навици са благотворни за здравето и красотата ни, както и да научи за вредните и опасните продукти, за да съумее правилно да си състави балансирано меню, което да е вкусно, полезно и да не води към излишни килограми.", "date": "2019.05.10", "title": " Трапеза без граници, или хапването на корем като празник"}
{"url": "https://duma.bg/filmat-irina-s-dve-nagradi-zad-okeana-n191458", "text": "Най-добър филм и Наградата на публиката са престижните отличия, присъдени на дебюта на Надежда Косева в Лос Анджелис. \"Ирина\" участва, както ДУМА писа, в конкурсната програма на 14-ия SEEFest (South East European Film Festival), състоял се от 1 до 8 май в Лос Анджелис, САЩ. В конкуренция с 11 филма от Югоизточна Европа пълнометражният дебют на Надежда Косева спечели както журито, така и зрителите, които имаха възможност да проведат вълнуващ разговор с режисьорката след прожекцията в Бевърли хилс.", "date": "2019.05.10", "title": "Филмът \"Ирина\" с две награди зад Океана "}
{"url": "https://duma.bg/velosipedist-otselya-sedem-dni-s-valtsi-n191435", "text": "Китайски велосипедист заседнал в близост до глутница вълци и оцелял седем дни, хранейки се с трева, съобщи \"Саут Чайна морнинг пост\". Фън Хао от Ханчжоу и неговата годеница Лин Си, в компанията на приятеля им Ли Чжинсън, решили да прекосят високопланинското плато Чантган в Тибетския автономен район на Поднебесната империя. Приключенците възнамерявали да минат от запад на изток и да се доберат до провинция Цинхай. На десетия ден обаче Фън Хао обявил, че ще продължи пътешествието си, сам и взел провизиите на останалите колоездачи. След седмица разтревожените другари на Фън започнали да го издирват, съобщили и в полицията. Спасители дълго търсели изчезналия велосипедист, най-накрая го открили в изоставен камион край езерото Уланула. Той бил в окаяно състояние, но все пак жив. Фън разказал, че колелото му заседнало в калта, провизиите му свършили и бил обкръжен от глутница вълци. През цялото време се хранел с трева и корени.", "date": "2019.05.10", "title": "Велосипедист оцеля седем дни с вълци"}
{"url": "https://duma.bg/stanimir-todorov-sviri-sas-sofiya-kvartet-n191456", "text": "Станимир Тодоров, концертмайстор на \"Театро Колон\" в Буенос Айрес, пристига в България за концерта със \"София квартет\". На 11 май в камерна зала \"България\" от 19 ч. именитият български виолончелист и елитният струнен квартет ще представят програма с произведения на Барбър и Шуберт.", "date": "2019.05.10", "title": "Станимир Тодоров свири със София квартет"}
{"url": "https://duma.bg/poli-genova-repetira-za-spektakala-falshiv-geroy-n191457", "text": "Певицата Поли Генова поднови репетициите за спектакъла по-малко от месец след раждането на сина си Даниел, научи ДУМА от Мони Крумов. Турнето \"Фалшив герой\" ще бъде в Русе на 27 май, в София на 6 юни, в Бургас на 8 юли, във Варна на 19 юли. \"Топ артист\" започна едноседмична акция \"Промоция за емоция\" - до 15 май всички цени на билетите за спектакъла в София са с 30% по-ниски от номиналните.", "date": "2019.05.10", "title": "Поли Генова репетира за спектакъла \"Фалшив герой\""}
{"url": "https://duma.bg/stoev-iska-pobeda-na-armiyata-n191429", "text": "Лудогорец идва да победи ЦСКА-Сф на \"Армията\" и да капарира осма поредна шампионска титла. При 3 т. \"орлите\" ще дръпнат с 6 на \"червените\", които до края имат и мач с Левски. Именно поради тази причина треньорът Стойчо Стоев определя дербито утре като решаващо. \"Мач за шампионската титла. Решителен двубой и за двата отбора. Трябва да се получи нашата игра. Футболистите осъзнават важността на двубоя. Футболистите са мотивирани и знаят, че този мач може да реши титлата. И двата отбора ще преследват победата. ЦСКА ще има подкрепата на феновете. Ние сме свикнали да играем в подобна обстановка. За нас това няма да има значение, а по-скоро за тях. Важно е ние как ще подходим към срещата и как ще използваме потенциала си. Двубоят е важен и цяла България го знае. Тук не говорим какво лице ще покажем, важен е крайният резултат. Не отиваме за равен, а да победим. Футболистите са здрави, в това отношение няма проблем. В края на сезона ще дам генерална оценка на Лудогорец, тъй като съм в отбора от 2 месеца. По някакъв начин напрежението ще окаже влияние на качеството на играта, но въпреки това вярвам, че ще се получи качествен двубой. Поне от наша страна ще се стремим да играем футбол\", заяви Стоев на пресконференция в Разград.", "date": "2019.05.10", "title": "Стоев иска победа на \"Армията\""}
{"url": "https://duma.bg/beroe-izravni-na-balkan-n191428", "text": "Берое изравни резултата в 1/2-финалната серия срещу Балкан. Във втория плейоф баскетболистите на националния селекционер Любомир Минчев изненадаха фаворита с 85:81 (24:24, 24:15, 19:20, 18:22). Пред 700 зрители в зала \"Общинска\" Конър Франкамп беше над всички с 27 т. Николай Стоянов добави 11, а Терънс Дженингс и Джеймс Уайт - по 10 т. За ботевградчани Брендън Браун наниза 23 т., а Микаел Хопкинс се отличи с \"дабъл-дабъл\" - 22 т. и 12 борби. Двубоят премина през доста обрати, въпреки че домакините водеха през повечето време, а победителят бе определен в последните секунди. В серията се играе до 3 победи в 5 мача. Следващите два двубоя са в събота и в понеделник в Ботевград. В другия 1/2-финал Левски ЛУКойл игра снощи втория мач с Рилски спортист след успех в първата среща с 83:74.", "date": "2019.05.10", "title": "Берое изравни на Балкан"}
{"url": "https://duma.bg/gruev-stana-pomoshtnik-trenor-na-verder-n191431", "text": "Илия Груев влезе в щаба на един от грандовете на германския футбол - Вердер Бремен. Българинът ще е помощник на главния треньор Флориан Кофелд, като договорът му влиза в сила от новия сезон. Така 49-годишният бивш национал се събира и със сина си Илия-младши, който е сред големите таланти в школата на \"бременските музиканти\", като вече има и професионален договор. До октомври Груев бе наставник на Дуисбург, с който първо изпадна и после се върна във Втора бундеслига. Преди това той има опит като помощник в Хайдук Сплит, Кайзерслаутерн, Дуисбург, Черноморец, както и в националния отбор на България, където помагаше на германската легенда Лотар Матеус.   \"Очаквам с нетърпение работата с Кофелд. Той е страхотен треньор, когото познавам от години. Сигурен съм, че можем да постигнем много заедно\", каза Груев. \"Първият ни извод от този сезон беше да направим още по-професионален треньорския ни екип в бъдеще. Искаме да изискаме още повече от играчите в индивидуален план и да работим още по-интензивно по отношение на стандартните ситуации. Илия е оптимално попълнение за нашия екип. Самият той дълги години бе футболист и също така носи много опит като треньор\", коментира Кофелд. Два кръга преди края на сезона в Бундеслигата Вердер е девети с 47 т. и на 5 т. от местата, осигуряващи визи за Лига Европа.", "date": "2019.05.10", "title": "Груев стана помощник-треньор на Вердер"}
{"url": "https://duma.bg/pinokio-v-kuklen-teatar-vesel-n191455", "text": "В съботния афиш на куклен театър \"Весел\" на 11 май от 11 ч. в читалище \"Искра\" във Велико Търново ще гостува спектакълът на Държавния куклен театър в Търговище \"Пинокио\". Постановката и сценичната адаптация са на Русан Стаменов, а сценографията - на Боян Боев. Маските са дело на Емил Неделчев, а музиката - на Ценко Минкин. Участват актьорите Стела Стойнова, Христо Златанов и Милен Алексиев. сн. 2705", "date": "2019.05.10", "title": "\"Пинокио\" в куклен театър \"Весел\""}
{"url": "https://duma.bg/sazidatelnoto-vreme-na-poeta-petar-dinchev-n191459", "text": "Несъмнено думата \"съзидание\" е темелна за моя приятел, поета Петър Динчев, чиято 80-годишнина вече чествахме миналата година. А ето че сега той ни предлага едно особено избрано томче - \"Съзидание\", с някои нови стихотворения. Искам още в началото да посоча, че няма никаква разлика между избраните му стихотворения от предишните му книги и новите, които е прибавил в тази книга. Всъщност той целият се е отразил в тези сто и седемдесет страници, в които преобладава сонетът като поетична форма. А за изкушените от литература ще кажа, че този поетичен жанр е най-аристократичният. Нещо повече. В сборника има и сонетни венци, което респектира като факт. Заключителният сонет към сонетния венец \"Потомка на Одисей\" си струва да цитирам, защото той е в акростих и гласи: \"Песенна планина.\" За Родопа става дума, защото поетът Петър Динчев е чедо на тази легендарна планина. \"Препълнена съм с вдъхновени песни./ Ечи прозвънналата планина./ Сърцето има празници чудесни./ Елите веят чисти знамена./ Напред към върховете поднебесни./ Не спирам колебливо насред път./ Абсурд са всички хоризонти тесни./ Пътеките ми стръмното държат./ Лудее в жилите ми кръв гореща./ Антрактът винаги е празен миг./ Напира в мен желание да срещна/ изгрелия с усмивка слънчев лик./ Нагоре ме издига порив див./ Аз цялата съм песенен мотив.\" Разделът \"Ярки дарования\" съдържа цикли за Захари Зограф, Хосе Марти и Янка Купала. Най-обемният раздел в сборника е \"Стихове с посвещения\" - 54 души, сред които и моя милост, благодаря за жеста. Сред този темелен раздел е още по-респектиращ - \"Великите завети\", в който са цикли за майстор Кольо Фичето, д-р Иван Богоров, Петко Славейков, Георги Раковски и Христо Ботев. Последният раздел е озаглавен \"В началото всичко е порив, творчество\". Без да търся нов ред, искам да обобщя впечатлението си от Петър-Динчевото \"Съзидание\". То е огледало на душата му, на неговата природа и характер, на неговия поетичен дух. На 13 май от 18 ч. Петър Динчев ще гостува на НЛС \"Старинният файтон\" на ул. \"Лайош Кошут\" 34. Там ще се докоснем до истинското съзидателно време на поета.", "date": "2019.05.10", "title": "Съзидателното време на поета Петър Динчев"}
{"url": "https://duma.bg/vitsparad-n191453", "text": "Гледаме, че съм се увила с палто, шал, шапка като пашкул, и ме пита: - Студено ли ти е? - Не бе, чакам да стана пеперуда! Пътнически самолет излита. След няколко минути обаче прави обратен завой и пак каца на летището. Седи един час и отново излита. Един от пътниците пита стюардесата: - Какво стана?  -Ами пилотът се притесни от някакъв странен шум откъм левия мотор и се върна. - И какво, за един час сменихте мотора ли?  - Не, за един час намерихме по-смел пилот. - Тате, какво е листопад? - Сериал, в който препоръчват аспирини. - Вярвате ли в летящи чинии? - Да. - Да не би да сте виждали такива? - След развода повече не. - Ти си мъж под чехъл... - А жена ми казва, че това не е вярно! - Кажи ми, аз ли съм ти първият? - Възможно е. Изглеждаш ми познат... Опознаване: - Омъжена ли сте? - Понякога... А вие, женен ли сте? - Да, ама не много... - Какво ще кажеш да се срещнем? - Ще кажа, че това е много лоша идея, която няма да доведе до нищо добро. Така че - разбира се, да се срещнем! Тя: - Разкарай се, няма да го направя с теб! - Стига де, хванах се на бас за 300 лева! Сваляйки блузката си: - Парите делим наполовина... - Някога събуждали ли сте се толкова щастливи, че импулсивно да целунете човека до вас? - Аз го направих, ама ме изхвърлиха от трамвая! Детето чудо с феноменалната памет работило в цирка. Дошло ред за неговия номер. То излязло и казало: - Сега ще препикая всички от първи до пети ред. И всички панически започнали да викат и да бягат от цирка. Тогава детето чудо с феноменалната памет казало най-спокойно: - Няма смисъл да бягате. Аз вече ви запомних всичките. Пияница се прибира вкъщи, но не може да пъхне ключа в ключалката. След половин час почва да звъни на домофона. Жена му се подава сънена от прозореца и пита: - Що звъниш, бе? Ключ нямаш ли си? - Аз ключ имам, ама дупка да ми пуснеш, добре ще е! - отговаря пияндето. От енергиен център на Балканите ще станем център на кръгово движение, през който никой не минава! Бай Пешо, български емигрант, който пристигнал в Америка някъде в средата на миналия век, мечтаел синът му да се ожени за българка.  Синът на бай Пешо също имал мечта. Синът му да се ожени за бяла жена. Внукът на бай Пешо мечтаел само за едно. Синът му да се ожени за жена. - А, вярно ли е, че 2018 г. щяла да бъде много трудна за България? - Това е лъжа, в България леки години няма... - Докторе, много ти благодаря за онзи сироп - излекува ми лумбагото, кашлицата на децата, главоболието на жената, а с остатъка тъщата изми прозорците! - Отче, съгреших. Мои голи снимки се появиха навсякъде в нета. - Зная, приятели сме във фейсбук... - И какво да направя сега, че да ми се опростят греховете? - Тури по един лайк на страниците на Рилския, Бачковския и Роженския манастир и спи спокойно! Белите хванали трима индианци и ги тикнали в затвора. Първата вечер най-атлетичният от тях - Скокливият елен - прескочил стената и избягал. На втория ден най-силният индианец - Големият бизон - счупил решетките на прозореца и се измъкнал. На третия ден най-хитрият и най-наблюдателният сред индианците - Зоркото око - забелязал, че килията няма врата и също избягал. В прерията прекарали железница. Силно впечатлен, един индианец отишъл при вожда и казал: - Искам да си сменя името! - Така ли? И как искаш да се казваш? - Големият метален огнен кон, който препуска из прерията със страшен шум, бълва пушек и хвърля искри. - И как ще ти викаме за по-кратко? - Ту-тууу. - Моето момиче е като мобилния ми телефон.  - Такава мъничка, съвременна, необходима?  - Не, когато свършат парите, и не говори с мен! - И какво толкова се боят мъжете от нас - какво можем да им сторим? Най-много да им развалим настроението завинаги и да им разбием живота... Какво му е страшното?! - Ако бях циганин, щях да те открадна! - Защо? - Приличаш ми на кон! - Мишо, дай 100 лева назаем. - Нямам, имам само 80. - Нищо, дай ги! Двайсе ще имаш да ми даваш... - Брат, добре, че хората не могат да четат мисли! - Защо? - Щях да ям много бой... Един карък изобретил хапче за безсмъртие, обаче се задавил с него и взел, че пукнал... Докторът е предупредил близките на тежко болен да не обсъждат с него здравословното му състояние. На другата сутрин го посещава съседът, разговарят за това-онова и в един момент болният пита: - Каза ли нещо докторът за моята болест? - Абсолютно нищо! Само се зачуди как ще мине ковчегът през тази врата... Според пенсионерката броят на проститутките и наркоманите е равен на броя на седящите места в трамвая. - Ти си най-хубавото нещо, което ми се е случвало в живота! - Мдаа, кофти живот живееш ти...", "date": "2019.05.10", "title": "ВИЦПАРАД"}
{"url": "https://duma.bg/dni-na-balgarskata-kniga-obyavyava-hermes-n191462", "text": "Издателска къща \"Хермес\" подготви  традиционните Дни на българската книга, които се провеждат от 11 до 24 май. Във връзка с тази тематична кампания всяка седмица през май със знака на ИК \"Хермес\" ще излиза поне една книга от български автор. Заглавието, с което започна инициативата на 7 май, е \"Дневниците на Ая\" - дебютен роман от Яна Станкова. Други автори, от които ще очакваме книги, са Димо Райков, Владимир Зарев, Анита Тарасевич, както и романът, спечелил Деветия национален конкурс \"Хермес\" за млади автори - \"Чуй щурците\" от Татяна Попова. За всички тях, както и за съпътстващите ги премиери научи ДУМА от Цветомила Димитрова, организатор маркетинг на издателството. \"Дневниците на Ая\" от Яна Станкова е разказ, който се развива около ръба на реалността. Предимно отсам. Един прекрасен, наглед съвсем обикновен четвъртък преобръща живота на млада жена. В столичен квартал, който все още няма история, Ая намира отдавна изгубената си сестра... само за да изчезне отново. За да запълни пропастта между тях и да наваксат двайсет и петте години раздяла, тя оставя дневниците, които е водила от дете. Прочитайки написаното, сестра й решава да разкаже нейната история - понякога тъжна и трогателна, понякога смешна. Но истинска. Една интригуваща и мистична история, която кара да повярваме в чудеса! Вече никога и нищо няма да бъде същото... Яна Станкова е родена през 1980 г. във Враца. Завършва славянска филология във Великотърновския университет. След дипломирането си се премества в София, където работи дванадесет години. Понастоящем живее със съпруга и децата си в търновско село.", "date": "2019.05.10", "title": "Дни на българската   книга обявява \"Хермес\""}
{"url": "https://duma.bg/vereya-otricha-za-cherno-toto-n191427", "text": "Ръководството на Верея даде специална пресконференция в Стара Загора след изваждането на клуба от Първа лига заради сигнали за участие в уговорени мачове. От клуба заявиха, че до момента не са получили официално обяснение за действията на БФС спрямо клуба, както и отрекоха, че клубът е свързан по някакъв начин с китайски или руски бизнесмени, въпреки че от прокуратурата са отправили въпроси с конкретни имена на хора от азиатската държава.  \"Китайски партньори нямаме и никога не сме имали. Имаше разследване на прокуратурата с въпрос дали познаваме четири китайски имена. Въобще не съм контактувал с китаец. Това са митове, че съм се виждал с някой китаец и съм го представял пред отбора\", каза председателят на УС на клуба Християн Първанов. \"В нито един момент не ни е показан протокол за въпросните сигнали, нямаме представа даже колко са на брой. Ние бяхме глобени 5000 лева, без да знаем на каква база. По време на интервю спортният директор на Верея Николай Демирев бе подведен от журналистите и започна да шикалкави - за инвеститори, руснаци. Финансирането на клуба е от наши фенове и партньори. Наели сме адвокатска колегия, за да обжалваме това решение, за да видим дали ще има някакъв резултат. Ако има уговорени мачове в българския футбол, не са с участието на Верея. Всички знаят, че имаме проблеми с финансирането. Знайни и незнайни хора се упражняват с отбора, защото сме удобни. Някой много се изплаши от нашия отбор, съставен от юноши. Няма вероятност Верея да фалира, а само да не е в професионалния футбол. Вариантите са да останем в \"Б\" група, но аз не съм съгласен, защото после някой пак ще каже, че манипулираме мачове. Най-вероятно отиваме към Трета лига\", каза още Първанов.", "date": "2019.05.10", "title": "Верея отрича за \"черно тото\""}
{"url": "https://duma.bg/nayden-todorov-e-muzikant-na-2018-godina-n191460", "text": "Диригентът и директор на Софийската филхармония Найден Тодоров спечели приза \"Музикант на годината\" за втори път (първият е от 2012 г.). В 28-годишната история на наградата досега само Райна Кабаиванска и Теодосий Спасов са получили двукратно отличието. От сцената на зала \"България\" той благодари на публиката и на двата важни оркестъра в своя живот - на БНР, с който е имал изключителни успехи, и на любимата Софийска филхармония, която преди две години преобърна живота му. Маестро Тодоров е убеден, че наградата е резултат от прекрасните концерти в юбилейния 90-и сезон на филхармонията. Той ще излезе отново на пулта пред филхармониците на 30 май, когато заедно ще представят Четвъртата \"Романтична\" симфония на Брукнер и Концерта за цигулка на Макс Брух със солистка Божидара Кузманова. Още една награда отиде при състав на Софийската филхармония. Кварто квартет в сътрудничество с Вая денс студио бяха отличени в категорията \"Проект на годината\" за музикалния спектакъл за деца \"Кармен\". На 1 юни в зала \"България\" те ще представят \"Вещици и магьосници\", научи ДУМА от Кремена Николова-Флор - пиар. В останалите категории бяха отличени диригентът Георги Димитров, солистката на Софийската опера Габриела Георгиева, оперетният артист и режисьор Александър Мутафчийски, младата пианистка Мила Михова, кавалджията Недялко Недялков. Ансамбъл на годината стана \"Фортисимо\" от Бургас с диригентка Милена Добрева. За трети път беше обявена и специалната награда \"Олга Камбурова\" в подкрепа на младите таланти - първите си студийни записи в БНР ще направи тромпетистът Георги Грозев от Пловдив, съобщи БНР.", "date": "2019.05.10", "title": "Найден Тодоров е \"Музикант на 2018 година\""}
