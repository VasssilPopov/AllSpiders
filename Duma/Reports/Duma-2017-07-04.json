{"url": "http://duma.bg/node/148596", "text": "По инициатива на Бойко Борисов президентът и премиерът обсъдиха на \"Дондуков\" 2 сектор \"Сигурност\", реформите в правосъдието, проектите за модернизация на въоръжените сили и др. Двамата обявиха, че държавните институции трябва да работят заедно по важните въпроси. Борисов е оценил високо призива на президента за създаването на единен орган за борба с корупцията по високите етажи на властта. \nСъс създаването на парламентарна комисия за проверка на процедурата на избор на нов изтребител ГЕРБ създаде впечатление, че се прави трибунал за атака срещу президента Румен Радев, коментира в телевизионно интервю главният секретар на държавния глава о.р. полк. Димитър Стоянов.     \n", "date": "2017.07.04", "title": "Борисов на помирителна среща при Радев  "}
{"url": "http://duma.bg/node/148582", "text": "Отново има напрежение в мангановата мина \"Оброчище\". Работниците подготвят колективен иск срещу концесионера на мината \"Евроманган\" заради неспазването на Колективния трудов договор, който беше подписан на пети април т.г. след поредния протест на миньорите. Служителите все още не са получили трудовите си възнаграждения за май. \nВчера рудокопачите не бяха допуснати да слязат в галериите, тъй като ръководството на мината се опасява от подновяването на стачката под земята заради поредното забавяне на трудовите възнаграждения и ваучерите за храна. В понеделник в 8 ч. сутринта беше съобщено, че пак ще има забавяне на заплатите. На 30 юни трябваше да се изплати майската заплата, възмущават се миньорите. По думите им не са започнали и медицинските прегледи, не е подновен и организираният транспорт. Миньорите настояват за среща с ръководството на концесионера \"Евроманган\" днес.промила.   \n", "date": "2017.07.04", "title": "Отново напрежение в мина \"Оброчище\""}
{"url": "http://duma.bg/node/148583", "text": "Електроразпределителното дружество ЕВН обяви, че ще запорира банковите сметки и други вземания на старозагорската университетска многопрофилна болница \"Проф. д-р Ст. Киркович\". Болницата не е плащала редовно тока, a от 2013 г. досега натрупала дълг от 3,2 млн. лв., съобщиха от ЕВН. Болницата е най-големият длъжник на дружеството. От ЕВН са решили да пристъпят към принудително събиране на дължимите им пари. \nТокът в болницата няма да бъде спиран. От ЕВН уточняват, че 3,2 млн. лв. задължения включват обезщетение за забава, законна лихва и разходи по съдебни и изпълнителни производства. Има и влезли в сила 5 съдебни решения, които установяват неплатените сметки за ток. \nОт ЕВН твърдят, че са водили обширна кореспонденция и са провели множество срещи с всяко от назначаваните през годините ръководства на болницата, дори са сключвани спогодби за разсрочване на задълженията. Заплатените суми обаче не били достатъчни да покрият и текущите задължения за доставената електрическа енергия.     \n", "date": "2017.07.04", "title": "Запорират сметките на болницата в Стара Загора "}
{"url": "http://duma.bg/node/148584", "text": "Служителите от Изпълнителната агенция \"Борба с градушките\" (ИАБГ) ще бъдат компенсирани еднократно с допълнително възнаграждение от около 500 лв. Това стана ясно при подписване на споразумение между МЗХ, ИАБГ и синдикатите в сферата на селското стопанство. Договореността дойде часове след като служители от агенцията в Пловдивско излязоха на протест с настояване да се осигури адекватно заплащане - 20-процентно увеличение и нормални условия на труд. Към момента служителите агенцията се разписват на 460 лв., от които нетно получават 360 лв. \nТочният размер на еднократното възнаграждение щял да зависи от оценката, която служителите получават от прекия си ръководител. Стимулирането ще бъде изплатено до 2 седмици, обясни министърът на земеделието Румен Порожанов. Той обеща в следващите месеци да направи анализ за възможностите за по-достойно възнаграждение на борците с градушки. \nСлед атестирането януари 2018 г. ще се търси ресурс за увеличаване на заплатите допълнително, обясни и изпълнителният директор на ИАБГ Ваньо Славеев. По думите му действително заплатите са ниски, \"но и м.г. са увеличени с 5-10% по законов начин\". Славеев подчерта, че ракетострелците работят активно около 5 месеца годишно, но получават заплати целогодишно, изплащат се и пътни, служителите са застраховани.  \nМинистър Порожанов увери, че има изготвена стратегия ИАБГ да стане държавно предприятие, което предполага събиране на вноски от земеделските производители. Според него протестът е можел да не се случва, тъй като разговорите и темата със споразумението не били от днес. Министърът използва възможността да обвини БСП, че подстрекава недоволството срещу ниските заплати. \"Използва се времето така, че да бъде активно от гледна точка на стрелби, да се създаде допълнително напрежение и разговор с някои политически сили. Председател на Общинския съвет в Садово от БСП е бил като говорител на част от протестиращите служители\", заяви Порожанов. Снимка БГНЕС Градушки и наводнения след рекордните жеги  Най-засегнати от градушките в неделя срещу понеделник бяха Враца,  Монтана, Кюстендил, Перник, София, Ботевград, Плевен, Търговище, Ловеч.  Градушка с размер на грахово зърно валя в София, а в Перник - размер на  бобови зърна.  \nНад 72 л на кв. м дъжд, придружен от ураганен вятър и градушка, падна  във Враца до призори в понеделник. Поражения има в общините Мездра,  Враца и Козлодуй, в няколко села е унищожена почти половината от  селскостопанската продукция.   \nСпокойна е обстановката на територията на страната след поройните  валежи, информира МВР. В оперативния център на пожарната са получени  малко над 50 сигнала, предимно за запушени улични шахти, паднали дървета  и опасни предмети.  \nОт НЕК съобщиха, че към момента няма риск от преливане на язовирите заради силните дъждове.   \n", "date": "2017.07.04", "title": "С по 500 лв. на калпак спряха протеста на борците с градушки "}
{"url": "http://duma.bg/node/148585", "text": "Тревогата си от евентуално заселване на бежанци и мигранти в Западните покрайнини изразиха в отворено писмо наши сънародници от Сърбия. Те посочват, че медиите често цитират кмета на Босилеград Владимир Захариев, който призовава бежанците от засегнатите с войни арабски държави да се заселят в града. Тиражират се наивни и необмислени твърдения, че настаняването им в Босилеград ще доведе до откриване на нови работни места, ще се увеличи оборотът в търговската мрежа, ще се изгради инфраструктура и ще се създадат предпоставки за икономическо развитие на общината\", твърдят от Демократичния съюз на българите. \nЗаради визитата на сръбския вътрешен министър Небойша Стефанович във временния бежански център в града местните подозират, че кметът провежда \"опасна операция, която застрашава етническата структура и променя идентичността на населението в общината\". Парадирайки с фалшив хуманизъм, кметът използва нещастието на бежанците и традиционното гостолюбие на босилеградчани, за да извлече временни политически дивиденти и ползи, без да държи сметка за рисковете, на които излага населението, твърдят от ДСБ и припомнят, че местни жители живеят в много по-трудни хуманитарни условия от тия, които се предлагат на бежанците. \nОт ДСБ твърдят, че в Босилеград всичко зависи от кмета, който сам решава за всичко и не допуска обществен контрол на взетите на тъмно решения. Създаване на голям бежански център в близост до сръбско-българската граница поражда опасност от нови контрабандни канали за трафик на хора през България и увеличаване на престъпността, алармират от ДСБ. Те ще образуват наказателно производство срещу Захариев като отговорно лице за застрашаване на етническата структура на общината с безразборно призоваване и настаняване на бежанци от арабските държави.   \n", "date": "2017.07.04", "title": " Нашенци притеснени, че ще настаняват мигранти в Западните покрайнини"}
{"url": "http://duma.bg/node/148586", "text": "Атаките срещу подкрепения от президента Румен Радев експертен анализ в полза на закупуване на изтребител \"Грипен\" са от лоялност към САЩ. Това заяви вчера социологът Андрей Райчев. Според него подобно поведение било доста криворазбрано, защото НАТО не е място, където монополно да се продават американски оръжия. \n\"Няма голяма сделка, за която да няма лобисти. България отдавна не е харчила такива пари. Президентът е прав, трябва да се купят шведски самолети\", смята Райчев. \"Много се надявам да не се отиде към война на институциите. Това ще е най-голямата глупост, особено в навечерието на европредседателството\", коментира социологът. \nРайчев каза, че е учуден от случващото се с Лиляна Павлова, която в момента е министър, отговарящ за българското председателство на Европейския съюз. \"Не ми е ясна съдбата на Павлова - тя беше любимка и едва ли не човек №2 в държавата, а сега е шеф на единственото временно министерство. Предметът му се изчерпва на 1 юли догодина. Как се озова там, защо остана там, неясно е. Това са явно много сложни баланси на върха в ГЕРБ\", обясни социологът. Според него има битка между Павлова и Мирослав Боршош и тук Бойко Борисов искал \"да излезе от положението, така че и Боршош цял, и Павлова сита\".\"   \n", "date": "2017.07.04", "title": "Атаките за \"Грипен\"-а били от лоялност към САЩ, смята социолог"}
{"url": "http://duma.bg/node/148587", "text": "С констатацията, че държавните институции трябва да работят заедно по важните за обществото въпроси приключи вчерашната среща между президента Румен Радев и премиера Бойко Борисов. Разговорът не бе предварително обявен, но от \"Дондуков\" 2 обявиха, че е иницииран от Борисов. Срещата идва малко след като по идея на ГЕРБ в НС бе сформирана комисия, която да разследва избора на нови машини на военновъздушните ни сили. ДУМА припомня, че зам.-председателят на ГЕРБ Цветан Цветанов обяви, че има съмнения за намеса на президента при избора на \"Грипен\". Радев няколко пъти поиска да чуе дали Борисов подкрепя обвиненията и се отнесе скептично към комисията.  \nДвамата са единодушни, че страната се нуждае от ефективна борба с корупцията. От \"Дондуков\" 2 съобщиха, че Борисов е оценил високо призива на президента за създаването на единен орган за борба с корупцията по високите етажи на властта.  Борисов се е отчел за посещенията си във Франция, Германия и Хърватия, а президентът е разказал за визитите си в Югоизточна Европа и с предстоящите си посещения в Черна гора и Италия. \nПрезидентът и премиерът са обсъждали въпроси, свързани с укрепването на сектор \"Сигурност\", реформите в правосъдието, проектите за модернизация на въоръжените сили и позициите на България в международен план. \"Бе подчертано значението на взетите решения на заседанието на КСНС за подобряване на мотивацията на служещите в сектор \"Сигурност\" и за ускоряване реализацията на проектите за модернизация на въоръжените сили. Държавният глава подчерта, че президентската институция защитава ясно регламентирания процес за реализация на проектите за модернизация на Въоръжените сили и предоставената в рамките на този процес военна експертиза. Важното е процесът на модернизация на армията да не спира\", гласи позицията на президента. \nПо-рано вчера в телевизионни интервю главният секретар на държавния глава о.р. полк. Димитър Стоянов кръсти анкетната комисия за \"Грипен\" \"Антирадев\". Със създаването на парламентарна комисия за проверка на процедурата на избор на нов изтребител ГЕРБ създаде впечатление, че се прави трибунал за атака срещу президента Румен Радев, коментира той. Според него Цветанов е манипулирал общественото мнение с внушения, че има корупция по високите етажи, че има натиск от президентството върху служебното правителство и натиск върху комисията по избора на изтребител. \"Каза се дори, че президентът има полза от тази комисия, защото ще бъде изчистено името му. Какво трябва да бъде изчистено? Корупция няма, така, че няма какво да бъде изчиствано\", смята Стоянов. \nСнимка ПРЕССЕКРЕТАРИАТ НА ПРЕЗИДЕНТА С указ на президента Румен Радев полковник Красимир Кънев оглави дирекция \"Стратегическо планиране\" в Министерството на отбраната. Кънев бе удостоен със звание \"бригаден генерал\".  \nРадев назначи полковник Васил Събински за директор на дирекция \"Комуникационни и информационни системи\" във Военния секретариат на Европейския съюз в Брюксел, Белгия, като го удостои със звание \"бригаден генерал\".  \nС друг свой указ държавният глава назначи полк. Николай Караиванов за началник щаба на Сухопътните войски, който вече също е бригаден генерал.   \n", "date": "2017.07.04", "title": " Борисов на помирителна среща при Радев  С анкетната комисия"}
{"url": "http://duma.bg/node/148589", "text": "Окръжната прокуратура в Пловдив обвини Георги Бранеков и Александър Николич за разрушаването на Тютюневия склад в града. По делото са призовани 34 свидетели, извършени са строително-техническа, компютърна и графологична експертиза, приложени са протоколи за претърсвания и изземвания, справки за фирми, копия от документи и др. Установено е, че на мястото на разрушената сграда е било предвидено изграждане на многоетажен хотел с подземни паркинги и гаражи, както и други обслужващи сгради. \nБранеков е предаден на съд за това, че на 19 ноември 2010 г. като упълномощен представител на фирма \"Одрин 8\" ЕООД съзнателно е ползвал преправено удостоверение, издадено от Министерството на културата и Националния институт за недвижимо културно наследство, в което пише, че сградата не притежава статут на единична недвижима културна ценност. От същия документ се е възползвал и Николич. Той, като изп. директор на \"Пи Джей Трейд\", едноличен собственик на капитала на дружество \"Одрин 8\" ЕООД, умишлено склонил Бранеков да извърши престъпление и го подпомогнал чрез съвети и разяснения как, къде и пред кои органи да подаде документи за разрушаването на Тютюневия склад.   \n", "date": "2017.07.04", "title": "Двама са обвинените за разрушаването на Тютюневия склад в Пловдив"}
{"url": "http://duma.bg/node/148590", "text": "Регионалната инспекция по околната среда и водите в Перник беше уведомена с писмо, че компанията \"Евромакс Сървисиз\" ЕООД спира процедурата по оценката на въздействието върху околната среда (ОВОС) за находището в Трън. Инвестиционното предложение беше за добив и преработка на подземни богатства и по-точно за златно-сребърни руди. Дружеството e заявило пред РИОСВ в Перник, че в момента извършва цялостна преоценка на параметрите на инвестиционното предложение и целесъобразността му във връзка с икономическите и социалните условия в община Трън. Процедурата по ОВОС е спряна до приключване на обстойните анализи на \"Евромакс Сървисиз\" ЕООД, с цел взимане на решение за реализирането на подобен проект.  \nДУМА припомня, че именно искането за концесия за добив на злато беше предмет на местен референдум. На него местните жители показаха, че не желаят златодобивната мина. С избирателна активност далече над необходимите 40% резултатите от референдума станаха задължителни. При вота в Трън бюлетина пуснаха над 2000 от 3684 души с право на глас. Особено активни бяха в селата в региона, където активността на места беше около 70%. Основен мотив на противниците на златодобива беше опасността от разрушаване на живописната природа. По-малобройните им опоненти пък смятат, че мината ще подпомогне икономическото развитие на общината.   \n", "date": "2017.07.04", "title": "Спряна е процедурата по ОВОС за находището в Трън"}
{"url": "http://duma.bg/node/148591", "text": "Въпреки насрочения за днес пореден протест за запазване на паметника \"1300 години България\" при НДК, Столичната община избърза и се възползва от лошото време и градушките в столицата и предприе бързи мерки по разрушаването му. Преди дни граждани направиха жива верига, за да спасят културното наследство на София. В момента стартира проектът за демонтажа на останките от паметника \"1300 години България\" пред НДК\", обяви вчера Силвия Христова, председател на Комисията по градоустройство в Столичната община. По думите й се подхождало внимателно към т.нар. демонтаж. \nТова е изключително важно, тъй като скулптурните пластики на проф. Старчев са с голяма художествена стойност, призна общинарката, като уточни, че СО ще отдели две седмици, за да бъдат демонтирани пластиките. Ангажирани са консерватори и експерти от Музея за история на София и от \"Зелена система\", които да правят препоръки и да се осъществява контрол, за да не бъдат повредени пластиките и пространството около паметника. Христова побърза да се оправдае, че решението на СОС за премахването на паметника е от 2014 г. След демонтажа няма да остане дупка, а пространството ще бъде облагородено, докато се проведат конкурсите за изпълнението на решението на СОС да се възстановят паметниците на 1-ва и 6-та пехота.   \n", "date": "2017.07.04", "title": "Започна събарянето на паметника \"1300 години България\""}
{"url": "http://duma.bg/node/148592", "text": "180-та годишнина от рождението на Апостола на свободата ще бъде отбелязана с позабравената творба на композитора Боян Икономов \"Оратория-реквием \"Васил Левски\" по текст на Димитър Точев. Това обяви вчера акад. Пламен Карталов, директор на Софийската опера и балет. Той представи съвместния проект на Софийската опера, Военната академия, Общобългарския комитет \"Васил Левски\", БАН, МК и Софийската община за отбелязването на годишнината. Концертът ще бъде на 17 юли от 20 ч. в парка на Военната академия \"Г.С. Раковски\". \nЩе звучат още две произведения - \"Жертва Вечерняя\" в изпълнение на Борис Христов, едно песнопение, един псалм, изключително духовен и подхождащ на събитието, както и фрагмент от \"Импровизация\" на Панчо Владигеров с участието на балет. Инициативата е под патронажа на президента Румен Радев. \n\"Убеден съм, че празнуване с концерта ще остане в историята, както и е знаменателно мястото на празнуването във Военната академия, която подкрепя родолюбиви инициативи, ще бъде по-величествено.\"Боже, избави България\" е мотото на тържествения концерт\", подчерта Васил Василев от комитет \"Васил Левски\". Паметникът на Апостола във Военната академия беше открит в края на 2016 г., а концертът е хубав повод за него да научат повече столичани, посочи ген. Груди Ангелов. Има каузи, в които хората трябва да се обединят. Такава кауза е България, отбеляза чл.-кор. проф. Костадин Ганев, зам.-председател на БАН. \nснимка Емилия Костадинова   \n", "date": "2017.07.04", "title": " Отбелязват 180-годишнината на Апостола с  \"Оратория-реквием \"Васил Левски\""}
{"url": "http://duma.bg/node/148593", "text": "Трима души са задържани след протеста в неделя в Асеновград. Образувани са три досъдебни производства, две от които са по бързата процедура. Това заяви на брифинг вчера директорът на ОД на МВР в Пловдив комисар Атанас Илков. Припомняме, че недоволството на асеновградчани ескалира, след като на 26 юни край язовир \"40-те извора\" група роми нападнаха състезатели от местния клуб по кану-каяк. Над 5000 жители и гости на Асеновград излязоха на улицата в неделя вечер и поискаха промяна в социалната система на държавата, която според тях обслужва ромското население у нас. \nСред арестуваните е Петър Низамов - Перата, известен със залавянето на бежанци. Той е бил задържан за 24 часа около 2 часа през нощта в понеделник в Бургас. Перата е издирван след сигнал, че е нанесъл лека телесна повреда по хулигански подбуди на оператора на БТВ Петър Джанаваров по време на протеста в Асеновград. Низамов, който излъчвал на живо във фейсбук участието си в протестното шествие, побеснял и налетял на телевизионера, който неволно бутнал телефона му. Перата е докаран в Пловдив, по случая е образувано досъдебно производство. \nСедем роми от \"Шекер махала\" в Пловдив пък са задържани за 24 часа за хулиганство в ареста на Трето РУ на МВР в Пловдив след стрелба и сбиване между две фамилии в неделя вечерта. Образувано е досъдебно производство и тепърва ще се прецизират обвиненията срещу участниците в кървавото меле, приключило със седем пострадали, сред които и едно дете, уточни комисар Илков. Няма опасност за живота на пострадалите, макар че един от тях е с прободна рана в гърба, а друг е прострелян в крака. Илков обясни, че сбиването е следствие на стара вражда между два клана, а конкретният повод за сбиването били разголени снимки на снаха, публикувани в профила й във фейсбук. Екшънът се е разиграл на улица \"Латинка\", където след 21 часа мъж от едната фамилия започнал да стреля с ловна пушка по две деца от другия род, придружен от свои роднини с колове, мотики и брадви. Според свидетели пияният стрелец тръгнал да чупи прозорците на една от къщите и по невнимание се самопрострелял.  \nПолицаи и жандармеристи бяха пратени да успокояват и жителите на ромския квартал \"Столипиново\", които излязоха на протестен контрамитинг срещу случващото се в Асеновград. И в Асеновград, и в ромските махали в Пловдив ще продължи засиленото полицейско присъствие, докато обстановката се нормализира, уточни комисар Илков. \nД-р Емил Караиванов инициира кръгла маса за проблема с ромите Кметът на община Асеновград д-р Емил Караиванов инициира национална кръгла маса за реална политика по проблемите с ромския етнос и неговата интеграция по ефективен начин. Поканени са представители на правителството и НСОРБ, депутати и омбудсманът Мая Манолова. \"Готови сме да предоставим домакинство и нужната логистика за работа на такъв форум с категоричната надежда, че от него ще има ефект, оценен от обществото. Като кмет на един прекрасен град, придобил заслужено през десетилетията етикета на общество с етническа и верска толерантност, си позволявам да инициирам подобна кръгла маса\", декларира Караиванов. Караиванов допълни, че част от претенциите на протестиращите към общината вече са задвижени. От миналата седмица е формирана и работи комисия по оглед на незаконното застрояване, особено зоната извън регулацията на града. От МВР пък обявиха, че са извършили експедитивна проверка на адресните регистрации на всички в ромския квартал \"Лозница\". \n      \n", "date": "2017.07.04", "title": " Трима арестувани след протестa в Асеновград "}
{"url": "http://duma.bg/node/148581", "text": "Лекарка от столичната общинска болница \"Шейново\" бе пребита на работното си място от баща, който настоявал да получи плацентата на новороденото си бебе. Д-р Албена Гагова обяснила на мъжа, че не може да му даде плацентата, защото става дума за биологичен материал и за неговото съхранение има ред, но бащата настоял, че има необходими разрешителни. Лекарката му отговорила, че управителят на болницата е разпоредил плацентата да бъде съхранена правилно и няма как да бъде предадена в почивен ден, защото няма как да се изготвят необходимите документи. Тогава мъжът ударил лекарката и тя изгубила съзнание за около 20-25 минути. Жената е с комоцио, счупен нос и множество хематоми по лицето.  \nПо първоначална информация нападателят е с минали криминални прояви, сред които кражба, грабеж и хулигански прояви. Според други източници Владимир Стоянов бил високообразован, генетик по професия и преди това работил по специалността си във Великобритания. Обяснението за инцидента е, че мъжът е изпаднал в неконтролируема истерия. Стоянов е задържан за 72 часа. Повдигнато му е обвинение за нанасяне на лека телесна повреда на медицински специалист при изпълнение на служебните му задължения. Наказанието, което може да получи Стоянов, е затвор от 1 до 5 години.  \nВчера следобед от БЛС излязоха с декларация срещу насилието над медици. \"Лекарският съюз ще предприеме всички възможни действия за превенция на агресията и ще направи всичко по силите си, за да се увери, че законовият интрументариум ще сложи край на това грубо и неоправдано отношение към всички медицински лица\", пише в документа.  \n    \n", "date": "2017.07.04", "title": "Баща преби лекарка в \"Шейново\""}
{"url": "http://duma.bg/node/148580", "text": "Задълбочава се проблемът в Бобов дол със затворените участъци. Предстои затварянето на последните два за подземен добив, което ще доведе до освобождаването на 500-600 миньори и до обезлюдяването на град Бобов дол и общината. И всичко това благодарение на безотговорното поведение на правителството. Това предупреждение отправи зам.-председателят на НС и депутат от \"БСП за България\"в Кюстендил Валери Жаблянов. \nСоциалистът се възмути, че няма никакви решения в МС за преодоляване на кризисните явления във въгледобива. \"Проблемите, които възникнаха в рамките на концесията, не бяха разрешени. Направи се опит в рамките на комисията по енергетика в НС да се намери решение за общата регламентация в ЕС за замърсяването на въздуха, но това не касае Бобов дол\", обобщи Жаблянов. Той коментира и общественото недоволство в Кюстендил около изсичането на брези в района на галерията по проект за реконструкция на градската част. По думите му е нормално да се търси обновяване, но не за сметка на традицията и на околната среда. Общинските съветници от БСП ще настояват проектът да се преработи, ако предвижда изсичане на брезите. \n\"Посещението на Борисов в Турция не даде никаква светлина върху развитието на българо-турските отношения и намесата на чужда партия във вътрешнополитическия ни живот. Тревожно е и подписването на договор с премиера на Македония Зоран Заев като етап от присъединяването на страната към ЕС. Външният ни министър Екатерина Захариева призна македонския език, така както е написан в македонската конституция. Това заслужава сериозно обсъждане, иначе ще доведе до уронване на дългосрочните българските национални интереси\", анализира Жаблянов.   \n", "date": "2017.07.04", "title": " 600 миньори от Бобов дол могат да останат без работа"}
