{"url": "http://duma.bg/node/158090", "text": "Софийската градска прокуратура повдигна обвинение срещу близък приятел на бившия депутат от ГЕРБ Живко Мартинов-Суджука за оказване на натиск върху трима свидетели. Петър Малджиев е обвинен за закана за убийство и опит за принуда. Той е четвъртият обвиняем по основното дело, което се води срещу Мартинов. \nБившият депутат от ГЕРБ нашумя с това, че е изнудвал собственик на месокомбинат в Добрич за 4 тона суджук от името на премиера Бойко Борисов. Срещу него бяха повдигнати 6 обвинения. Ако съдът признае вината му, той може да получи до 15 години затвор. Обвиненията са свързани с изнудването на бизнесмена от Добрич, който от 2012 г. е бил принуждаван от Мартинов да върши различни услуги, за да не бъде \"смачкан\" бизнесът му. В обвинителния акт попада и случаят с четирите тона суджук и 60 кг телешка пастърма и филе \"Елена\", които трябвало да стигнат до Борисов, но не стигнали дотам. Бившият депутат ще отговаря още за принуда на двама висши полицаи в Добрич и на шефа на местния клон на ВиК. \nПрокуратурата повдигна обвинение и на шефката на Областната дирекция по безопасност на храните в Добрич Розалина Брайкова за престъпление по служба. По данни на разследващите на 13 юли тя е издала неправомерна заповед за спиране на експлоатация на търговския обект, който е произвеждал месните деликатеси. Обвиняем е и бившият директор на полицията в Добрич Веселин Колев. \nЗа Малджиев прокуратурата твърди, че Малджиев е близък приятел с другите обвиняеми. Той е собственик на два хотела в Кранево, казино в Добрич и няколко търговски обекта. Преди време е бил шеф на \"Аполо и Болкан\" и е бил свързан със силовите групировки. През ноември Малджиев е заплашил с убийство двама свидетели по делото, а спрямо трети се опитал да упражни принуда, като го заплашил със саморазправа. Целта е била да се оттеглят вече дадени показания срещу Мартинов и Колев.   \n", "date": "2017.12.29", "title": " Приятел на Суджука от ГЕРБ е обвинен за натиск върху свидетели"}
{"url": "http://duma.bg/node/158091", "text": "Управляващите използваха празничната суматоха, за да решат спорния казус с втория кабинков лифт на Банско в полза на инвеститора \"Юлен\". На последното си заседание за годината вчера кабинетът одобри предложението на министъра на околната среда и водите Нено Димов с извънредна точка в дневния ред по настояване на премиера Бойко Борисов за промени в Плана за управление на Национален парк \"Пирин\". В началото на заседанието Борисов даде час на екоминистъра да поеме отговорност за бъдещето на Пирин, като реши въпроса с лифта. Премиерът заявява, че има пълно доверие на Димов и че той ще носи отговорност оттук нататък за бъдещето на Пирин, става ясно от разпространената стенограма. \"В плана за управление на Пирин няма нищо, което касае строителство - няма керемиди, няма тухли, няма хотели, няма сгради, няма каквото и да било\", констатира Борисов. \nАктуализацията на концесионния договор с дружеството \"Юлен\", която трябваше да върви заедно с коригирания план за Пирин, е отложена за следващата година и ще стане по изискванията на влизащия в сила от 5 януари нов Закон за концесиите. До решението се стигна след едночасово прекъсване на правителственото заседание заради уточняване на казуса от гледна точка на еврозаконодателството. Повод за това е станала последно обявената от екокоалицията \"За да остане природа в България\" кореспонденция с ЕК по случая. Според отговор на Брюксел, цитиран от природозащитниците, промяната на плана за управление на парка се нуждае от екологична оценка и ЕК не би се поколебала да започне наказателна процедура при неспазване на еврозаконодателство. \n\"Втори лифт на Банско ще има. Това ще стане при заявен инвестиционен интерес и с екооценки\", обяви Димов след заседанието и увери, че при изграждането ще бъдат спазени екоизискванията. Вицепремиерът Валери Симеонов не скри задоволството си от развръзката, изтъквайки, че \"красивата българска природа ще е достъпна за повече туристи\". След серия от критики към Борисов в последните седмици този път той похвали премиера за неговото \"изключително националноотговорно поведение\". \"Не искам да коментирам това, което е минало. Решенията, които са взети, са изключително отговорни и важни\", заяви Симеонов. Той не пропусна да нападне противниците на втория кабинков лифт. \"Всички, които сме тук, и колегите от МС сме \"за\" природата в Пирин. Никой не може да си присвоява правото като единствен говорител и като последна инстанция да говори, че природата на Пирин трябва да бъде спасена. И ние искаме да спасим природата на Пирин, може би от псевдоеколозите\", коментира вицето. Според него е направена \"сериозна крачка\" за планинския туризъм и \"по същия начин може да се подходи и към другите планински курорти в Стара планина, Родопите и Витоша\". \n \n Протест и контрапротест за развитието на Пирин \nДокато Министерският съвет заседаваше, под прозорците му се проведе пореден протест на еколози и природолюбители срещу втория кабинков лифт. Около 200 жители на Банско и Симитли заедно с кметовете и депутати от ВМРО и ГЕРБ блокираха за 20 минути сутринта път Е-79 край Симитли с искане за втория лифт. Протестът им бе под надслов \"Югозапада срещу \"зеления рекет\".  \nДУМА припомня, че сагата с втория кабинков лифт на Банско се точи от 2013 г. заради конфликта между инвеститора \"Юлен\" и местните жители, от една страна, и природозащитниците - от друга. На 22 декември пък изтече срокът за обществено обсъждане на Плана за управление на Пирин. \n    \n", "date": "2017.12.29", "title": " Правителството каза \"да\" на втория кабинков лифт на Банско  "}
{"url": "http://duma.bg/node/158092", "text": "След Нова година Пазарджишкият регион е изправен пред риска да затъне в боклуци. От 1 януари всички регионални депа трябва да бъдат закрити, а отпадъците на Пазарджик и на още осем общини - Батак, Брацигово, Велинград, Лесичово, Пещера, Ракитово, Септември и Белово, трябва да бъдат поети от новото регионално депо. То обаче не може да заработи заради обжалване на процедурата по избор на оператор. Кметовете на общините поискаха от областния управител на Пазарджик да обяви бедствено положение, което да позволи временен договор с оператор на депото за отпадъци. \nПред криза със сметта са изправени и пет общини в Благоевградско, където сметището трябва да бъде затворено, а новото депо ще е готово евентуално през август.   \n", "date": "2017.12.29", "title": " Две области затъват в боклук"}
{"url": "http://duma.bg/node/158076", "text": "В Пазарджик бе сформиран кризисен щаб, който трябва да се справи с проблема с битовите отпадъци. От 1 януари всички регионални депа трябва да бъдат закрити, а отпадъците на Пазарджик и на още осем общини трябва да бъдат поети от новото регионално депо, припомни заместник-кметът Петър Петров. Съоръжението обаче не може да работи заради обжалване на процедурата по избор на оператор. \nКметовете на 9 общини поискаха от областния управител на Пазарджик да обяви бедствено положение, което да позволи временен договор с оператор на депото за отпадъци. Кризисен щаб заради възможния проблем с отпадъците бе сформиран и в Пещера. \n    \n", "date": "2017.12.29", "title": "В Пазарджик направиха кризисен щаб заради боклука"}
{"url": "http://duma.bg/node/158077", "text": "Полицейски бус се е блъснал в такси около 3 ч. в четвъртък сутринта във Варна. Според съобщението на прокуратурата полицейският бус е минал на червен светофар и се е блъснал в таксито, а то е ударило трета кола. \nПри инцидента с контузии са 47-годишният водач на полицейския автомобил, 42-годишният водач на едното такси и двама пътници. Направените проби за алкохол и наркотици на водачите на автомобилите в пътното произшествие са отрицателни, съобщават от прокуратурата. \n\"Назначени са експертизи, които ще установят степента на травматичните увреждания на водачите и пътниците, пострадали в инцидента, както и виновния за настъпилото пътнотранспортно произшествие\", пише в съобщението на държавното обвинение. \n    \n", "date": "2017.12.29", "title": "Полицейски бус мина на червено и блъсна такси"}
{"url": "http://duma.bg/node/158078", "text": "Кметът на Гоце Делчев Владимир Москов обяви, че през новата година няма да има увеличение на местните данъци и такси. По думите му бюджетът за 2018 г. е балансиран и в него са осигурени средства за всички дейности в общината. \n25 988 120 лв. са парите, включени във финансовия план. От тях приходите с държавен характер са 15 770 000 лв., а тези с общински са 10 218 120 лв., като от тях собствените приходи се очаква да бъдат 5 890 550 лв. Предвидената целева субсидия за капиталови разходи е 459 200 лв. \nИ през следващата година продължава активната работа на общинското ръководство по привличане на млади лекари, които да останат на работа в гоцеделчевската болница. За целта от няколко години е създаден специален фонд за подпомагане на специализанти, които след това имат ангажимента да работят в МБАЛ \"Иван Скендеров\". Към момента лекарите специализанти, които са подпомагани по тази програма, са 8. \nПрез 2018 г. се очаква да приключат няколко много важни проекта на община Гоце Делчев, обяви Москов. Два от тях са свързани със западната част на града - подмяна на водопроводната мрежа и рехабилитация на уличната мрежа. Очаква се да бъде подписан и договорът за ремонт на образователната инфраструктура, чрез който ще бъдат обновени Второ ОУ и детските градини \"Радост\" и \"Калинка\".     \n", "date": "2017.12.29", "title": " В община Гоце Делчев няма да вдигат данъците, 26 млн. лв. е бюджетът й"}
{"url": "http://duma.bg/node/158079", "text": "Петиция за масови, задълбочени и безпристрастни проверки в столичните детски градини и ясли тръгна в София. Тя е организирана от Националния инициативен комитет за качествена и иновативна образователна система и е по повод изнесената информация, че деца се приемат забавачки по нареждане на районни кметове и общински чиновници след оказан натиск върху директорите им.  \nОт инициативния комитет настояват при проверките да бъдат включени граждани извън представителите на обществените съвети към проверяваните детски заведения, за да се гарантира максимална коректност и прозрачност. Оттам искат да се установи броят на децата, приети извън установения ред, както и директорите да дадат обяснение по какъв повод и колко от тях са назначени с разпореждане от дирекция \"Образование\" към СО или районната администрация.  \nВ писмото се настоява още там, където децата, приети с протокол, са над допустимия брой, виновните лица да понесат своята отговорност. Очаква се и проверката да установи каква част от приетите с привилегии деца в последствие са станали дарители на детското заведение.  \nОт инициативния комитет посочват като най-чести нарушения несъответствия в броя на записаните деца между системата за прием в градините и дневниците на групите. Често не се спазва се изискването за максимум 10 деца, приети със СОП или хронични заболявания. В някои детски заведения деца посещават реално групите, а въпреки това все още да седят в графата на чакащи за прием в електронната система на общината. \nПроверка на инициативния комитет е показала още, че в районите \"Триадица\" и \"Лозенец\" децата с хронични заболявания в яслена възраст са притеснително много. Фрапиращ случай е ДГ 2 \"Звънче\", в която над 50% от децата са приети в графа \"СОП или хронични заболявания\". В ДГ 7 \"Детелина\" в яслените групи \"болните\" деца са 147 от общо 402.  \nДеца се приемат и през работната група към Информационната система за обслужване на детските градини. От тяхната дейност обаче протоколи не се качват редовно в сайта. Към днешна дата последният протокол е с дата май 2017 г. \"Трябва да бъде извършена и проверка от Софийската районна прокуратура на всички факти и обстоятелства, свързани с нерегламентираните начини за подбор на деца, които да бъдат записвани в ясли и детски градини\", категорични са още от инициативния комитет.  \n    \n", "date": "2017.12.29", "title": "Инициативен комитет иска проверки в детските градини"}
{"url": "http://duma.bg/node/158080", "text": "Продължава набирането на средства за лечението на нашата колежка от БНР Станислава Пирчева. Тя се нуждае от 40 000 евро за операция за отстраняване на тумор в мозъка. Само за 20 дни в хода на кампанията бяха събрани 75 процента от необходимите пари. Преди няколко дни първо студио на БНР бе домакин на благотворителен концерт. \nСметката за дарения е в \"Райфайзен банк\" - Raiffeisen Bank: IBAN BG53 RZBB 9155 1008 770 503   \n", "date": "2017.12.29", "title": "Продължава набирането на средства за лечение на журналистка"}
{"url": "http://duma.bg/node/158081", "text": "- Сградната инсталация е все едно да плащаш яденето на съседа, че миришеш аромата от яденето - не получаваш, а плащаш. \n- Натрапват ти услуга, която не желаеш....освен това, ако се приеме сградната инсталация да отпадне, цените от само себе си ще се регулират... ще паднат, защото и топлофикациите ще имат интерес абонатите им да не се отказват, а така крадат за партийните каси, които са на хранилки към топлофикациите... \n- Европейският съд няма да я отмени. Защото това е практика и в Западна Европа. Има специфични услуги, каквото е централното топлоснабдяване, при което има общи разходи. И в Мюнхен е така. \n- До 2006 г. такса сградна инсталация беше колко? По спомен около 15%. От 2006 г. се увеличи 2-3 пъти. Има ли нови сгради, където тръбите да не минават през жилищата. Не съм чул да има такива. Всъщност как е в другите държави, където се ползва същата услуга (топла вода от ТЕЦ, а не отопление на газ!). Вж. в Русия, Унгария... \n- Топлофикация трябва да плаща наем на всички, където минават тръбите им, не са техни абонати, нямат договор. Или да плащат месечен наем, или да си слагат външни тръби, които не минават през чужди имоти. А тръбите ще ги ползва някой, който плаща... Топлофикация са като някакви рекетьори, но повечето рекетьори ги застрелват накрая. \n- За необитаем апартамент с 0 потребление на водомера Софийска вода си пише всяко тримесечие по 20 лв. загуби по мрежата. Има още да водим дела в ЕС, като си нямаме държава с работещ съд. \n- Грам не ме бъркат тея няколко лева за скапаната им инсталация. Бърка ме това, че ме задължават да плащам нещо, което не ползвам. Въпросът е принципен. Това си е чист рекет. Освен това като ползваш парно, цяла зима си плащаш като поп, за да дойде лятото и да ти плеснат още една изравнителна сметка, която доста често никак не е малка. Щом си такъв защитник на топлофикация, би ли плащал същата такса на ЧЕЗ, на Софийска вода, на интернет доставчика, на кабелната телевизия и на всичко друго, което по някаква причина ти влиза в апартамента? Айде стига глупости. И това, че парното било най-чисто... смени дилъра. Борил си се за парно - ами добре, ползвай си го със здраве, но не ми обяснявай, че и аз трябва да плащам нещо, което не ползвам! \n- Топлофицирането на жилищата преди, при социалната (социалистическа) държава беше държавна политика, защото беше измислено единствено в полза на хората за нищожна за тях цена - нещо като социална услуга. Социалната (предишната) държава инвестира първоначално сериозно в изграждане на тръбопроводите за довеждане на горещата вода до жилищните кооперации по план, а след тази инвестиция (на държавата) отопляването на жилищата излиза почти безплатно за хората. Защото горещата вода тогава е била отпаден продукт от РАБОТЕЩИТЕ предприятия (от ТЕЦ-овете за тях). От тази социална грижа на старата държава и изградените от нея тръби днешната кап. държава иска да обърне на машина за пари - в полза на тия, които са в управлението. Тези \"фактори\", вземайки тръбите от старата държава и цялата изградена от нея система, все едно вземат инвалиден стол, осигуряван преди за помощ на хората, но днешните му приобретатели обявяват, че го присвояват за да го ползват за градски транспорт с невиждани по размер цени за билети, от които искат да печелят, а не да помагат на хората, които са и длъжни да го ползват. \nНовите управници, преди да обръщат една социална услуга на машина за пари, трябва за собствена сметка първо да я преустроят за такава, за новите условия и за изискванията да имат право да печелят от нея - т.е. да въведат (за собствена сметка) начин за персонално отчитане на потреблението на услугата. Едва тогава да трошат костите на хората с машината си. \n- В тая държава никой от тия богопомазаните не го е еня за народа. Ето тук говорим за такса \"сградна инсталация\", че отишла на Евросъдилищата, а от следващата година там ще отиде и още една такса, която готвят хората на Вожда и това е такса Водомер и такса солидарност към сметките за вода т.е всеки, който не ползва имота си, ще е закован за плаща за нещо, което не е използвал без значение дали имате 0 кубика за месеца. Хора, помислете какви хора избирате за управляват тая бедна страна. Ако всички стоим и си шушукаме само пред комшията, пред блока или по форумите, тия богопомазаните ще ни товарят и на оня свят. \n    \n", "date": "2017.12.29", "title": "Наз@ем от мреж@та"}
{"url": "http://duma.bg/node/158082", "text": "В новогодишната нощ телевизиите решиха да заложат на познатата схема с много музика, забавни програми и познати лица от екрана. Разнообразни обзорни предавания пък ще представят случилото се не само у нас, а и по света през изминалата година.  \nСлед последната за 2017 година емисия \"По света и у нас\", от 20,45 ч. БНТ1 и БНТ Свят залагат на празничното шоу \"Лаборатория\" Нова година.  Развлекателното предаване ще разкрие пред зрителите \"тайните лаборатории\" на обществената телевизия с финия хумор на настоящия \"директор на секретните лаборатории на БНТ\" - академик Китов, или по-точно актьорът Китодар Тодоров-Кито. Неговата разходка ще премине през новогодишната история на телевизията, включвайки оригиналните откъси от различни предавания, филми, сериали и празнични програми в последните шест десетилетия. Компания ще му прави актьорът Владимир Пенев. Част от водещите на БНТ са приели предизвикателство от композитора Стефан Димитров и поетесата Миряна Башева, които са създали специална песен. С нея познатите телевизионни лица ще отправят новогодишното си пожелание към зрителите. Сценарист на предаването е Димитър Стоянович, а режисьор - Лъчезар Аврамов. \nЗа 19-и пореден път БНТ залага на познатата \"Сцена под звездите\" и ще включи камерите си от площад \"Княз Александър І\" в столицата. Началото ще бъде дадено в 22 часа и ще продължи до един часа на 1 януари. Негови домакини тази година са водещата от БНТ1 Анна Ангелова и обичаният от българските зрители актьор Владимир Пенев. Музикалната програмата е поверена на едни от най-популярните български певци, уверяват от БНТ и Стличната община. \nБНТ 2 е избрала да излъчи празнично издание на танцувалния си проект \"Надиграй ме на Нова година!\". От 20,15 ч. телевизионните центрове във Варна, Русе, Пловдив, Благоевград и София ще пренесат зрителите в празничните фолклорни традиции на различните краища на България. От 22,30 ч. празничното настроение продължава със спектакъла \"Наздравица от песни\" на телевизионен център Благоевград.  Концертът представя едни от най-популярните изпълнители на български народни песни от Пиринския край. \nКонкурентите от БТВ поставят началото на празничната си програма от 20 ч. на 31 декември с \"Битката на годината\".  Водещите Иван и Андрей изправят един срещу друг 10 от лицата на телевизията, които ще се състезават за бързина, ловкост и сръчност. Условно двата отбора са разделени на Първа смяна - \"ранобудните предавания\" с капитан Антон Хекимян, и Втора смяна - следобедните и вечерни предавания с капитан Светослав Иванов. От 22 ч. щафетата за зрителското внимание поема \"Новогодишното шоу на Слави\" , предаването обещава богата музикална и актьорско-развлекателна програма. Обзорът на медията за най-важното от 2017 г. ще представят Гена Трайков и Венелин Петков. Те ще водят \"Новините на годината\", които ще бъдат излъчени на 30 декември от 18 ч. \nЗа 1 януари БТВ ще залови на много музика. От 12,30 ч. започва \"Синатра: Вегас\"  - проектът смесва суинг, джаз и боса нова музика, балет, модерното звучене на вечните стандарти и интерпретацията на Васил Петров в Синатра. В програмата участват биг бендът на БНР с диригент Антони Дончев и гост солистите Весела Бонева, Брус Джонсон. В 23,30 ч. започва \"Вечните рок песни на България\", където ще се изявят 22 изпълнители. \nНова телевизия очаквано се е спряла на \"Господари на ефира\" в последния ден от 2017 г. Забавното предаване започва от 20 ч. Два часа по-късно медията ще пусне първата част на филма \"Падингтън\", а след него новогодишната нощ продължава с празничния концерт на \"X Фактор\". След него Нова ще покаже Американските музикални награди за 2017 г. \n Нова програмна схема за Канал 3 На нова програмна схема ще заложи Канал 3 от началото на 2018 г. От медията обявиха, че смятат да удължат продължителността на някои предавания, има и промяна в часовете на излъчване \nСутрешният блок ще започва всяка делнична сутрин с половин час по-рано - точно в 6,30 и ще продължава до 9 ч. \"Предвиждаме само новини, спорт и прогноза за времето, както и преки връзки от събития, които ще следим през деня. За разлика от останалите телевизии, които в сутрешните си програми правят дълги интервюта с политици, ние ще заложим на информация. Новините ще са на всеки половин час, така че със сутрешното си кафе да получите максимално точна информация за старт на деня\", коментира Миляна Велева, директор \"Новини и актуални предавания\" в Канал 3.  \nПублицистичното предаване \"Денят на живо\" с водещ Мая Костадинова ще започва в 18,45 ч., веднага след централната новинарска емисия. Политическото риалити \"Патарински Live ще задава нестандартни и провокативни въпроси за 15 мин. всяка вечер от 19,45 ч. След него започва \"Спорт в обектива\".  Любителите на кулинарното изкуство ще гледат \"Кухнята на Звездев\" всеки ден от понеделник до петък от 14,30 ч. Токшоуто \"Всеки следобед с Криси\" пък ще се излъчва от 15,30 до 17 ч. в делничните дни. В по-ранен час, в 19,30 ч., ще започва и съботно-неделното предаване \"Интервю с Наделина Анева\".     \n", "date": "2017.12.29", "title": " С музика и шоу посрещаме 2018 г. "}
{"url": "http://duma.bg/node/158083", "text": "В рубриката \"Теория\" ще намерите класическия текст на Александър Лилов \"Модерният социализъм - социализмът на информационната епоха\", статиите на известния ляв интелектуалец Славой Жижек \"За да се измъкнем от клопката\" и на Янаки Стоилов \"Възможни ли са революции през ХХI век?\". \nВ специално посветената на 100-годишнината на Великата руска революция рубрика са поместени текстовете на руския изследовател Владимир Калашников \"Революцията от 1917 г. в контекста на руската история\", на проф. Васил Проданов \"Червеният\" \"кратък двадесети век\" и битката за неговите интерпретации\" и на Владимир Трифонов \"Великата октомврийска революция в огледалото на новата студена война\". \nВ рубриката \"Международна политика\" са статиите на Димитър Петков \"Преди Арабската пролет - мюсюлманите в Западна Европа в края на ХХ в. и през първото десетилетие на ХХI век\" и на Минчо Минчев \"За историческото помирение на два славянски народа\". \nВ рубриката \"Култура\" е публикуван разказът на Борислав Бойчев \"Завръщане с будьоновка\", а също така е отбелязан и 75-годишният юбилей на Тодор Коруев, като е поместен текстът му \"Петко льо\" и думите на Павел Писарев, посветени на юбиляря. \nГлавният редактор на списание \"Понеделник\" Димитър Генчев представя биографията на Димитър Благоев, написана от Мерсия Макдермот.     \n", "date": "2017.12.29", "title": " Излезе от печат книжка 7-8 на списание \"Понеделник\""}
{"url": "http://duma.bg/node/158027", "text": "И през 2017 г. много известни личности напуснаха този свят. Загубата на някои актьори, режисьори и музиканти се превърна в истински шок за голяма част от хората. Защото живеем с илюзията, че яркият талант на звездите е способен да ги предпази от всички възможни беди и дори от фаталния край. Няма как в рамките на една вестникарска страница да се споменат имената на всички, чиято светлина угасна през отиващата си година. Без съмнение, мнозина са достойни за тях да се напишат не просто няколко реда, а цели книги. Тази страница по-скоро е кратко напомняне за част от онези, които оставиха незабравима следа в живота на милиони. Имената на определени личности може и да не трогнат повечето читатели, но пък споменаването на други ще отключи безброй емоции и малко тъга. Още в първия ден на отиващата си година почина прочутият британски учен и икономист Антъни Аткинсън - създателят на индекс (кръстен на самия него), служещ за показател на социалното неравенство. \nНа 6 януари, на 66-годишна възраст, от сърдечен пристъп си отиде легендарният индийски актьор Ом Пури. Боливудската звезда, носител на много престижни награди в света на киното, става изключително известен след участието му в култовия филм \"Диско танцьор\", в който изиграва ролята на Дейвид Браун.  \nБлизки, приятели и почитатели с огорчение научиха, че на 12 януари на 89 години умира Уилям Питър Блати. Американският режисьор, сценарист и писател на бестселъри (най-известният е \"Заклинателят\") в жанра хорър, трилър, драма и хумористичен роман е покосен от множествена миелома. \nАстронавтът Юджийн Андрю Сърнън, летял в космоса три пъти, напусна Земята завинаги на 16 януари. В историята остава като 11-ият човек (и засега последният), стъпил на Луната. \nНа 19 януари битката с рака губи 19 януари Мигел Хосе Ферер. Освен че е братовчед на Джордж Клуни, 61-годишният актьор става известен с ролите си на Боб Мортън в \"Робокоп\", на д-р Гарет Мейси в сериала \"Срещи с Джордан\", а до смъртта си се снима във \"Военни престъпления: Лос Анджелис\". \nВ същия ден е убита бразилската певица Лоалва Браз. 63-годишната вокалистка на група \"Kaoma\" е нападната в собствения си дом от жестоки безскрупулни престъпници, които, след като я ограбват, решават да я изгорят в колата й. \nБританският актьор Гордън Кей, изиграл ролята на Рене в комедийния сериал \"Ало, ало\", почина на 75-годишна възраст на 23 януари. Смъртта му предизвика вълна от скръб сред милионите зрители, избухвали в смях, гледайки поне един от 85-те епизода на комедийната сага. \nПопулярният британски актьор Джон Винсънт Хърт, който има завидна 40-годишна кариера в киното и театъра, напуска този свят на 25 януари. Номинираният за \"Оскар\" в категорията \"Най-добра поддържаща мъжка роля\" за участието в \"Среднощен експрес\" е и рекордьор по смъртоносни превъплъщения в киното - умира на екрана 48 пъти! \nНа 27 януари на 89 години си отива легендарната французойка Емануел Рива. Удостоената с BAFTA и \"Сезар\" звезда остава в историята и като най-възрастната актриса, номинирана за \"Оскар\" (за филма \"Любов\", 2013). \nНа 2 февруари на 93-годишна възраст умира Макс Люшер - швейцарски психотерапевт, познат с изобретяването на средство за измерване на психофизичното състояние на личността, основано на предпочитанията й към цветовете. Книгата му \"Тестът на Люшер\" е преведена на над 30 езика. \nУдостоеният с Нобелова награда за медицина (2003) сър Питър Менсфийлд се сбогува с живота на 8 февруари. Но светът завинаги ще му е благодарен за изобретения от него метод за магнитно-резонансната томография, благодарение на който са спасени милиони хора. \nГласът на американския джаз певец и музикант от френско-креолски произход - Ал Жаро, спира да звучи на 12 февруари. Носител е на няколко награди \"Грами\", добива известност и благодарение на изпълнението на основната тема в сериала \"Съдружници по неволя\" от 80-те години на ХХ век. \nСърдечна недостатъчност е официална причина за смъртта на 25 февруари на 36-годишния баскетболист и актьор Нийл Фингълтън. Обявен е през 2007 г. за най-високия човек във Великобритания с неговите 233 см. Известен е с ролята на гиганта от армията на Манс Нашественика в сериала \"Игра на тронове\". \nНа 10 март угасна талантът на 77-годишния американски писател Робърт Джеймс Уолър, прочул се най-вече с бестселъра \"Мостовете на Медисън\", по който е заснет и култов филм с участието на знаменитите Мерил Стрийп и Клинт Истууд. \nВеликият Чък Бери умира на 18 март. Най-важният цветнокож изпълнител, оказал влияние върху рокендрола, се смята и за един от пионерите в този стил. Легендарният музикант въвежда китарния риф като отличителна черта в композицията. \nФамозният милиардер Дейвид Рокфелер на 20 март спира да се наслаждава на богатството си от 3,2 млрд. долара. До края на живота си той вярва, че ще отпразнува 200-годишнината си, но си отива \"едва\" на 101. Патриархът на фамилията с \"позлатено\" име дарява всяка година милиони на Харвард, който е завършил, на Музея на модерното изкуство и за редица други каузи. На 99 години преживява шеста успешна трансплантация на сърце. \nМнозина са приели като несполучлива първоаприлска шега съобщението за кончината на Евгений Евтушенко (84). Известният руски писател, режисьор, сценарист, журналист и актьор покори света с поезията си, превърнала се в своеобразен протест срещу догмите и застоя и вдъхновение за стремеж към дълбоко осмисляне на живота. Номиниран е за Нобелова награда за литература през 1963 г. \nПо-големият брат на Еди Мрфи - Чарли, не успява да пребори левкемията и умира на 12 април едва на 57-годишна възраст. Освен че е актьор, известен е и като сценарист на филма \"Вампир в Бруклин\" (1995). \nНа 17 май става ясно, че прочутият американски певец, китарист и композитор Крис Корнел е открит мъртъв в банята на хотелска стая. Внезапната и неочаквана кончина на музиканта, чийто глас покрива диапазон от четири октави, предизвиква шок сред семейството му и неговите фенове по цял свят. Констатирано е самоубийство чрез обесване, но вероятно то е следствие на предозиране с предписаните лекарства за лечение на тревожност. \nИзвестната холивудска актриса икономист, бизнесдама, светска лъвица и филантроп - Дина Мерил, умира на 93 години на 22 май в дома си в Източен Хамптън, Ню Йорк. Смъртта й е оповестена от сина й, който разкрива пред репортери, че майка му е боледувала от деменция с телца на Леви.  \nСамо ден по-късно - на 23 май, светът е потресен от новината за кончината на неподражаемия Роджър Мур. Култовият британски актьор, изиграл цели седем пъти легендарния шпионин Джеймс Бонд, си отива на 89-годишна възраст в Швейцария след кратка, но дръзка борба с рака. \nИталианската дизайнерка Лаура Биаджоти (73), известна като Кралицата на кашмира, почина на 26 май. Модната икона издъхва в болница в Рим, след като изпада в мозъчна смърт след тежък инфаркт. \nИзвестният съветски и руски актьор Алексей Баталов (88) не успява да се възстанови след счупване на шийката на бедрото и издъхва на 15 юни. Завинаги ще остане в сърцата ни като голям приятел на България и с превъплъщенията му във филмите \"Москва не вярва на сълзи\", \"Летят жерави\", \"Изгори, за да светиш\" и др. \nНа 20 юли на 42 години се самоубива Честър Бенингтън - вокалистът на алтърнатив рок групата Linkin Park. Според близките му музикантът е бил зависим от алкохола и наркотиците. \nПрочутата френска актриса Жана Моро (89) умира на 31 юли. Дебютира с \"Последна любов\" (1949) и въпреки че звездата й изгрява през 60-те години на миналия век, чаровната дама, смятана за символ на интелектуалната женственост в киното, продължава да се снима до 2012 г. \nДруга известна актриса и режисьор - Вера Глаголева (61), неочаквано си отива на 16 август, след като не успява да пребори рака. Снима се във филмите \"Не стреляйте в белите лебеди\", \"Да се омъжиш за капитан\", \"На края на света\" и мн. др. Няколко пъти гостува в България, където публиката много радушно приема актьорските и режисьорските й проекти. \nНа 30 август светът се сбогува с легендарната психоложка и оратор Луиза Хей (91). Основателката на популярното движение за самопомощ е и автор на бестселъри за силата на позитивното мислене и волята като начин за положителна промяна в живота. \nСръбската кинолегенда Любиша Самарджич си отиде на 9 септември. Любимият и в България актьор умира на 81 години в Белград след тежко боледуване. През декември миналата година той претърпя мозъчна операция, след която не успя да се възстанови. \nИзвестният руски хуморист и писател сатирик Михаил Задорнов на 10 ноември е победен от прогресиращ рак на мозъка. Няколко дни преди смъртта си приема православната вяра, макар че цял живот не крие своя афинитет към езичеството. \nЕдва на 21 години умира американският рапър Густав Ар, известен като Lil Peep. Според лекарите музикантът е починал на 15 ноември от свръх доза наркотици. Малко преди да си отиде, изпълнителят написа в инстаграм: \"Ще ме заобичате, когато умра... \" \nНай-голямата рок звезда на Франция Джони Холидей спря да сияе на 5 декември. Музикантът, свързал съдбата си с българката Силви Вартан, бе продал над 100 млн. от записите. Бе покосен от рак на белия дроб на 74 години. \nС края на всички тези, а и много други знаменитости, които си отидоха през 2017 г., светът загуби голяма част от интелекта, таланта и блясъка си и никога няма да е същият. \nЖана Моро \nВера Глаголева \nХю Хефнър \nОм Пури \nЛюбиша Самарджич \nГордън Кей   \n", "date": "2017.12.29", "title": " Звезди, угаснали през 2017 г.  "}
{"url": "http://duma.bg/node/158070", "text": "Министерството на образованието и науката и национално представените синдикални организации подписаха анекс към колективния трудов договор за системата на народната просвета. В документа е договорено, че с отпуснатите със Закона за държавния бюджет за 2018 г. средства за системата за предучилищно и училищно образование трябва да се осигури увеличението на минималната заплата за страната, както и вноските за фонд \"Пенсии\" за 2018 г. Със средствата по стандарти директорите на училищата и детските градини приоритетно ще разкриват места за психолози, педагогически съветници или социални работници. В детските градини 1 щатна бройка ще бъде разкривана при над 250 деца, а в училищата при над 400 ученици. Директорите ще трябва да увеличат с 0,5% средствата за диференцирано заплащане за постигнати добри резултати на преподавателите. \nАко училищата са получили повече пари с новата формула за разпределение на средствата за делегираните бюджети и имат остатък, ще трябва да увеличат заплатите на служителите, да им дават допълнително възнаграждение за участие в екипите по обхват и приобщаване на децата в училище и за провеждане на допълнително обучение на ученици, които имат трудности в клас. \nВ анекса към колективния трудов договор е разписано, че право да получават средства за обезщетения при пенсиониране от Националната програма \"Оптимизация на училищната мрежа\" вече ще имат и центровете за подкрепа на личностното развитие.     \n", "date": "2017.12.29", "title": " МОН и синдикатите подписаха анекс към колективния трудов договор"}
{"url": "http://duma.bg/node/158071", "text": "Българската група от 27 полярници посрещна Коледа на антарктическия остров Ливингстън. Последната част от експедицията пристигна там в навечерието на Бъдни вечер с малкото ветроходно корабче \"Аустралис\". Полярниците посрещнаха Бъдни вечер според българските традиции с трапеза със седем постни ястия - пълнени чушки, сарми, боб, ошав, зелева салата, ябълков сладкиш и питка с пара. Тя се падна не геофизика Васил Гурев. \nСлед неколкодневна снежна буря вчера изследователите продължиха изпълнението на научните проекти от Националната програма за полярни изследвания. За пръв път не само в Антарктида, но и извън България, беше монтирана мареографска станция за целогодишен запис на колебанията на морското ниво, което е количествен показател за климатичните промени. Получените резултати за глобалното затопляне ще бъдат интерпретирани от доц. Борислав Александров. Поставянето на станцията на 3,5 м под повърхността на Южния океан, при силен ледоход, изискваше голям професионализъм от логистичния екип и водачите на лодки \"Зодиак\", разказва по сателитния телефон проф. Христо Пимпирев, директор на Българския антарктически институт. \nЗапочнато е и предаването на данни в реално време от изградената в близост до ледник Перуника сеизмична станция. Това ще позволи възможност на гл. ас. Гергана Георгиева и физика Васил Гурев, да проследят динамиката в движението на топящите се ледници в условията на променящия се климат. \nЗаснемането на ледената повърхност с дрон от физика Олег Василев ще представи фотограметричен модел на ледниците на остров Ливингстън за следене на тяхното движение и определянето на степента на затопляне на климата в Западна Антарктида. Проф. Николай Цанков изследва промените, които настъпват в кожата в суровия антарктически климат, и тяхната профилактика. \n     \n", "date": "2017.12.29", "title": " Антарктиците ни посрещнаха Коледа на о. Ливингстън"}
{"url": "http://duma.bg/node/158072", "text": "Столичани от квартал \"Красна поляна\" отново се оплакаха от мръсния въздух през почивните дни. Въпреки празниците и намаляването на трафика в града, пак се оказахме обгазени, жалват се хората. Вече няколко дни те правят клипове, от които ясно личи задимяването в района им и ги пускат в социалните мрежи. \"Къде е кметът да подиша малко?\", \"Адът продължава и няма край на мръсотията, която дишаме\", \"Коли няма, а цяла София е в смог. Ще се сетят ли откъде? То е ясно откъде!\", пишат жителите на района. Те са категорични, че източник на замърсяването и през празничните дни са Виетнамските общежития, където се горят неподходящи и вредни материали като гуми и други отпадъци. Хората от района призовават покрай европредседателството на страната да се поканят евродепутати, които да дойдат и да подишат малко от въздуха в квартала.  \nДУМА припомня, че преди 10 дни столичани от няколко района се събраха едновременно на протести, за да изразят недоволството си от липсата на мерки за подобряване на качеството на въздуха в София. Веднага след това от Столичната община обявиха, че ще започнат изненадващи проверки за горене на опасни отпадъци.     \n", "date": "2017.12.29", "title": "Столичен квартал пак обгазен въпреки празниците"}
{"url": "http://duma.bg/node/158073", "text": "Омбудсманът Мая Манолова дава днес началото на кампанията за закрила правата на децата, останали с един родител. Поводът е гневното писмо до Дядо Коледа, което изпрати Златина Хаджипанайотова. Майката на три деца, чийто съпруг е починал, се обърна към омбудсмана с молба да бъдат подкрепени усилията за осигуряване на постоянна персонална помощ за деца, останали с един родител. \nДовчера 34 727 души с жалби и сигнали са се обърнали за помощ към Манолова. Предвид високомерието, а често и безсърдечието на институциите, хората имат нужда от някой, който да ги подкрепи в труден момент, заяви Манолова. По думите й най-често те се оплакват от монополните дружества, топлофикациите, енергоснабдителните дружества, ВиК и мобилните оператори, доставчиците на интернет, банките и кредитните институции, за високи лихви и обявяване на кредити за изискуеми, за тормоз от частни съдебни изпълнители, от невъзможността човек да започне на чисто през процедура за личен фалит, която единствено в България не е законово уредена.  \n\"Расте и броят на колективните жалби, когато става въпрос за проблем на населено място, за работници във фирма или за социална група. Тогава много хора се обединяват под една жалба и успяваме да решим проблема на всички тях\", подчерта омбудсманът.     \n", "date": "2017.12.29", "title": "Омбудсманът започва кампания за подкрепа на деца с един родител"}
{"url": "http://duma.bg/node/158074", "text": "От касата умуват да се отърват надлимитната дейност. Това става ясно от стенограмата от заседанието на 12 декември. От нея става ясно, че зам. здравният министър и председател на Надзорния съвет на НЗОК Жени Начева помолила управителя на касата проф. Камен Плочев \"да се предложи корекция в съответните компоненти, механизми за отчетност, така че проблемът с т.нар. надлимитна, най-после да се реши\". Начева иска през януари проблемът да бъде решен. \"От финансова гледна точка такъв термин, според мен, не съществува. Не само според мен, ние много коментирахме и когато бях в МФ, и сега продължаваме, т.е. все едно всяко министерство да има надбюджетна дейност или нещо различно. Има параметри в Закона за бюджета, има утвърдени правила, има механизми за компенсирани промени в хода на годината. Това са нормалните финансови и законово обосновани практики. Всичко останало от гледна точка на отчитане на дейност, която не е финансово обвързана и обоснована, вече навлиза в други хипотези\", казва шефката на надзора. \n\"Има светлина в тунела\", отговаря й проф. Начев. \"Това, че вие толкова много ни помагате и не гласувате надлимитна дейност, нас много ни радва и всички сме единодушни, че в момента това е правилният път. Никакво разрешаване на надлимитна дейност от бюджета. Това е нашата молба\", казва управителят на НЗОК. \nБоян Бойчев от АИКБ предлага пациентите при постъпване в болница да плащат. \"Да се разгледат вариантите за промяна на начина, при който пациентите се допускат до болничната медицинска помощ, включително и самофинансиране от гледна точка на пациента на входа\", казва представителят на работодателите във връзка с това, че хоспитализациите били се увеличили прекомерно. От стенограмата става ясно, че управителят на касата е представил анализ. \"Най-висок е процентът на болните от сърдечносъдовите заболявания, кардиология. Те заемат 12%. На второ място са хирургиите, което е учудващо. Казвам ви, че някои от нещата и за нас са необясними, затова трябва да ги коригираме\", коментира Плочев. Той има и идея в рамковия договор да бъде разписано задължение да се създаде досие на онкоболния. \nУмува се и за изграждането на Национална здравна система, за която Начева казва, че е \"шанс да се случи нещо разумно в системата, да се идентифицират информационните потоци, структурата на информацията, кой я попълва, как я попълва и т.н.\".     \n", "date": "2017.12.29", "title": " Касата се кани да се отърве от надлимитната дейност "}
{"url": "http://duma.bg/node/158075", "text": "Жители на Девин и Доспат въстанаха срещу  незаконното увеличаване на цената на водата в област Смолян. От Инициативния комитет \"Да спасим водата на Девин\" организираха протестен митинг, на който се събраха над 200 души. Протестът беше подкрепен и от жителите на община Доспат. \nПриета бе протестна декларация, а след това бе блокирано движението на входа на града. Исканията на протестиращите са да се върнат незаконно събраните пари за вода от 1 май 2017 г., както и да се заложат финансови средства в бизнес плана за пречиствателна станция в Девин и подмяна на водоносната система в селата. Жителите поискаха оставката на председателя на Асоциацията по Вик в Смолян, който създаде документи с невярно съдържание, на основание на които се увеличи цената на водата в област Смолян.  \nЖителите на двете общини ще продължат протестите действия, ако исканията не бъдат изпълнени.   \n", "date": "2017.12.29", "title": " Жители от Девин и Доспат въстанаха срещу  цената на водата "}
{"url": "http://duma.bg/node/158028", "text": "Посрещането на Новата година е сред най-обичаните празници не само в България, но и в много други страни по света. И ако за нас основните традиции се свеждат до баницата с късмети, богатата трапеза, шампанското и Дунавското хоро, жителите на някои държави често се стремят да спазят определени обичаи, символизиращи различни благини.  За да си осигурят здраве, сполука, щастие, любов и материални придобивки, в Италия в последните дни на отиващата си година е прието да се изхвърля всичко ненужно: от облекла до мебели и дори стари коли. Но познавачи твърдят, че това е само красива легенда за привличането на туристи. Новогодишните традиции на Ботуша са съвсем други. Понеже населението на тази прекрасна страна обичат не само белобрадия старец, когото наричат Бобо Натале, а и много харесват костюма му, навръх 1 януари и децата, и жените, и мъжете се стремят да облекат нещо червено, дори това да е само цветът на бельото. Затова, посрещайки 2018-а някъде в Милано, Флоренция или Рим, не бива да се учудвате, ако видите полицай с червени чорапи. Напротив, такава среща е на късмет. Също така в Италия е прието да се хапват стафиди направо от клончето. Понеже гроздето в страната се оприличава на монети, смята се, че изялият най-много ще печели през идната година повече от всички останали. \nВ Аржентина традицията повелява на 1 януари от прозорците да се изхвърлят ненужни вестници, списания и друга хартия като прекрасен начин за борба със стреса. Така че още по обед в първия ден от Новата година улиците в страната на тангото приличат на огромен пункт за макулатура. Самия празник жителите на тази чудесна държава посрещат с най-близките и приятелите на пищна трапеза, отваряйки шампанското в 12 ч. през нощта. След това младежите продължават да се забавляват в някой клуб. \nЕдно от \"най-горещите\" посрещания на Новата година организират в Естония, тъй като там е прието 1 януари да се отбелязва в сауната. Традицията символизира здраве и чистота, без които няма и късмет. След това веселите компании обикалят улиците, за да се поздравят, а също така гостуват на роднини и приятели. \nЗапалени бъчви, пълни с катран, е прието да се търкалят в новогодишната нощ в Шотландия. В провинцията хората дори размахват над главите си огромни огнени топки като препратка към Слънцето, което посреща първия ден от обновения календар. Преди това обаче семействата сядат пред горящата камина и точно в 12 ч. трябва да отворят входната врата, без да кажат нито дума. С този ритуал се изпраща отиващата си година и се кани да дойде Новата. Шотландците вярват, че благополучието в дома им зависи от човека, който пръв прекрачва прага на къщата на 1 януари.  Точно в полунощ жителите на Испания се отдават на масово похапване на... грозде. Необходимо е да се изядат поне 12 зърна, за да има сполука във всеки месец от Новата година. Любопитно е, че дори празнуващите на площадите в Барселона и Мадрид стриктно спазват тази традиция, като не забравят да пийнат и от специалното пенливо вино, наречено Кава. Обичаят съществува повече от век, като в началото се организира по необходимост - да се \"спаси\" прекалено голямата реколта от грозде, а населението да празнува с настроение. \nНеобичаен новогодишен ритуал е характерен за Панама. В държавата, намираща се между два океана - Атлантическия и Тихия, е прието да се изгарят чучела на политици, спортисти и други известни личности като Фидел Кастро или олимпийския шампион по бягане. Жителите на страната обаче не го правят със зла умисъл, а по този начин смятат, че унищожават всички неприятности от старата година. Също така в полунощ започват да бият камбани, натискат се автомобилните клаксони и всички хора крещят много силно. С подобна шумотевица се заплашва настъпващата, че ако не е добра, ще си изпати. \nВ Дания пък посрещат Новата година със... скачане от стол. Смята се, че по този начин населението на страната се премества в по-добър етап от живота си, прогонвайки злите духове. Освен това хората са убедени: движението напред винаги носи късмет! Също така датчаните непременно се стремят да счупят чиния, като я хвърлят по вратата на съседите или приятелите. И никой не се сърди, а напротив, радостно брои парчетата - колкото повече са те, толкова по-сполучлива и богата ще е годината. \nЗа младежите в Перу нощта срещу 1 януари е доста опасно време. Тогава девойките обикалят улиците с върбови клонки и си избират годеник: онзи, на когото предложат да се хване за стъблото на растението, трябва да се ожени за момичето. Така че в новогодишната нощ може да се срещнат доста странни двойки - красавица с вейка в ръце и мъж с куфар, понеже според друга традиция онзи, който обиколи града с чанта за багаж, скоро ще замине на мечтано пътешествие.  \nВ Гърция празнуват почти като у нас - ходят си на гости с подаръци. Освен това обаче трябва да занесат на стопаните и... камък! Колкото по-голям, толкова по-добре. Смята се, че размерът и теглото му ще съответстват на портмонето на човека през идната година. Според друга традиция в южната ни съседка главата на фамилията трябва да хвърли в двора на къщата красив плод на натоварения с богата символика нар. Ако всички зърна се разпилеят, семейството ще е здраво, честито и щастливо.  \nЦели 108 пъти звънят камбаните при посрещането на Новата година в Япония. Тази традиция символизира шестте от човешките пороци: лекомислието, глупостта, стиснатостта, злобата, завистта и нерешителността, като всеки от тях, според жителите на Страната на изгряващото слънце, има 18 оттенъка. Интересно е и празничното дърво, което няма почти нищо общо с нашата елха. Наричат го кадомацу, което се превежда като \"бор пред входа\". Правят го от бамбук, папрат, оризови сламки и други предмети, като всичко красиво се оформя, украсява се с мандаринови клончета, хартиени ветрила и панделки от връвчици. \nКаквито традиции по посрещането на Новата година и да има по света, обединява ги надеждата за по-добър живот и пожеланията за здраве и сполука. \nХартия вместо сняг в Аржентина \nПразнична сауна в Естония \nГорящото чучело в Панама \nВ Дания се радват на счупени чинии \nНовогодишна улична украса в Япония   \n", "date": "2017.12.29", "title": " Смяната на календара, или как по света изпращат и посрещат годините "}
{"url": "http://duma.bg/node/158030", "text": "В кабинета на съпруга на кралица Мария - Фердинанд, в Културния център \"Двореца\" е направено специално 3D изображение на кралица Мария. \"Този кабинет не е ползван никога поради смъртта на Фердинанд, но ние го избрахме, защото събира най-много от духа и мистичността на кралица Мария\", каза директорът на комплекса Жени Михайлова. Туристите могат да си направят снимка с 3D изображението на кралицата като специална допълнителна услуга, а нейният поздрав на български и английски е: \"Добре дошли в моя кралски дворец.\" \nЗа изготвянето на изображението са ползвани автентични снимки на кралицата, както и запис на гласа й. На холограмата тя е на 21 години, в бяла рокля, с диадема. За изготвянето на холограмата \"живият\" субект е била дъщерята на Хилда Казасян - Магдалена.   \n", "date": "2017.12.29", "title": "Кралица Мария \"оживяла\" в 3D изображение в Двореца"}
{"url": "http://duma.bg/node/158031", "text": "Американската киноакадемия публикува дългия списък на заглавията, които ще се състезават за номинации на предстоящото раздаване на наградите \"Оскар\" в най-престижната категория - за най-добър филм. За златната статуетка в този раздел ще се борят общо 341 творби. \nСпоред правилата филмите трябва да са с продължителност, не по-малка от 40 минути. Необходимо е не по-късно от 31 декември да са били прожектирани в платен киносалон на Лос Анджелис, щата Калифорния, и да са показвани на екран не по-малко от седем дни. \nСред претендентите за номинации за най-добър филм фигурират американските ленти \"Жената-чудо\", \"Блейд Рънър 2049\", \"Карибски пирати: Мъртвите нищо няма да разкажат\", британските \"Дюнкерк\" и \"Кингсмен: Златният кръг\". В дългия списък попадна и свързаното със скандал заглавие \"Всички пари на света\", от което беше премахнато участието на актьора Кевин Спейси, чието име бе замесено в сексуален скандал. \nВ окончателните номинации може да попаднат от 5 до 10 ленти, като техните заглавия ще бъдат оповестени на 23 януари догодина.   \n", "date": "2017.12.29", "title": " Ясен е дългият списък за наградите \"Оскар\""}
{"url": "http://duma.bg/node/158032", "text": "Звездата на кинопоредицата \"Бързи и яростни\" Вин Дизел е начело в класацията за най-доходоносните актьори на 2017 г., съставена от сп. \"Форбс\", предаде ТАСС, позовавайки се на изданието. Според \"финансовата библия\" излезлите на екран през годината филми с участието на 50-годишната звезда са с приходи от $1,6 млрд. \nВторо място в класацията заема Дуейн \"Скалата\" Джонсън. Продукциите с участието на бившия кечист, преквалифицирал се в актьор, са събрали 1,5 млрд. долара. \nГоляма част от постъпленията са от филма \"Бързи и яростни 8\", в който участват и двамата актьори. Печалбите на продукцията възлизат на $1,2 млрд. \nЧелната тройка се допълва от актрисата Гал Гадот. Филмите с нейно участие, сред които е \"Жената чудо\", са с приходи от 1,4 млрд. долара. \nВ топ 10 на \"Форбс\" за най-доходоносните актьори на 2017 г. намират място още Ема Уотсън ($1,3 млрд.), Джони Деп ($1,1 млрд.), Дейзи Ридли ($1,08 млрд.), Том Холанд ($888 млн.), Крис Прат ($864 млн.), Крис Хемсуърт ($845 млн.) и Джон Бойега ($815 млн.).   \n", "date": "2017.12.29", "title": "Филмите с Вин Дизел са най-доходоносните"}
{"url": "http://duma.bg/node/158033", "text": "Уеб сериалите \"Следвай ме\" и \"Не така, брат!\", поредиците \"А на бас\" и \"Сладки свалки\" на Дани Петканов, както и видеата, посветени на тазгодишните спортни победи на Кубрат Пулев и Григор Димитров, са най-гледаните през 2017 г. в България според годишната класация на Vbox7.com. Списъка за българска поп и рап музика оглавяват Сузанита и Каската, а в топ 3 попадат още и песните \"Дали\" на Ева и \"Базука\" на Криско. \nНад 3,2 млн. средно на месец са уникалните потребители, които през тази година са посетили Vbox7.com. От тях средно около 250 000 влизат в сайта всеки ден и гледат повече от 63 хил. часа видео, като дамите са по-активни от господата: близо 52% са жени, а 48 на сто - мъже. \nНад 60% от всички ползващи платформата го правят през мобилните си устройства. Интересна тенденция се очертава при дамите - те предпочитат да гледат видео предимно през смартфони и таблети, докато господата залагат на традиционния метод през десктоп компютри. -------------- \nВсичките топ класации на Vbox7.com за 2017 година вижте тук:  . Ето и първенците в отделните категории: \nНай-гледано видео в ТОП 100 на Vbox7.com: \nСледвай ме - Епизод 1 (Премиера) \nОстаналите видеоклипове вижте тук:    Най-популярно в Топ 20 новини и събития:  \nКубрат Пулев - Кевин Джонсън (пълен репортаж) \nНовата Мис България ще се занимава с моден дизайн (гостуване в \"Здравей, България\" по NOVA) \nУчастничката във Vip Brother Most Wanted, Дебора, гостува в \"На кафе\" по NOVA \nОстаналите видеоклипове вижте тук:    Най-популярно в Топ 20 уеб сериали и влогъри: \nСледвай ме \nА на Бас \nНе така, брат! \nОстаналите видеоклипове вижте тук:  Най-популярно в Топ 20 Поп и Рап: \nKaskata ft. Suzanitta - Lucifer & Budha \nEva - Dali \nKrisko - Bazooka \nОстаналите видеоклипове вижте тук:  \nНай-популярно в Топ 20 поп-фолк: \nКамелия & Гъмзата - Дразни ме \nГалин и Емануела - 5, 6, 7, 8, 2017 \nГалена - Moro Mou (Бебето ми) Останалите видеоклипове вижте тук:    \n", "date": "2017.12.29", "title": " Обявиха класацията за най-гледаните видеа"}
{"url": "http://duma.bg/node/158034", "text": "Само 40 души от цялата страна ще присъстват на закрития ексклузивен акустичен концерт на \"Тоника Домини\". Виолета и Красимир Гюлмезови заедно с Ева Найденова ще осъществят голямата мечта на най-вярната си публика - близка среща с любимците си. Събитието ще се състои на 18 януари във \"Фабрика 126\". \nСлед концерта изпълнителите на \"Нека да е лято\" и още много любими песни на българите ще отговарят на въпроси, ще поздравят публиката, ще подпишат CD и ще запечатат уникалното изживяване със снимка. Изтънчената проява с компресирана, дълбока и нежна музика е уникален по рода си и страхотен новогодишен подарък за най-големите фенове от любимото трио на всички българи. \n\"Закритият акустичен концерт \"Тоника Unplugged\" е музикално изживяване, което е специално организирано за вас, най-верните фенове на \"Тоника Домини\" - вие сте нашето вдъхновение и заслужавате специален подарък от нас!\", споделят Виолета и Красимир Гюлмезови и Ева Найденова. \nЗа единственото по рода си събитие в България с уникално акустично звучене залата във \"Фабрика 126\" ще бъде без абсолютно нито едно мъртво пространство и всяка седалка е главно място за слушането и взаимното усещане с музикалната програма, където за първи път между публиката и триото няма да има никакви граници. \nВсеки, който иска да се наслади на това уникално, интимно и невероятно изживяване с любимците си от група \"Тоника Домини\", има възможност да закупи ограничено количество билети в мрежата на Eventim.   \n", "date": "2017.12.29", "title": " Само 40 щастливци ще чуят на живо \"Тоника Домини\""}
{"url": "http://duma.bg/node/158035", "text": "Националната телевизия обедини таланта на над 60 малчугани от цялата страна в празничното издание \"Децата на България са супер\". Зрителите на обществената медия ще имат възможност да гледат впечатляващото шоу в последния ден на 2017-а, 31 декември, от 15,30 ч., по БНТ1. \nВ новогодишния спектакъл се включват изявени солисти и участници в музикални формации, танцьори, малки илюзионисти и бъдещи циркови артисти, доказали дарбата си в национални и международни конкурси и фестивали. Сред тях са българският представител в \"Детска Евровизия 2016\" Лидия Ганева, възпитаници на музикалната школа \"Арт войс център\" и музикалния център \"Карнолски\", балет \"Естрея\", Валентин Илиев, дуетите Ниа Стоянова и Антон Гаров и Аглея Канева с Тодор Борисов, малката фокусничка Ива, известна като Розовата пантера, Мартин, наричан още Малкият Индиана Джоунс заради страстта към екзотичните животни, школата по атракционни изкуства към Националния дворец на децата, първият в България детско-юношески фолклорен ансамбъл \"Изворче\" и др. \nСпециален гост в телевизионното шоу е музикалната звезда Криско, който ще изпълни хита \"Нашият живот\" в компанията на детската вокална група \"Бон-Бон\".  \nВодещи на \"Децата на България са супер\" отново са популярната певица, позната и като домакин на редица детски предавания - Йоанна Драгнева, и едно от емблематичните лица на музикалните шоу програми в БНТ - Драгомир Драганов. Режисьор на новогодишната продукция на БНТ е Станислав Терзиев, отговорен оператор - Здравко Ружев, а монтажът е дело на Филип Петков. Редактори на спектакъла са Розмари Драгнева и Драгомир Драганов, а изпълнителен продуцент - Кристина Матеева. Делегиран продуцент на формата е Федя Тодорова. \nОт ноември 2015 г. БНТ 1 периодично организира концерт-спектакли под наслов \"Децата на България са супер\" в подкрепа на каузи и международни музикални конкурси като \"Детска Евровизия\". По този начин обществената медия представя на телевизионните зрители таланта на българчета, изявени във всички жанрове, успешни формации и индивидуални изпълнители в сценичните изкуства и художествените спортове.   \n", "date": "2017.12.29", "title": "БНТ изпраща годината с 60 талантливи деца  "}
{"url": "http://duma.bg/node/158029", "text": "\"Винаги съм имала прекрасни учители, от които не преставам да се уча непрекъснато\" - Анна, ти се занимаваш с организацията на международни събития, свързани с преподаването и обучението на руски език в чужбина. С какво те удовлетворява тази работа? \n- Аз имам икономическо образование, но никога не съм работила по специалността си. След като завърших университета, постъпих на работа в центъра \"Етносфера\" и буквално се влюбих в тази работа. На практика ние се занимаваме с организационната част на мероприятия, които са насочени към разпространение на руския език и култура в други страни. Ние приемаме в Москва победителите от различни международни конкурси както сред учители по руски език, така и сред деца, изучаващи езика. Провеждаме конференции, семинари, съвещания, свързани с руския език в чужбина. Организираме курсове за повишаване на квалификацията на педагозите русисти от целия свят. Каним ученици от други държави на лагери в Москва. Обичам много своята работа. Чувствам се удовлетворена, защото усещам, че това, което правим, носи радост на хората. Това е важно и за тях, и за нас. В такива случаи човек просто се зарежда от енергията на другите.  - Какви са твоите планове за бъдещето? \n- Да не стоя на едно място, а непрекъснато да се развивам все повече и повече.  - Ти си млад човек. Как живеят младите хора в Русия, какви перспективи има пред тях? \n- Разбира се, по-лесно се живее в големите градове, защото има повече възможности. През последните години се създадоха много правителствени програми, насочени към подпомагане на младите хора, включително и на младите семейства. Например става дума за помощ при осигуряване на жилище, пособия за деца и т.н. Но в крайна сметка всичко зависи от самите нас - ние сме бъдещето на нашата страна.  - Преди много руснаци, както и много българи, избраха да заминат в чужбина и да си търсят късмета там. Имам впечатления обаче, че през последните години все повече млади хора остават в Русия и искат да се реализират в родината си. Така ли е? \n- Вече казах, че правителството прави наистина много, за да може младите хора да не заминават, а да останат в родината си. Дори някои, които продължават да заминават, след известно време се завръщат, като така и не свикват с новите условия. Много хора също се придвижват по различни региони на Русия, търсейки по-добра реализация. Например в Москва може би само един от всеки десет е кореняк московчанин. Тук идват да се учат и работят хора от всички краища на страната.  - Подобри ли се като цяло животът в Русия през последните години? \n- Това е сложен въпрос. Животът в мегаполиса е съвсем различен от този в малкото селце. Някои неща се подобряват, други - не. В Москва и Санкт Петербург действително се живее добре. Но важното е винаги да бъдем оптимисти и да вярваме в по-доброто.  - Как изглежда образът на младия руски човек? Твоята гледна точка. \n- Това е открит, енергичен човек, който се опитва да успее навсякъде. Социално активен, на него не му е все едно какво ще се случи утре с нашата страна, дори и да не живее в нея. Това безусловно е общителен човек. Човек, който не се бои да изказва своето мнение, да отстоява гледната си точка.  - А обичат ли младите хора да четат книги, стремят ли се към по-добро образование? \n- Аз лично много обичам да чета: и класически, и съвременни романи. Още повече, че днес, когато не стига време да търсиш и четеш печатни издания, на помощ идват електронните книги и аудиокнигите. На мен лично ми провървя, че имам четящо обкръжение, но все пак, за да съм честна, трябва да призная, че повечето млади хора прекарват повече време в социалните мрежи, отколкото пред книгите. Безспорно образованието е изключително важно за младите хора. Сега ако нямаш висше образование, на практика не можеш да си намериш работа. Работодателите отдават предпочитание на тези, които са завършили най-добрите ВУЗ-ове в страната, а освен това и имат необходимия опит.  - Може би тогава, като млад човек, да опишеш себе си на нашите читатели. С какво се занимаваш в свободното си време, кое е любимото ти хоби? \n- Истината е, че почти нямам свободно време. А малкото, което имам, го посвещавам на спорта, приятелите и книгите. Когато съм по-свободна, рисувам върху коприна. Иначе съм меломан, слушам всякаква музика. От няколко години ходя на традиционен рокфестивал в Англия и в същото време обичам да танцувам под ритъма на съвременна руска попмузика. Любимата ми книга е \"Сто години самота\" на Габриел Гарсия Маркес, такива аспекти от човешката личност са описани в нея... Обичам да гледам най-различни филми, като се започне от \"Диамантената ръка\" и се свърши с \"Изкуствен интелект\". А около Коледните празници си организираме домашни киновечери със \"Сам вкъщи\".  - Няма как да пропусна и този въпрос. Русия и санкциите. Какво влияние оказват те на живота на руснаците? \n- Разбира се, санкциите повлияха на нашия живот. Изчезнаха някои продукти, към които бяхме привикнали. Но, от своя страна, това стимулира родното производство, което е сериозен плюс.  - Ти живееш в Москва. Как се променя столицата в последните години? \n- Аз съм родена в Москва. Моята майка е родена в Москва. Нейната майка - също. Така че аз много се гордея, че съм коренячка московчанка. И много обичам града си. Обичам ритъма на Москва, когато всички бързат занякъде. Дори през нощта, когато би трябвало метрото и улиците да са празни, се оказва, че съвсем не е така. Москва наистина не спи. През нощта спокойно може да си купиш хранителни продукти, да изтичаш до аптеката, да отидеш на ресторант, да посетиш фризьор или да си направиш маникюр... Аз обожавам своя град и може би затова, когато започнаха да престрояват Москва, бях скептично настроена. Сега по-голямата част от тези промени ми харесват, но в същото време си мисля, че градът загуби малко от своята индивидуалност. Много ми харесва, че по улиците на нашата столица често се провеждат различни фестивали, организират се мастер класове, интерактивни изложби. Много хубави и интересни неща са насочени към младите хора и децата.  - Какво знаеш за България? \n- Аз веднъж бях в България и много ми хареса. Ходих на Боровец да карам ски. От натрупания с работата си опит знам, че от вашата страна винаги идват най-откритите и доброжелателни хора. България вкара в Европейския съюз кирилицата, което е изключително важно. Освен това правите много вкусно вино и ароматно масло от рози.  - Твоята любима мисъл? \n- Думите на Аристотел: Приятелят - това е една душа, живееща в две тела.  - Твоето пожелание към читателите на вестник \"Дума\"? \n- Пожелавам им във всяка ситуация да не изневеряват на самите себе си. Да бъдат щастливи  и да се радват на всеки нов ден!      \n", "date": "2017.12.29", "title": "Нашето бъдеще зависи от самите нас "}
{"url": "http://duma.bg/node/158036", "text": "Отиде си певецът Никола Кутин - изключителна личност с огромен принос за българското оперно изкуство и за неговия град Стара Загора, се казва в некролог от Старозагорската опера, с чиято история са свързани близо три десетилетия творческа дейност на известния изпълнител. Роден е през 1936 г. в Белица. През 1956 г. завършва Учителския институт в София. Заниманията му по музика започват на 10-годишна възраст в духовия училищен оркестър и продължават в художествената самодейност в София и Пазарджик. През 1970 г. постъпва във Вокалната студия на проф. Христо Бръмбаров. От 1972 г. е артист-солист на Старозагорската опера, където изпълнява над 40 централни басови партии. През 1979 г. специализира в Киевския театър за опера и балет \"Тарас Шевченко\". Пял е във всички оперни театри у нас, участва самостоятелно с оперни и концертни гастроли в чужбина. Има записи със Симфоничния оркестър на БНР. \n    \n", "date": "2017.12.29", "title": " Напусна ни Никола Кутин"}
{"url": "http://duma.bg/node/158037", "text": "Старозагорската опера ще представи \"Новогодишна наздравица в Операта\" на 31 декември от 18 ч. Специален гост е световноизвестният тенор Калуди Калудов. Участват още солистите Анна Дитри, Емилия Иванова, Емилия Джурова, Емилия Иванова, Елена Баръмова, Офелия Христова, Петя Петрова, Милко Михайлов, Николай Добрев, солистите на балета Анелия Димитрова, Фиорди Лоха. Ще прозвучат арии, дуети, канцонети от любими творби, ще бъдат представени балетни фрагменти от световната оперна и балетна класика. На диригентския пулт ще застане Димитър Косев. Режисьор Славчо Николов, хореография Силвия Томова и Веса Тонова.   \n", "date": "2017.12.29", "title": "Новогодишна наздравица в Операта"}
{"url": "http://duma.bg/node/158038", "text": "Столичната община, Софийската Света Митрополия, Сдружението на приятелите на Русия \"Александър Невски\", фондацията \"Героите на България\" организират тържествени прояви по случай 140 години от Освобождението на София на 4 януари 2018 г. Благодарствен молебен в храма \"Света Неделя\" ще бъде отслужен от 10 ч., половин час по-късно започва литийно шествие и поднасяне на цветя и венци пред паметниците на ген. Гурко и Цар Освободител. В 11 ч. е началото на литературно-музикалната програма и поднасяне на венци пред паметника на Българския опълченец. \n    \n", "date": "2017.12.29", "title": "Честваме 140 години от Освобождението на София"}
{"url": "http://duma.bg/node/158039", "text": "Уникален албум с първите записи в света на неизпълнявани до момента оригинални творби на Николо Паганини има предпремиера снощи във Варна, информира Петя Войкова. Дискът е с изпълнения на маестро Марио Хосен. Официалното му представяне е на 1 януари във Виена. Изданието е поръчано от Австрийската национална банка и е реализирано от водещата италианска звукозаписна компания \"Динамик\". За първи път звучи музика на Паганини в стила и по начина, по който самият автор е изпълнявал своите произведения.  \nВиртуозният Марио Хосен е избран от наследниците на Паганини и от обществото \"Паганини\" в Генуа като най-близък до звучността и гениалната техника на ненадминатия майстор на цигулката. Както знаем, границата на човешките възможности в цигулковото изкуство, които Паганини достига, са еталон за всички виртуози по света, припомня Войкова.     \n", "date": "2017.12.29", "title": " Албум с творби на Паганини в изпълнение на Марио Хосен бе представен във Варна"}
{"url": "http://duma.bg/node/158040", "text": "В първите часове на 2018 г. зала 1 на НДК отново ще се изпълни с любители на класическата музика заради Празничния новогодишен концерт \"Духът на Европа\", както ДУМА писа. Тридесет и първото издание на проявата ще срещне блясъка на традицията с вълшебната цигулка на Светлин Русев и блестящия звук на Фестивалния симфоничен оркестър. Концертът на 1 януари от 18 ч. ще бъде първото събитие в България, с което НДК ще отбележи домакинството на страната като председател на Съвета на ЕС. Поради големия интерес НДК пуска билети във втори балкон, които са на стойност 20 и 25 лв. \n\"Духът на Европа\" включва произведения на композитори от всичките 28 държави членки от ЕС, а България ще бъде представена с \"Нестинарски танц\" из балета \"Нестинарка\" на Марин Големинов. Солист на концерта ще бъде признатият цигулар Светлин Русев. Диригент е маестро Емил Табаков.     \n", "date": "2017.12.29", "title": "Творби на 28 европейски композитори звучат в НДК на 1 януари"}
{"url": "http://duma.bg/node/158041", "text": "Традиционният Новогодишен концерт на Виенската филхармония ще се състои на 1 януари в Златната зала на виенския Музикферайн. За пети път на диригентския пулт ще застане италианският маестро Рикардо Мути. Той е сред големите имена, които трайно си сътрудничат с Виенската филхармония. Съвместната творческа дейност на 76-годишния Мути с музикалната институция започва още през 1971 г. на сцената на Залцбургския фестивал. Той застава пред Виенската филхармония по цял свят повече от 500 пъти, а през 1993, 1997, 2000 и 2004 г. дирижира Новогодишния концерт. В знак на признание, по случай 70-годишнината му през 2011 г., Мути е обявен за почетен член на Виенската филхармония. \nПразничният концерт, който се провежда в първите часове на Новата година, представя вечната музика на композиторите от семейство Щраус. Освен творби на композитори от легендарната фамилия Щраус, ще прозвучат и произведения на Франц фон Супе и Алфонс Цибулка. Традиционно всеки концерт завършва с три последователни биса - с бърза полка, с валса \"На хубавия син Дунав\" и с \"Радецки марш\", при който публиката пляска в такт, а диригентът е с лице към публиката и дирижира аплодисментите.  \nНеотделима част от Новогодишните концерти са балетните изпълнения, които се прожектират и в залата. Както всяка година, и този път Австрийската обществена телевизия ORF, която за 60-и път ще предава на живо концерта, е записала  танците на солистите на балета при Виенската опера. През 2018 г. се навършват 100 години от смъртта на австрийския архитект Ото Вагнер и 100 години от края на Австро-Унгарската империя.  Постановката е дело на италианския хореограф Давид Бомбана, а костюмите са на каталунския моделиер Джорди Родж. Кратки телевизионни репортажи ще напомнят за още два юбилея, които Австрия отбелязва през 2018 г. - 300-годишнината на Порцелановата манифактура Аугартен и 650-годишнината от създаването на Австрийската национална библиотека. Филмът, заснет за антракта на Новогодишния концерт, е под мотото \"Виенският модернизъм 1918-2018\" и представлява музикално пътешествие из Виена от края на XIX и началото на XX в., когато са творили и най-известните представители на Виенския модернизъм - Ото Вагнер, Густав Климт, Егон Шиле и Коломан Мозер, а всички те са починали именно през 1918 г.  \nЦените са между 35 и 1090 евро за основния концерт, а за предварителните на 30 и 31 декември са между 20 и 800 евро. Билети се продават единствено след участие в томбола, за която всеки може да се запише на сайта на Виенската филхармония от 2 януари до 28 февруари. На 1 януари над 50 млн. зрители в повече от 90 страни ще гледат на живо Новогодишния концерт. БНТ ще го излъчи пряко от 12.15 ч.  \n \n    \n", "date": "2017.12.29", "title": "Мути дирижира за пети път Новогодишния концерт "}
{"url": "http://duma.bg/node/158044", "text": "    Иде новата 2018-та. Столицата поизлъскана, пред НДК - съвсем. Чакаме европредседателството си, което наистина вече няма алтернатива. Нещо подобно на правителството, което, ни убеждават, също се оказало безалтернативно и единствено способно да ни води по светлите пътища на капитализма към още по сияйните върхове на благоденствието. \nНа паркинга върху мястото на гръмнатия по волята на демократичната конвулсия на обществото мавзолей пък шетат врачки. И те безалтернативно ни гадаят бъдещето срещу дребни парици за одрипавелите дечица. А от екраните на телевизора поиздигналият се аналог на циганките с голяма доза безалтернативност ни облъчва с предсказания за бъдното. Дават с лека ръка препоръки на учудващо доверчивия народ за любов и раздяла, за здраве и болест, за изневери и безумно привличане. Загатват и за по-страшни неща, които били направени, но те ги разваляли, естествено също безалтернативно. Подобно на колежките си от жълтясалата преса, кичещи се с МАГични имена и обвити в мистериозна сила. Тези наши истински водачи в незримото обаче стръвно си пазят хляба. Те нахлуват в душите на хората, но ходят на пръсти пред властта. Сакън да не усети тя/дали пък?/ шарлатанията и ги прати безалтернативно, откъдето са дошли. Затова услужливо лъскат авторитета на правителството и неговия предводител. Планетите, разбираш ли, били благосклонни към кабинета, ели към неговия председател. Ретроградният Меркурий там не пипал, той си е за обикновения народец, който в безалтернативност се хваща и за сламката и вярва ли...вярва, та до следващия кабинет. \n    Абе, голяма безалтернативност ни е налегнала предновогодишно. За пореден път ни заредиха с вълнения от поредния БИГ /Брадър/. То не бяха простотии, то не бе чудо. Дали пък донякъде не се вгледахме в огледалото на европейския ни живот? Съвсем не ми се иска, въпреки че масовата гледаемост подсказва ако не друго, то поне някакво идентифициране и съпричастност на масата с избраниците в къщата. Иначе сега очаквам за пореден път да ни пуснат  всички части на американската комедия \"Сам в къщи\" с вече възмъжалото \"дете\" Маколи Кълкин, световните циркови спектакли и задължително много \"уау\" от родните тъпи подражатели, и да ни довършат съвсем. Та дори и хубавите концерти на непреходните ветерани на родната естрада и младите дарования да не могат да ни върнат към живот. Но така е в любопитното ни време, когато дори в Европа и отвъд Атлантика алтернативата е ерес, ретроградност, антидемократичност. Когато всичко се пречупва през единствено полагащата ни се и неповторима призма в морето и от други кристали, когато властва едноумие и волята се налага с удар по масата или от подобните слагачески мрежи на бюрократите. \n     Часове ни делят от Новата година, от 2018-та, която може и да ни изправи пред страшни проблеми като народ. Противно на лакираните услужливо прогнози така сме я забатачили, че изгледите за подобрение през предстоящите дванадесет месеца са твърде проблематични. Вече е ясно, че с тази \"решителност\" нито престъпността ще бъде преборена, нито олигархията, нито корупцията, нито недомислията в правосъдната система, нито здравеопазването,  образованието и науката ще тръгнат напред. Да не говорим за доходите на преобладаващата част от населението. Тежко е да се изрече всичко това, но е факт. Затова в състояние на безперспективност хората вече си пожелават на първо място мир, което дешифрирано означава- \"... колкото и да сме зле, то поне да сме живи\". Той, народът, колкото и да е подвластен на настъпващата простащина, има чуден рефлекс за защита и оцеляване. Добре схваща хвърления динамит от Тръмп в близкоизточния котел с позицията за Ерусалим. Досеща се без много думи защо се дава ново оръжие на съседната на Русия - Украйна, усеща мириса на барут от посока на Пхенян и добре разбира смисъла на санкциите срещу Москва и рязко засилената антируска риторика, включително и преди президентските избори. Дори в някаква степен се учудва на бързите крачки на Македония към НАТО и с наша подкрепа, осъзнавайки наличието на геостратегия и все по-ясни линии на противопоставяне на глобалните играчи на територията на Балканите. С учудване възприема макар и плахите опити за създаване на европейски отбранителни сили и не престава да се пита-\"... сега кой, всъщност, ще ни защитава\". А това е така, защото нашенецът въпреки героичните опити на новите ни покровители да ни променят глобално, си остава домошар с провинциална нагласа и с основна мисъл - целостта на собствената кожа, тази на семейството и на роднините. \n    Та май не ставаме много за война. За трапеза, обаче, нямаме равни. И приказките ни стават големи, и глътките - също. Но и пожеланията за мир са водещи, тъй като българинът наред с всичко има и повишена сетивност и долавя витаещата в пространството безалтернативност. Дано да греша?!     \n", "date": "2017.12.29", "title": "Предновогодишно безалтернативно"}
{"url": "http://duma.bg/node/158042", "text": "МЕЖДУНАРОДЕН ДЕН НА БИОЛОГИЧНОТО РАЗНООБРАЗИЕ. Отбелязва се по решение на ООН от 1995 г. в деня на влизане в сила през 1993 г. на Международната конвенция за биологичното разнообразие. Тя е подписана на 14 юни 1992 г. в Рио де Жанейро. 1709 - РАЖДА СЕ ЕЛИСАВЕТА ПЕТРОВНА, ИМПЕРАТРИЦА НА РУСИЯ (УМИРА 1762 Г.). Тя е сред най-популярните руски монарси, тъй като отстранява кликата от чужденци, управлявала през предходните години, и отменя смъртното наказание. Обичала е светските развлечения и никога не е обличала една рокля два пъти. След смъртта на императрицата в нейния гардероб били намерени около 15 хиляди рокли. 1721 - РАЖДА СЕ ЖАНА ДЬО ПОМПАДУР, ФРЕНСКА МАРКИЗА, ФАВОРИТКА НА КРАЛ ЛУИ XV (УМИРА 1764 Г.). Красива, интелигентна и образована, мадам Дьо Помпадур показва влиянието си през 1755 г., когато се намесва в преговорите, довели до подписването на Версайския договор (1756), който намалява френско-австрийския антагонизъм. Договорът води до т.нар. Седемгодишна война, в резултат на която Франция губи Нова Франция в Канада. Според слуховете след френската загуба от прусаците в битката при Росбах мадам Дьо Помпадур утешава краля с прочутото \"След нас и потоп\". 1796 - РАЖДА СЕ ЙОХАН КРИСТИАН ПОГЕНДОРФ, НЕМСКИ ФИЗИК (УМИРА 1877 Г.). Работи главно в областта на електричеството и магнетизма. Усъвършенства електрическите батерии и електростатичния мотор. Разработва уреди, използвани в различни физически експерименти. 1800 - РАЖДА СЕ ЧАРЛЗ ГУДИЪР, АМЕРИКАНСКИ ИЗОБРЕТАТЕЛ (УМИРА 1860 Г.). Открива способа за вулканизация на каучука през 1839 г., който е патентован на 15 юни 1844 г. Въпреки че откритието е признато като заслуга на Гудиър, има доказателства, че мезоамериканците са използвали тази технология още през 1600 г. пр.н.е. 1809 - РАЖДА СЕ УИЛЯМ ГЛАДСТОН, АНГЛИЙСКИ ОБЩЕСТВЕНИК, ПОЛИТИК И ДЪРЖАВНИК (УМИРА 1898 Г.). Четири пъти министър-председател на Великобритания, лидер на Либералната партия. След Априлското въстание (1876) надига глас против жестокото му потушаване и издава брошурата \"Българските ужаси и Източният въпрос\", в която осъжда зверствата на Османската империя срещу българите. Защитава Търновската конституция и се противопоставя на нейната отмяна, защото смята българите за политически зрели и способни за демократично управление. През 1885 г. подкрепя напълно акта на Съединението и предупреждава правителствата на съседните държави да не се противопоставят на \"свободната волеизява\" на българския народ. 1891 - УМИРА ЛЕОПОЛД КРОНЕКЕР, НЕМСКИ МАТЕМАТИК (Р. 1823 Г.). Известно негово схващане е, че математическият анализ трябва да се основава на целите числа: \"Бог е създал целите числа, всичко останало е човешко дело.\" Използвайки теорията на групите, дава аналитично решение на уравненията от пета степен.   \n", "date": "2017.12.29", "title": "Датата"}
{"url": "http://duma.bg/node/158043", "text": "\n \"Сляпата вяра във властта е най-големият враг на истината\" \n                      \"След като правителството се ангажира с принципа за заглушаване на гласа на опозицията, той има само един път - все по-репресивни мерки, докато се превърне в източник на терор за всички свои граждани, създавайки една страна, в която всеки живее в постоянен страх \" \n                                                                             На 21 декември 2017 г. Общото Събрание на Организацията на Обединените нации гласува американския план за преместване на посолството на САЩ в Йерусалим - учудващо със 128 гласа срещу резолюцията. Немислимото се случи. Всички съюзници на НАТО, без изключение, не подкрепиха лидера на демократичния свят. Тридесет и пет държави се въздържаха, включително пет държави от ЕС. Може би най-обидният факт бе, че най-близките съседи и търговски партньори на Съединените щати - Канада и Мексико, не предоставиха очакваната подкрепа. Нещо повече, мексиканският посланик остро разкритикува резолюцията от подиума на ООН. \nБезусловно това бе откровен бунт срещу хегемонията на Съединените щати. Въпреки суровото предупреждение на Ники Хейли (американският посланик на САЩ в ООН), идваща от страната домакин на ООН, което звучеше повече като закана от Кръстника, отколкото като думи в добрата традиция на дипломатическия дискурс. Тя безцеремонно заяви: Вашингтон няма да забрави кои държави \"обидиха\" САЩ. Това предупреждение бе пренебрегнато от безпрецедентен брой страни - 128 гласували против плана на САЩ. \nНе по-малко учудващо бе поведението на Ники Хейли (родена Нимрата Ники Рандава), която изглежда не бе усвоила нито в Пенджаб в Индия, нито по-късно в Южна Каролина, където стана първата жена губернатор, азбуката на дипломацията. Най-добрата стратегия в подобни случаи, ако перифразираме известната максима, е: Нищо не затвърждава авторитета на властта толкова, колкото мълчанието. На всеки би трябвало да е ясно, че мълчанието на един себеуважаващ се хегемон би звучало като оглушителен гръм.  \nЕдин по-малко уважаващ се хегемон би си позволил да реагира дори като раздразнен тийнейджър. \nРеакцията на Ники Хейли беше симптоматична за сегашното състояние на влиянието и авторитета на САЩ в световен мащаб. Тази реакция демонстрира един уязвен хегемон все още живеещ в сянката на отмиращата имперска слава. Резултатът от гласуването бе логичен. Днес светът е променен. Старите правила и геополитически конфигурации вече не са адекватни и не могат да формират днешния глобален световен ред. Равновесието на силите в света е променено. Самоувереният триумфализъм на американския политически елит в началото на 90-те години, който смело обяви \"Края на историята\", възхищавайки се на конфортния вакуум на еднополюсния свят, е в миналото. Там е и също така триумфално провъзгласеният Нов американски век (New American Century) - 21 век, принадлежащ на Америка.  \nДнес тази неоконсервативна мантра иронично произведе точно обратните резултати. \nЕдва ли има нужда да дешифрираме символичното значение на широко обсъжданата фотография, която някои сериозни коментатори определиха като новата \"Ялта\" 2 на Близкия изток - фотография, публикувана месец преди съдбоносното гласуване в Ню Йорк. Само преди десетилетие подобна снимка би била напълно немислима. Тази фотография запечата едно ново равновесие на силите. Днес на мястото на САЩ (Рузвелт), на Великобритания (Чърчил) и на Съветския съюз (Сталин) се появиха Ердоган, Рохани и Путин, които обявиха края на мащабните военни действия в Сирия.  \nРегионалният пъзел на Близкия изток не прави изключение. Сaмо един пример - появата на БРИКC. Днес петте страни от БРИКC (Бразилия, Русия, Индия, Китай, Южна Африка) се превърнаха в икономически локомотив на 21 век. Техният БВП се равнява на 20% от световния брутен вътрешен продукт, те представляват 42.5% от световното население - 3.6 милиарда души. Известен факт е, че общият БВП на БРИКС е 37 трилиона долара - два пъти повече от този на САЩ. Само след две години той ще достигне внушителния размер от 50 трилиона щатски долара.   \nВъзможно ли е тези тенденции да бъдат пренебрегвани? \nЕто някои  мрачни прогнози от Голдман Сакс и Световната банка. \nПрез 2010 г. четири от петте най-големи икономики в света бяха част от Запада. През 2050 г. Съединените щати ще бъдат единствената западна сила между петте най-големи икономики в света. \nKолективният БВП на четирите водещи развиващи се страни (БРИКC - Бразилия, Русия, Индия и Китай) до 2032 г. ще се изравни с този на днешните водещи западни държави (САЩ, ЕС, Канада и т.н.). Въпреки че САЩ ще бъдат номер две през 2050 г., икономиката им ще бъде многократно по-малка от тази на Китай. \nСветовната банка прогнозира, че щатският долар ще загуби световното си господство до 2025 г., докато доларът, еврото и китайският ренминби (юан) ще станат съ-равни в една \"валутна\" парична система. \nСледователно, 21 век изглежда много по-скоро като китайски, отколкото като американския век. Много прогнози, включително и на МВФ, предвиждат Китай да стане най-голямата икономика в следващите 5 години. И не на последно място през 2050 г. китайският БВП ще бъде два пъти по-голям от този на САЩ - 80 трилиона щатски долара срещу 40 трилиона долара. \nБезспорно, най-тревожен е фактът, че през същата 2050 г. държавният дълг на САЩ ще достигне 400% от БВП - за информация на читателите, днес в България това съотношение е около 20%. \nТези тенденции не се ограничават единствено до икономическата сфера. Доминиращите днес архетипи и ценности (като любимите евроатлантически) също са обект на ревизия. Глобализацията, базираща се на прословутия \"Вашингтонски консенсус\" на Милтън Фридман, отдавна вече не е универсалната икономическа панацея. Тя, както и нейната културна матрица - изкривена версия на либерализма и мултикултурализма,  все по-често е отхвърляна от националните елити в основните страни от Централна и Източна Европа като Унгария, Полша, Австрия, Словакия и др. Националистическите и десните партии завземат политически терен там, където \"ереста\" на суверенитета, националните интереси и политиката на идентичност, основаващи се на традиционните културни корени, търсят реванш и стават неразделна част от обществения дискурс.  \nИ не на последно място, нека хвърлим поглед върху днешна Русия. Борис Елцин е мъртъв и сегашният \"окупатор\" на Кремъл (прероденият Антихрист, според западното русофобско медийно цунами) напук на всички природни закони и логика се противопоставя на естествения процес на застаряване. Освен това, противно на своя предшественик, отказва да бъде постоянно пиян. \nНе е изненадващо, че 17-те разузнавателни агенции (включително ЦРУ) не предвидиха  резултата от гласуването в ООН и по този начин не успяха да предупредят Държавния департамент и Белия дом. Вероятното обяснение е, че ca били заети  да докажат руската намеса в президентските избори в САЩ през ноември миналата година. Предполагам, че това е така. Все пак да не забравяме очевидния факт, че в наши дни \"упражнявания от Русия контрол над умовете\" (Russian mind control) наистина е съществен фактор не само в политическия, но и във всекидневния живот в САЩ. Според ABC News, през октомври 2017 г. 57-годишeн мъж от Калифорния намушка майка си 42 пъти, защото бе, цитирам: \"под руски контрол на ума\". Той каза: \"Гласовете ми бяха казали да убия майка си. Направих това, което ми казаха, аз убих собствената си майка\"...  \nСега, малко по-сериозно. Това което се случи на 21 декември 2017 г., бе дълбоко символично. САЩ все още са безспорен лидер на \"Демократичния свят\". Но има нюанс. Клубът на Г-7 (САЩ, Япония, Германия, Франция, Италия, Обединеното кралство, Канада) бе заменен с новия Г-7, съставен от Съединените щати и Израел и подкрепен предимно от Микронезия: Науру, Палау, Того, Микронезия, Маршалските острoви както и Гватемала и Хондурас. Проблемът не е, че това са острови с незначително население, някои от които с едва 10 000 души. Проблемът е в географията на този клуб.  \nНяма вече лозя, а оттам и лозови листа.  \nПредставителите на новия Г-7 вероятно са склонни да предложат палмово листо, но то едва ли  би могло да скрие очевидния факт. \nКралят е гол.  \n    \n     \n", "date": "2017.12.29", "title": "Скръбта на една империя"}
{"url": "http://duma.bg/node/158045", "text": "В навечерието на светлите празници в ръцете ви е последният за 2017 г. брой на сп. \"Ново време\". Изданието е юбилейно и е посветено на изключителни годишнини, белязали не само съвременността, но и останали значими до наши дни - 120 години сп. \"Ново време\", 100 години от Великата октомврийска социалистическа революция и 150 години от рождението на Георги Кирков.  \n    Дни преди отпечатването на списанието се състоя и премиерата на новата книга на Мерсия Макдермот, посветена на живота и делото на Димитър Благоев. В броя ще можете да прочетете специалното поздравление на Мерсия  Макдермот към сп. \"Ново време\" и неговите читатели.  \n    \"Нека настоящият брой събуди така липсващото в днешно време радостно чувство за това, че и днес, както и преди 120 години, и социалистите, и симпатизантите на левицата, а и всички мислещи хора имат до себе си списание \"Ново време\" - останало вярно на мисията си да бъде критичен преглед на \"умственния и общественния живот\" и у нас, и по света. При това - преглед, последователно от позициите на живия и вдъхновяващ марксистки възглед за материалния и за духовния живот на обществото, възглед, будещ импулса и волята за друго, за ново социалистическо битие и съзнание. \n    Дано съдържанието на броя даде необходимата представа за сложната, но винаги търсеща същностните отговори на времето съдба на списанието. Като червена нишка от началните текстове на основателя Димитър Благоев - Дядото, през думите на редактиралите списанието от 1951 година до наши дни, личи една обща решимост - публикациите да убеждават не само със силата на аргументите и фактите, но и със сплотяващата мелодия, заложена в тях. Началните акорди на тази мелодия ясно звънтят в поместените тук откъси от посветената на Благоев биографична творба на Мерсия Макдермот \"Ален мак самотен\". \n    Поглеждайки назад в летописа на списанието, си заслужава да припомним и такъв епизод. През 1983 година е свалена от публикация статията на Александър Лилов \"Маркс и марксизмът пред предизвикателствата на съвременността\" с \"аргумента\", че само първият секретар може да е идеологът на партията! Един от показателните примери за съдбовната слабост на авторитарния социализъм да се самовъзхвалява, вместо дълбоко критично да подлага на осмисляне и, когато се налага, на същинска преоценка развитието си във времето. \n    И още - съществен дял от настоящия брой е посветен на епохално събитие със столетна давност, с названието на което днес повечето коментатори изпитват силни затруднения. Затова нека \"помогнем\" - става дума за Великата октомврийска социалистическа революция. А че е била и остава именно такава, ярко свидетелство е и живата и задълбочена картина, описана от Джон Рийд в безсмъртната му книга \"Десет дни, които разтърсиха света\"! \nИ така - приятно празнично четене и с поглед към Новото време и брой първи на Новата 2018 година. \n    \n", "date": "2017.12.29", "title": "Юбилеен брой на сп. \"Ново време\""}
{"url": "http://duma.bg/node/158046", "text": "    На 10-ти ноември се каза: \"Край на марксическите догми\" и всички си помислиха, че новото, съвсем различно, настъпва. Думата \"догма\" навява нещо отрицателно, въпреки че религията се крепи именно на хилядолетни догми и тя не се свени да я използва. В случая се интересувам само от две догми - \"свободната\" икономика, освободена от социалистическите планове (петилетките, например) и свободните цени в свободната търговия.  \nОт Института за пазарна икономика веднага ще потвърдят, че това са неизменни елементи на пазарната икономика. Но практиката показва, че всички планират. Големите компании за десетилетия напред, по-малките за по-близко бъдеще и дори занаятчията си мисли, как следващата година ще си боядиса дюкянчето.  \nДържавите също планират: образованието, науката, здравеопазването, армията, транспорта, енергетиката, издигането на стени по границата, външната и вътрешната си политика и т.н. Европейският съюз не остава по-назад - той планира развитието на съюза, развитието на слаборазвитите зони, строгите икономии, постепенното премахване на социалните придобивки и т.н.  \n    Но съвсем наскоро видяхме у нас как се нарушават догмите. Оказа се, че поскъпването на водата било планирано отдавна за поне 5 години напред. А щом е планирано, не можело да се направи почти нищо. Не сме чували да се планира, да речем, поевтиняването на тока, въпреки че има такъв орган, който дава своето разрешение. Но в някои случаи догмата функционира безотказно - безобразното увеличение на цената на маслото у нас явно е бързо скроена спекулация. Огромна спекулация, която явно не идва от Европейския съюз, а си е чисто нашенска. Цените на маслото нараснаха главоломно, но от Института за пазарна икономика, ще ни обяснят, че държавата не може да се намесва. Свободни цени - ето я догмата. Това, че след две журналистически анкети съставът на българското масло въобще не е помръднал, показва колко силна е тя. Работата е там, че докато 250 грама от френското масло \"Президент\" струва у нас 8 лева и 39 стотинки (по смешните търговски правила не трябва да са в никакъв случай и 40 стотинки), във Франция струва 1.64 евро във веригата Карфур, 1.93 евро във веригата на \"Супер Ю\" и т.н. Това означава 3.30 лева за едното и почти 4 лева другото...Пък нека поразгледа и други цени на хубави френски масла, които са около 1.50 евро, но има и по две евро - най-скъпите. Тоест, двойно по-евтини, отколкото в България, но важното е да се спази догмата - никой да не се намесва в свободата на цените, нищо че са повече от спекулативни, нищо, че засягат цял народ.  \nА пък и наскоро ми обясниха как може човек сам да си направи масло. Утре сигурно ще си правя и мебели... А освен това хората са свободни да протестират, а политиците да отхвърлят всякаква отговорност в името на догмата. Всички са на сметка в пазарната икономика.  \n    \n", "date": "2017.12.29", "title": "За цената на маслото "}
{"url": "http://duma.bg/node/158047", "text": "\"Боже, колко мъка има по тоя свят, Боже\" (назаем от \"По жицата\" на Йордан Йовков). Но какво друго да възкликнеш, когато съдбата се оказва безмилостно жестока към едно такова крехко създание като българската еврокомисарка Мария Габриел, оставена на един гол гъши дроб и шампанско за Бъдни вечер. Тази своя драма тя сподели пред БиТиВи в навечерието на светлия празник. Излиза, че милата тя, и семейството й не могат да си позволят един фасул и ошав от сушени сливи, както е прието да се гощава с постно в светата вечер. Тази пестеливост очевидно й е останала от времето преди еврокомисарството, когато със семейството си е живяла в общежитие за социалнослаби със символичен наем. Винаги ще се намерят злонамерени, които да твърдят, че ставало дума за корупционен скандал. \nВъв въпросното интервю Марийчето чистосърдечно си призна, че \"този, който ме направи политик, е Бойко Борисов\", за което му изрази и пред телевизионната камера дълбока благодарност. \nНавремето имаше лаф, че на македонец, като му поотрасне момчето, го удря зад тила и му казва: \"Айде, върви управлявай България!\" С Бойко се получава нещо сходно: като фокусник измъква от ръкава си най-невероятни каки, удря ги, по-вероятно по задника, и ги праща да управляват Европа като еврокомисари. \nТа не беше ли така с Румяна Желева, предложена от ГЕРБ за български еврокомисар през 2012? Тогава Бойко възторжено обясняваше, че Румито била много уважавана университетска преподавателка в Германия, която си прави гаргара с немския и английския. Номинираната участва тогава в някакво телевизионно шоу у нас, където показа завиден талант в кълчотенето, като бонус към професорството, немския и английския. Но нали онези в Брюксел не отбират от пластика, взеха да я разпитват за някакви неясноти в декларацията й за липса на конфликт на интереси, нейни и на съпруга й. Желева, разбира се, гордо и дори обидено отказа да отговаря на такива провокации. После тази брюкселска пасмина започна да недоволства, че нещо не й се разбира английският. И накрая се хванаха за някаква незначителна непълнота в географските й познания, довела до откритието, че Грузия е в Близкия изток. Това, според брюкселските буквояди, не подхождало на кандидат за еврокомисар по въпросите на \"Международното сътрудничество, хуманитарната помощ и реакция при кризи\". \nСамо че в Брюксел тогава още не познаваха достатъчно Борисов и нямаше как да предвидят, че след като Румито беше отрязана за еврокомисар, ГЕРБ ще я предложи направо за председател на Европейската народна партия. За съжаление пак направиха сечено и Желева трябваше да се върне към семейния бизнес, с който временно беше скъсала. \nТака изгря звездата на Кристалина Георгиева, която по настояване пак на Бойко Борисов трябваше да  се раздели с уютното си място в Световната банка, за да поеме тежкия кръст на еврокомисар, тичащ по света да гаси пожари и да се бори със земетресения и урагани. Напразни останаха напъните на швейцарския журналист Ив Кугелман да търси под вола теле и да чопли за някакви връзки на Георгиева и фамилия с небезизвестната в не толкова далечното минало \"Мултигруп\". \nПо време на мандата на Кристалина се чуха приказки, че оправяла всякакви бакии по света, но нещо подминавала България. Тя си взе бележка и излезе с наистина гениално предложение за решаване на проблема с топенето на населението на България: подведомствените й вследствие всякакви войни и други бедствия бежанци можело да бъдат неизчерпаем източник за решаване на демографския ни проблем, както на въпросите за дефицитите на пазара на труда у нас. \nКато висока оценка за работата й в полза на България като еврокомисар, лично Бойко Борисов издигна през септември 2016 г. кандидатурата на Кристалина за генерален секретар на ООН. Така той натри носа на свои и на чужди, които бяха убедени, че Ирина Бокова има всички шансове да оглави най-престижната международна организация. Кристалина Георгиева оправда доверието, като се класира сред първите осем, т.е. при гласуването зае осмото място. \nПремиерът ни не обича много-много да си спомня за своето комунистическо минало, макар че от него му е останало поне изучаването на трудовете на Сталин. Та именно там, в Указ № 227 от 28 юли 1942 г. за отбраната на Сталинград е провъзгласен принципът \"Кадрите решават всичко\". И той, Бойко, кадрува ли, кадрува: видна географка, която мести Грузия в Близкия изток; видна банкерка с демографски интереси, която влива в българския генофонд арабска и афганистанска кръв; и накрая една неуспяваща да изплува от оскъдицата обитателка на общинско жилище за социалнослаби, принудена да яде на Бъдни вечер гъши дроб и да утолява жаждата си с шампанско...Вместо да го удари на живот с боб и ошав. \n    \n", "date": "2017.12.29", "title": "Бележит майстор на кадровия кадрил"}
{"url": "http://duma.bg/node/158048", "text": "Щом Доктора, проф. Р. Гайдарски, е на 80, тогава ние всички сме на 160! През античните времена лекуващите жреци са били затваряни в отделни места за живеене, за да не ги виждат евентуалните пациенти. Защото те са били възприемани като особени хора, надарени от Бога, родители или природа. Така се е засилвала магията, че те не са земни, обикновени хора, за да им се вярва като житейско упование. Те не могат да боледуват, не могат да изпитват страх, болести, отчаяния и чисто човешки слабости. Тайнството от лечението следва да бъде осъществено също по тайнствен, почти суеверен начин. А професор Радослав Гайдарски, вселенският  лекар, има такава спасителна мисия, а в същото време е толкова земен.  \nСпасители по света всякакви и много...От богове до лидери. Но има истински жизнени спасители, които познаваме, на които се уповаваме и които обичаме. Колкото и велик доктор да е, Радо визуално и елегантно се подиграва с предопределеността на физиологията, биологията и със собственото си кръщелно свидетелство. А нима не е суеверна мистика, че едно момче е осъмнало край Дунав тъкмо в дните на светите Христови празници - малко по-рано, според променящите се календарните канони, спасява хората, без да е Исус. Това е показателно за неговата мисия на тази наша земя. Професор Гайдарски, от чиито вълшебни ръце са се възстановявали и продължавали животи, е навлязъл в битието на много хора. Не само с оперативните си способности, но и с незабравима приятелска усмивка. В същото време в неговото поведение не видяхме капка суета, капка високомерие, капка комерсиална корист. Все ни заплашват някои знаменитости, че ще напуснат  страната ни, за да си отмъстят за неуважение и неудовлетвореност. Той, който би бил приет и би бил чест за всяка световна клиника и болница, нито един път не отправи такава заплаха. Той не лекува по селекция, а по човечност. Колкото значим със скалпела, толкова приятен в компания. Затова ние вдигаме чаши, защото е обичан преподавател, чудотворец на операционната маса, личност, непроменил убежденията си, познавач на вина - което е още една индикация за цивилизованост. Най-вече защото е истински професор във времена на всякакви имитации, на всякакви титли. Щастливи са съпруга, внучка и всички, които са около него. Защото този, които спасява живот, никога не остава без любов. Като го споменуваме, ние от подигравания Северозапад, се утешаваме по агресивен порив - та ние оттам сме не само колкото вас, а и малко повече! А на всичкото отгоре той е наш приятел. Огън да гори този, кой смята, че това е малка привилегия! Ние не се боим от тази езическа клетва! \n    \n", "date": "2017.12.29", "title": "Особен юбилей на особен лекар  "}
{"url": "http://duma.bg/node/158049", "text": "\n\"С въвеждането на месечно дистанционно отчитане ще намалеят кражбите\" - Инж. Георгиев, Федерацията на потребителите в България е готова с проект за промени в Закона за енергетиката. Какво предвиждат те в частта отношения между потребителите и топлофикационните дружества? \n- Фундаменталният проблем на българските потребители е не само бедността, но и че не са достатъчно защитени от националното законодателство, което съзнателно или несъзнателно не се синхронизира с изискванията на ЕК. Очеваден пример е Законът за енергетиката. Това дава възможност на топлофикационните дружества, и най-вече на \"Топлофикация София\", да действат избирателно, издевателствайки над потребителите на топлинна енергия въпреки разпорежданията на специална Директива на ЕС. Според тази директива европейският потребител не е задължен да ползва услуга, която не желае, или да заплаща за непредоставена услуга, каквито са и безбройните случаи със заплащане за сградна инсталация. Колкото и зловещо да звучи, заради сградната инсталация софиянци са задължени да плащат до гроб, дори при демонтирани радиатори. \nЗаради такива случаи се ангажирахме с актуализация на Закона за енергетика. След обстоен анализ нашите експерти подготвиха предложения за промяна на закона, предвиждащи живущите в жилищните сгради по свой избор, а не по усмотрение на топлофикационните дружества, да сключват договори с лицензирани фирми за разпределение на реално потребената в жилищната сграда топлинна енергия. Освен това, живеещите сами да избират формата на разпределение на енергията - чрез дялове, на база квадратура, кубикатура или друга форма, както и сами да избират периода на отчитане - месечно дистанционно или месечно с посещения, както и чрез сезонни изравнителни сметки. За яснота при отчитане на подадената към сградата топлинна енергия предлагаме след абонатната станция да се монтира втори топломер. \n- Какви са причините, които ви накараха да предложите монтирането на втори топломер, измерващ потреблението извън абонатните станции на входовете? \n- Неоспорим факт е, че сметките за парно отопление и битова гореща вода се надписват. Механизмите са различни, като се започне от невярно залагане на денградусите, които са включени във формулата, по която сега се изчисляват разходите за топлинна енергия, и се стигне до начисляване на максимална мощност, ако потребителите по обективни причини не са осигури достъп до топломерите. Злоупотребява се и с горещата вода, която трябва да се доставя до потребителите с температура не по-малко от 55 градуса. Нормално е 1 куб.м вода с такава температура да се подгрява с около 60-70 киловатчаса, но на практика се начисляват от 150 до 200 киловатчаса. Другият случай на надписване на сметките е чрез измерване на топлинната енергия само с един топломер, който се слага в началото на абонатната станция, вместо да се измерва и на входа в сградата, т.е. топлофикационното дружество измерва енергия, която доставя единствено на себе си. Затова, с цел яснота при отчитане на реално подадената в сградата топлинна енергия, предлагаме след абонатните станции да се монтира втори топломер. От една страна, това ще доведе до прост начин на разпределение на енергията за отопление както на помещенията, така и на битовата гореща вода, а от друга страна, ще даде възможност за постоянен контрол от живущите в сградите. Необходимо е да се въведат навсякъде и водомери за битово-гореща вода с цел предотвратяване на кражби от абонати, които нямат водомери и плащат на брой лица в домакинствата. В същото време си извеждат тръби (байпаси) от общите тръби за направа на подово отопление. \n- Не смятате ли, че най-добре за потребителите е отчитането на потреблението на топлофикационната услуга да става месечно и дистанционно? \n- Убеден съм, че това е най-достоверният начин за индивидуално отчитане на потребената топлинна енергия. По този начин всеки потребител ще може да сравнява написаните във фактурите количества енергия и отчитанията на уредите в своето жилище. С въвеждането на месечно дистанционно отчитане ще намалеят кражбите на топлинна енергия, както и разходите за сградна инсталация. Препоръчваме на потребителите да се откажат от изравнителните сезонни сметки, където има възможност за огромни манипулации. \n- С предлаганите от вас промени няма ли да отпадне нуждата от фирмите за дялово разпределение? \n- Би могло топлофикационните дружества да въведат както отчитането, така и разпределението на разходваната топлинна енергия по примера на електроразпределителните дружества. Но имайки предвид практиката на \"Топлофикация София\", това може да се окаже много вредно за потребителите. На хората трябва да е ясно, че вината за надписаните сметки не е във фирмите за дялово разпределение, защото те само разпределят енергията, която им се подава от топлофикационното дружество. Затова препоръчваме живущите да сключват задължителни договори с избрани от тях фирми за дялово разпределение, които разполагат с лицензирани софтуерни програми, както и със стандартизирани и калибрирани средства за измерване на топлинната енергия. По този начин битовите клиенти на топлофикационните дружества ще заплащат само количества енергия, която е измерена по безспорен начин с надеждни уреди. Такова решение ще доведе до намаление на разходите за сградна инсталация. \n- Много се говори за кражбите на парно, ток и вода, но поне досега по отношение на санкциите КЕВР вдига рамене. Кой плаща сега за кражбите и откъде са най-големите кражби? \n- Кражбите и в трите сектора са колосални. Не разполагаме с точни данни за размера на кражбите на парно и вода, но за електрическа енергия загубите са в милиони. Като пример мога да посоча размера на кражбите на територията, където оперира електроразпределително дружество ЧЕЗ. За изминалата година те са от порядъка на 70 мил. лв. Вероятно в същия размер са и кражбите на териториите на ЕВН и \"Енерго Про\". И всичко това е за сметка на добросъвестните потребители. Веднага искам да подчертая, че големият дял на кражбите и в трите сектора се дължат не толкова на клетите цигани, а на бизнеса - производствени предприятия, хотелиери, ресторантьори и какви ли не още. Подготвяме и други промени на законодателството с цел сурови санкции за крадците, защото загубите са в милиони, а сегашните санкции са обидно малки. \n- По време на предишния отоплителен сезон заради голямата авария в най-студеното време доста хора бяха без парно и топла вода в София. А и през настоящия сезон авариите продължават. Даде ли \"Топлофикация София\" достатъчно гаранции, че това няма да се случи? \n- Не само през миналия отоплителен сезон, но и през настоящия \"Топлофикация София\" доказва, че е властелин на мъката на над един милион потребители на топлинна енергия. За съжаление взаимоотношенията между дружеството и неговите абонати все повече се влошават, основно по вина на \"Топлофикация София\", поради уникалната безотговорност и безхаберие. Доказателство за това са и последните две аварии, хвърлили в потрес хиляди софиянци. Да, случват се аварии, но да се твърди, че това е нещо обичайно, е нечувана арогантност. Отговорността трябва да се поеме от Столичния общински съвет, защото дружеството е общинска собственост. Въпросът е докога ще бездействат общинските съветници и кметицата при положение, че стана практика авариите да се повтарят в началото на всеки отоплителен сезон. Каквито и гаранции да даде \"Топлофикация София\", че няма да има повече аварии през настоящата зима, софиянци вече не вярват. Затова в столицата има тенденция за намаляване броя на абонатите на топлофикационното дружество. В другите градове с парно отопление, като Пловдив и Разград, тенденцията е обратна, защото там потребителите са убедени, че не са лъгани. От съществено  значение е докога потребителите на топлинна енергия в столицата ще се примиряват с гаврата с техните права. \n- Как да търсят правата си абонатите на \"Топлофикация София\", ако се съмняват, че сметките им са завишени? \n- От Федерацията на потребителите в България многократно сме доказали, че сме активни участници в процеса на защита на българските потребители, а не пасивни слушатели на бръщолевенията на представителите на топлофикационното дружество, както и на комисарите от т.нар. независим държавен регулатор КЕВР. Срещаме се с много потърпевши, които са убедени, че сметките им са завишени. Нашите ангажименти се свеждат до това да анализираме получената от тях информация и което е най-важното - да им осигурим достъп до правосъдие. Правим това всекидневно. \nХората ни вярват и знаят, че с наша помощ се печелят много от заведените срещу тях дела. \nИнформирам потребителите, че давността на дълговете към дружеството е три години. В тази връзка искам да отбележа лицемерието на представителите на \"Топлофикация София\", които са наясно с този срок, но въпреки това примамват потребителите със споразумения за разсрочено плащане за отдавна отминал период. Нашият съвет е потребителите да не се доверяват и да сключват споразумения само след консултации с нас. Пак във връзка с давностния срок се надявахме, че в приетите наскоро промени в ГПК ще залегнат и нашите предложения за 10-годишна абсолютна давност, което щеше да бъде спасителен пояс за стотици хиляди българи, подложени на тормоз от колекторски фирми. За съжаление това не се случи. \n- Логично е предложенията ви за промени в Закона за енергетика да са в полза на потребителите. Очаквате ли подкрепа от КЕВР и депутатите? Ще се \"зарадват\" ли на вашите предложения топлофикационните дружества? \n- Въобще не се интересуваме как ще се възприемат предложенията ни от топлофикационните дружества. От съществено значение за нас е как се възприемат от потребителите. Очакваме подкрепа от експертите в Министерството на енергетиката и от всички парламентарни групи. Планирали сме консултации с тях след празниците. Що се отнася до КЕВР, всичко е ясно. Мижитурките на властта от този т.нар. независим държавен орган отдавна са доказали, че се отнасят към българските потребители като към аборигени. Затова, минат-не минат три месеца, точат брадвата с нови цени на газ, парно, ток или вода. \nПреди дни, в условия на пълна секретност, в закрито заседание, се увеличи цената на питейната вода в 14 областни центъра. След някой друг ден ще се увеличи цената и в останалите области. И накрая ще ни сервират и такса \"Солидарност\" от 10 ст. на всеки фактуриран кубик питейна вода, която в някои райони не може да се използва дори и за поливни нужди. Ако не вярвате, попитайте жителите на Хасково, където предлаганата за пиене и готвене вода бъка с всички радиоактивни елементи от Менделеевата таблица и където живущите продължават и в момента да се снабдяват с питейна вода от водоноски, както по време на чума през Средновековието. Затова питам: докога ще търпим да не ни зачитат за пълноправни европейски граждани? Кога най-после ще придобием смелост и по примера на други европейски народи ще потърсим отговорност от виновните властимащи и ще защитим своите права?   \n", "date": "2017.12.29", "title": "Сметките за парно и гореща вода се надписват "}
{"url": "http://duma.bg/node/158051", "text": "Публикуваната наскоро в социалните мрежи снимка на пътници, вперили погледи в хартиени книги и вестници в московското метро, разбуни духовете. Страстта към четенето в руската столица до такава степен разтърси най-вече чужденците, че предизвика масова епидемия по споделянето на кадъра, надхвърлила 23 хиляди \"вирусни\" шервания за отрицателно време. Не закъсняха и разнопосочните коментари, вариращи от супер възторжените \"Все пак цивилизацията съществува!\", през нарочно шеговитите \"Така е, като няма интернет!\", до реалистично скептичните \"Книгите са изключение, всички предпочитат смартфони!\" и крайно предубедените \"Всичко e постановка!\" \nНадали авторката на фотографията Оксана Корольова е предполагала, че ще отключи подобна реакция, слагайки я на стената в своя фейсбук профил. Все пак това е само снимка на няколко души, които просто четат! Напоследък всички като че ли обръщаме внимание на нещо, само ако е супер скандално. Механично скролващите ни из интернет погледи отделят от информационния водопад предимно необичайни изображения и текстове. Снимките и думите трябва да са отвъд общоприетите стандарти, за да раздвижат блатото на съзнанието, да докоснат разакордираните струни на душата, да подтикнат към дълбок размисъл... \nСтранно ли е, че всичко това стори обикновена снимка на четящи хора в градския транспорт? Или по-скоро е закономерно, имайки предвид, че книгите напоследък се смятат за антикварна ценност, която някои не могат да си позволят, а други не виждат смисъл да го правят. \nВече над 15 години хиляди ентусиасти се включват в популярната януарска инициатива \"Ден без панталони\" за пътуване в метрото в големи европейски столици по... бельо. Целта на проявата е да накара околните да се усмихнат. Обаче началото на възвишението на нашата цивилизация може да бъде дадено, когато хората и в градския транспорт започнат да следват мотото \"Нито ден без книга\". Защото четенето трябва да осигурява комфорт на тревожните и да тревожи комфорта. Не само заради снимка, видяна във фейсбук.   \n", "date": "2017.12.29", "title": " (Дис)комфортът на книгите"}
{"url": "http://duma.bg/node/158052", "text": "И 2017-а изобилстваше от политически скандали, а по всичко изглежда, че тази \"традиция\", съпътстваща всекидневието ни, ще продължи и догодина. След близо десетилетно управление на ГЕРБ обществото ни се оказа дотолкова изстискано и чувствително към всеки управленски гаф, че нетърпимостта избиваше веднага, основно по социални мрежи и форуми. За Борисов и хората му това се оказва естествената среда, в която трикът на приспособяване в доста случаи минаваше през завъртане на 180 градуса според силата на общественото недоволство.  \nСмениха се три правителства, минахме през извънредни парламентарни избори, приключи 43-то Народно събрание и започна работа 44-то. След 5-годишна излагация с недоразумението Плевнелиев най-сетне страната ни се сдоби с президент, който се оказа костелив орех за доста хора от властта, свикнали на безалтернативна лежерност и обичайна наглост при налагането на политиката си. Сред най-емблематичните спорове бе този за избора на нов изтребител, който бе решен с отмяна на процедурата, вероятно по заръка на Борисов. Запомни се като свидетелство на почтеност и ветото, наложено от Радев за лекарствата за онкоболните. Е, този път хората на Борисов отстъпиха от традиционния си инат да пробутат на всяка цена античовешките си идеи. Ако не беше Бащицата, пак щяха да уморят БАН от студ и глад.  \nПрез годината пак лъснаха немалко случаи на корупция, основна заслуга за чието осветляване имаше опозицията в лицето на БСП. Най-скандалният от тях бе наречен \"суджукгейт\", заради който основният \"герой\" в него - депутатът Живко Мартинов, бе принуден да се оттегли от парламента, а ГЕРБ панически побърза да се разграничи от него. Последва нов удар срещу шуробаджанащината в управляващата партия - този път в Хасково, където лъсна местната феодална схема, изплетена от депутата Делян Добрев. Който случай пък повдигна завесата за подобни \"октоподи\" в други общини.     \nНовата мантра сега е свързана с европредседателството на България. Покрай нея Борисов взе да се изживява като месия и в международен план. Оправи страната си и тръгна да оправя съседните държави. На това му се вика \"на гол тумбак чифте пищови\", защото не може да си последна дупка на кавала в Европа по всички показатели, освен по затягане на фискалните колани - експеримент на неолибералите на чужд гръб, и да се тупаш в гърдите с външнополитически успехи. Особено, когато конците на \"успехите\" ти ги дърпат отвъд океана... Пореден връх на \"ой-ла-рипи\" ала Винету беше онзиден - ако го сменели от властта, нямало да има кой \"да движи Балканите\". Прав е, вероятно друг не би ги \"движил\" в посока към пропастта. За доказателство цели региони в България бавно умират от некадърното Му престъпно управление, което не може да им гарантира елементарни неща като сигурност, здравеопазване, образование, поминък. А \"Америка за България\" се възцари над всичко като истинска паралелна държава. И така дружно чакаме да ни отмине \"ретроградният Меркурий\". \nА за да не се наруши традицията, в края на годината окна и Доган, да не го забравяме. Сложи се на Борисов - кой не се сеща защо и как, пък Цветанов и патреотът Симеонов го разхвалиха за \"висините на мъдростта\". Обаче ДПС по никой начин и никога не може да са капо, та след туй напомниха, че си остават във вота на недоверие. Ей тъй си живеем - кой когато и накъдето му изгодно, натам ни обръща. А ние - хиляди, маса, народ, сме изпаднали в самоубийствена апатия. Чакаме да падне тавана вместо да се вземем в ръце и да ги изметем. \nХайде, до година, до амина.      \n    \n", "date": "2017.12.29", "title": "Една година, която я няма"}
{"url": "http://duma.bg/node/158093", "text": "Нова годино, нова годино, добре си дошла! \nНова годино, нова годино, с узрели жита. \nЗа много години, за много години си пожелай. \nМного години, здрави и мирни, за теб роден край.  \nНаздравици валят, светъл мирен път, \nцялата земя си пожелава.  \nЗдраве и живот, изобилен плод, \nслънчево небе чакаме от теб. \nНова годино!  \n    \n", "date": "2017.12.29", "title": "Нова годино!"}
{"url": "http://duma.bg/node/158053", "text": "Ако Ангела Меркел отново стане канцлер, почти половината гласоподаватели биха искали тя да се откаже от мандата си по-рано. Това сочат резултати от анкета, която показва, че подкрепата за най-влиятелния лидер в Европа намалява, съобщава Ройтерс. \nПроучването YouGov, поръчано от DPA в Германия и публикувано от Die Welt, показва, че 47% от анкетираните искат Меркел да се оттегли преди 2021 г., когато приключва четвъртият й мандат. 36% искат тя да изкара всички четири години, 8% по-малко в сравнение с 44% преди три месеца. \nВъншният министър Зигмар Габриел, бивш лидер на социалдемократите, възприе по-твърд тон пред най-продавания всекидневник \"Билд\". \"Ако канцлерът продължава да отхвърля всички предложения за реформа в ЕС, няма да има коалиция с ГСДП\", каза той в статията. \nСегашният лидер на ГСДП, Мартин Шулц, подкрепи по-всеобхватна реформа в еврозоната, която призовава към Съединени Европейски щати до 2025 г. \nМного коментатори предполагат, че Алтернатива за Германия ще спечели повече, ако бъдат проведени нови избори и поради неуспеха на Меркел да създаде правителство. \nКонсерваторите на Меркел и ГСДП заявиха, че ще започнат проучвателни коалиционни преговори на 7 януари.   \n", "date": "2017.12.29", "title": "Германците все по-малко подкрепят Меркел"}
{"url": "http://duma.bg/node/158054", "text": "Държавният секретар на САЩ Рекс Тилърсън констатира, че днес Вашингтон има лоши отношения с Москва. \nВ коментар на страниците на в. \"Ню Йорк таймс\", който може да се разглежда като програма за следващата година, държавният секретар очерта основните проблеми пред американската външна политика. На първо място сред тях той постави кризата около Северна Корея и ядрено-ракетните амбиции на Пхенян. След това Тилърсън се спира върху битката на САЩ с тероризма, \"Ислямска държава\" и приемането на нова стратегия за Южна Азия, насочена към Афганистан. \n\"Що се отнася до Русия, нямаме илюзии по отношение на режима, с който си имаме работа. САЩ сега са в лоши отношения с активизираща се Русия, която нахлу в съседни на нея страни като Грузия и Украйна през последното десетилетие и подкопа суверенитета на западните държави, като се намеси в нашите избори и в тези в други държави. Назначаването на Кърт Волкър, бивш посланик в НАТО, като специален представител за Украйна, отразява нашия ангажимент за възстановяване на суверенитета и териториалната цялост на страната. При липсата на мирно разрешаване на ситуацията в Украйна, което трябва да започне с присъединяването на Русия към споразуменията от Минск, не може да се работи с Русия по обичайните начини. \nДокато сме нащрек против руската агресия, ние признаваме необходимостта да работим с Русия там, където взаимните интереси се пресичат. Никъде това не е толкова очевидно, колкото в Сирия. Сега, когато президентът Владимир Путин се ангажира с политическия процес в Женева, подкрепен от ООН, за осигуряване на ново бъдеще за Сирия, очакваме Русия да продължи в тази посока. Убедени сме, че осъществяването на тези разговори ще доведе до създаването на Сирия, освободена от Башар Асад и неговото семейство.\" \nПо отношение на Иран Тилърсън подчерта стъпките на САЩ за \"изправяне очи в очи с всички ирански заплахи\". Част от тази стратегия предполага възстановяването на съюзи с нашите партньори в Близкия изток, а през ноември помогнахме за възстановяване на дипломатическите отношения между Ирак и Саудитска Арабия.“     \n", "date": "2017.12.29", "title": " САЩ: Без илюзии по отношение на \"режима\" в Русия"}
{"url": "http://duma.bg/node/158055", "text": "Деца във военни зони все по-често използвани като оръжия във война - набиране на бойци, принуждаване да действат като атентатори самоубийци, както и като човешки щит. Това алармира Детският фонд на Обединените нации (УНИЦЕФ), цитиран от \"Гардиън\". В обобщителен доклад 2017 г. се отбелязва като безмилостна за хванатите в конфликт деца и се подчертава, че воюващите страни безочливо са нарушавали международното хуманитарно право и редовно деца са попадали под атака. \nИзнасилване, принудителни бракове, отвличания и заробване са се превърнали в стандартни тактики в конфликтите в Ирак, Сирия, Йемен, Нигерия, Южен Судан и Мианмар. \nНякои от децата, отвличани от екстремистки групи, са малтретирани отново и от силите за сигурност след освобождаването им. Други непряко са засегнати при боеве, чрез недохранване и болести, тъй като достъпът до храна, вода и медицинска помощ е ограничен или блокиран. Около 27 милиона деца в конфликтни зони не посещават училище. \nУНИЦЕФ призовава всички страни в конфликти да спазват международното хуманитарно законодателство и незабавно да прекратят насилието срещу деца.     \n", "date": "2017.12.29", "title": "УНИЦЕФ: Децата са използвани като оръжия във военни конфликти"}
{"url": "http://duma.bg/node/158056", "text": "В сряда в Санкт Петербург \"беше извършен терористичен акт\", това заяви руският президент Владимир Путин пред военни в Кремъл по повод взрив в хранилището за багаж на супермаркет. \nРуските медии обръщат внимание, че президентът говори за терористичен атентат преди следствието да е обявило тази версия за водеща. Коментарът му бе направен пред руски военни, участвали в операцията в Сирия. \n\"Знаете, че положението щеше да е много по-лошо, ако бяхме оставили руските граждани, сражавали се за ислямистите, да се върнат тук\", добави той. \nДържавният глава съобщи, че е наредил на шефа на Федералната служба за сигурност при залавяне на престъпниците да се спазва законът, \"но при заплаха за живота и здравето на наши служители, наши офицери, да се действа решително, да не се вземат никакви пленници, бандитите да се ликвидират на място\", отбелязва ТАСС. \nВзривът в супермаркет \"Перекрьосток\" в северната част на втория по големина руски град избухна в 18,45 на 27 декември. Засега се съобщава, че самоделното устройство с 200 грама тротилов еквивалент е съдържало метални предмети за повече поразяваща сила. То е било оставено в една от клетките за съхраняване на багаж и само по щастлива случайност в този момент в магазина и сградата е имало едва около 50 души. \nРанените от експлозията са 13, от които 9 са в болница и един от тях е в тежко състояние с шрапнелна рана в корема. \nСледствието определи случилото се като опит за убийство, макар че по повод взрива веднага бе създаден оперативен щаб, обединяващ контраразузнаването, МВР, Росгвардия и Министерството на извънредните ситуации. \nВ четвъртък сутринта петербургското издание \"Фонтанка\" публикува запис от охранителна камера, на който твърди, че се вижда предполагаемият атентатор в зелено яке с качулка. Няма официално потвърждение той да е заподозрян. \nТова е втори взрив в Санкт Петербург тази година, след като през април експлозия в метрото уби 15 и рани десетки. За тази експлозия отговорността беше поета от терористична група, свързана с \"Ал Кайда\". Терористите определиха взрива като послание към страните, ангажирани в борбата среку мюсюлмани, завоалирано обвинение срещу руската военна намеса в гражданската война в Сирия. \nПо-рано през декември Службата за национална сигурност съобщи, че са арестувани членове на \"Ислямска държава\", които се подготвяли да взривят една от забележителностите в Санкт Петербург Казанската катедрала. Този атентат беше предотвратен благодарение на информация, подадена на Москва от ЦРУ. \nМеждувременно в Москва заловиха бившия собственик на фабриката за сладкарски изделия \"Меншевик\", който предния ден уби охранител и рани трима души. До стрелбата се стигна по време на разгорещен спор на бившия собственик Иля Аверянов с новия собственик на фабриката. Прокуратурата в Москва съобщи, че стрелбата започнала, когато на територията на предприятието пристигнали съдебни екипи. Аверянов твърди, че фабриката му е била отнета незаконно от прокурори, действащи заедно с престъпна банда.     \n", "date": "2017.12.29", "title": "Путин: Взривът в Петербург е терористичен акт "}
{"url": "http://duma.bg/node/158057", "text": "Япония и Южна Корея в нов спор за миналото \nЮжнокорейският президент Мун Дже-ин отхвърли като неработещо сключено през 2015 г. споразумение във връзка със сексуалното робство по време на наложената от Япония окупация преди и по време на Втората световна война. Според сделката от 2015 г. Япония се извини на оцелелите жертви и ги компенсира с фонд от 8,8 милиона долара. Но Мун Дже-ин намекна, че е готов да предоговори споразумението. Той на няколко пъти подчерта, че споразумението не се подкрепя от южнокорейския народ. \n68 цивилни жертви в Йемен само за ден Бойни самолети на Саудитска Арабия са извършили две нападения в един ден, избивайки 68 цивилни в Йемен. Това обяви координаторът на ООН за осигуряване на хуманитарна помощ в страната Джейми Макголдрик. Въздушните нападения са били извършени във вторник, като са били ударени популярен пазар и ферма. \n Екстремен студ скова Северна Америка \nРекордни снеговалежи и вълна полярен студ сковаха Северна Америка. Студената температурна вълна е особено екстремна в Канада, където северната част на Онтарио очаква температури до -50 градуса по Целзий. Според метеоролозите там обаче, извънредно явление са не екстремно ниските температури, а по-скоро площта, на която те се разпростират и продължителността на изключително студеното време. \nБез безплатни найлонови торбички и в Гърция \nОт 1 януари 2018 година в Гърция се забранява безплатното раздаване на найлонови торбички в магазините. Южната ни съседка също се включва във войната срещу найлоновите торбички, която цели да се ограничи замърсяването на околната среда. Гърците дори посочват за пример България, където цената на найлоновата торбичка е 10 стотинки. \n \n   \n", "date": "2017.12.29", "title": "Кратки новини"}
{"url": "http://duma.bg/node/158058", "text": "ДАЕШ (\"Ислямска държава\") пое отговорност за самоубийствена атака в офиса на новинарската агенция \"Гласът на Афганистан\" и в шиитски културен център в афганистанската столица Кабул. \nТова съобщава Ройтерс, позовавайки се на новинарската агенция на терористичната групировка \"Амак\". \nВ съобщението се отбелязва, че нападението е извършено от атентатор самоубиец, а след това са последвали три бомбени експлозии в същия район. Агенцията не разкрива информация, която може да докаже, че \"Ислямска държава\" стои зад атентата, при който загинаха десетки хора. \nГоворител на вътрешното министерство заяви, че най-малко 40 души са убити, а други 30 са ранени. „Целта на нападението е бил културният център „Табаян“. Там се е провеждала церемония по отбелязване на 38-та годишнина от съветската инвазия в Афганистан, когато избухнала бомбата“, каза пред АФП Насрат Рахими, говорител на афганистанското вътрешно министерство. \nКултурният център се намира в близост до информационната агенция „Гласът на Афганистан“, която първоначално беше спомената като цел на атентата.   \n", "date": "2017.12.29", "title": " ИД пое отговорност за атентат в Кабул"}
{"url": "http://duma.bg/node/158059", "text": "Сирийският президент Башар Асад е терорист и е невъзможно продължаването на мирните преговори за Сирия, докато той е начело на държавата, заяви турският президент Реджеп Тайип Ердоган - изказване, което вероятно ще породи ново напрежение в региона. \nНа пресконференция в столицата на Тунис Ердоган подчерта: „Асад определено е терорист, който провежда политика на държавен тероризъм. Не е възможно да се продължава с Асад. Как можем да прегърнем бъдещето със сирийски президент, след като той е убил почти един милион от неговите граждани?\",каза Ердоган. \n\"Би ли искал народът на Сирия да вижда такава личност като лидер? Защото казвам абсолютно ясно и открито, че Асад всъщност е терорист, замесен в държавен тероризъм\", добави Ердоган. \nТурският президент заяви, че мирът няма да дойде в Сирия с Асад като неин президент. \nТой също така говори за неотдавнашното решение на администрацията на САЩ да признае Йерусалим като столица на Израел и да премести своето посолство от Тел Авив в спорния град. \n\"За нас Източен Кудс (Йерусалим) е столицата. Ние подкрепяме това и ислямският свят също го подкрепя\", каза турският президент. \nМеждувременно в Турция продължава чистката на предполагаеми агенти на Фетхулах Гюлен, който Анкара обвинява за неуспешния опит за преврат от миналата година. От разпространена в сряда информация става ясно, че само за един ден, в сряда, са арестувани нови над 50 души, а 27 са били осъдени. Сред осъдените са адвокати, бивш шеф на полицията, а също и координатор на клетките на организацията. Всички те са били лишени от свобода в срок между 1 и 12 години.    \n", "date": "2017.12.29", "title": "Ердоган: Башар Асад е терорист"}
{"url": "http://duma.bg/node/158060", "text": "Депутатът в парламента на Косово и по-малкият брат на премиера Рамуш Харадинай - Даут, заплаши да активизира бойците от АОК (Армията за освобождение на Косово). Причина за тази заплаха са очакваните арести по обвинения на Международния трибунал за военни престъпления в Косово и Метохия. По-рано президентът Хашим Тачи определи създаването на Специалния съд като историческа несправедливост спрямо Прищина и ветераните от АОК. \nКосовският портал \"Инсайдър\" отбелязва, че специалният съд води разследвания за над 500 убийства на етнически сърби след 2000 г., а също и за редица поръчкови политически убийства в Косово. Трибуналът трябва да започне работа догодина, поради това наскоро Тачи се опита да внесе промени в закона за неговата работа. Според вицепрезидента на асоциацията на ветераните от АОК Насим Харадинай, \"идеалният вариант би бил, ако този съд въобще не съществуваше\". \"Но тъй като това вече е невъзможно и през 2018 г. съдиите трябва да започнат работа, всички тези, които са направили грешка и са гласували в подкрепа на съда, имат последен шанс за внасяне на изменения в закона\", каза той. Инициативата беше подкрепена от бившите полеви командири на АОК Тачи, Рамуш Харадинай и Весели. Но предложението предизвика остра негативна реакция от страна на САЩ, ЕС и Великобритания. И промените в закона не минаха през парламента. \nМедиите в Прищина съобщиха, че първите обвинения за военни престъпления може би ще бъдат срещу брата на премиера Даут и чичото на президента Тачи Азем Суля, които по-рано са отговаряли пред различни съдилища за дейността си в редиците на АОК, но в момента са на свобода. Сред вероятните обвиняеми има много представители на днешното ръководство на самопровъзгласилата се република, пише РИА \"Новости\". Държавният глава на Косово Тачи, премиерът Харадинай, председателят на парламентарната \"Инициатива за Косово\" Фатмир Линай, както и много други членове на победилата в парламентарните избори през юни коалиция са ветерани от АОК и се смятат в Сърбия за военнопрестъпници. \nПрез 1999 г. въоръжените сблъсъци между албанските сепаратисти от АОК и армията и полицията на Сърбия доведе до бомбардировките на Югославия от силите на НАТО. През март 2004 г. погромите на косовските албанци унищожиха многобройните паметници на сръбската история и култура и се стигна до масовото преселване на сърбите от региона. \nНа 17 февруари 2008 година албанските структури в Косово провъзгласиха независимост от Сърбия. Редица държави, сред които Сърбия, Русия, Китай, Израел, Испания, Гърция и Иран, и до днес не признават самопровъзгласилата се република.   \n", "date": "2017.12.29", "title": " Ветерани от АОК заплашват с бунт "}
{"url": "http://duma.bg/node/158061", "text": "2017 г. беше изключително добра за милиардерите в света. Те са увеличили богатството си с почти 1 трилиона долара, съобщава агенция \"Блумбърг\", която е съставила рейтинг на 500-те най-състоятелни хора в света. \nСъвкупното състояние на най-богатите хора в света достига  5,3 трлн. долара, което е с 20% повече от сумата на 27 декември, 2016 г., равняваща се тогава на  4,4 трл. долара. \nНай-богатият човек е шефът на Амазон, Джеф Безос, който е увеличил своето състояние с 34,2 млрд. долара, или 1,5 пъти, до 99,6 млрд. долара. Веднага след него е основателят на Майкрософт Бил Гейтс, със състояние от 91,3 млрд. долара. Трети е инвеститорът Уорън Бъфет с 85 млрд. долара. \nВ първата петица влизат и собственикът на магазините \"Зара\" Амансио Ортега, чието състояние към момента е 75,5 млрд. долара, и създателят на фейсбук Марк Зукърбърг, със състояние в размер на 72,6 милиарда долара, постигнато с годишен ръст от 45%, равняващи се на 22,6 млрд. долара.   \n", "date": "2017.12.29", "title": "Милиардерите в света забогатяха с 1 трилион долара през годината"}
{"url": "http://duma.bg/node/158062", "text": "До края на 2018 г. вероятно ще бъде готова отсечката от магистрала \"Струма\" от Кресна до Сандански, съобщиха от Агенцията \"Пътна инфраструктура\" (АПИ). Готови са 90% от водостоците и 70 на сто от подпорните стени. В участъка между Кресна и Сандански има 2 пътни възела - \"Струмяни\" и \"Сандански\", 25 големи съоръжения - мостове над реките Струма, Злинска, Градешка, Потока, Речичка, Санданска Бистрица, Лешничка, надлез над жп линията София - Кулата, 9 селскостопански подлези и надлези и 4 площадки за отдих, на които ще има и тоалетни. \nСпоред АПИ отсечката ще бъде готова с половин година по-рано от срока по договор с изпълнителя - Консорциум \"Струма Лот 3.3\", в който участват \"ГБС инфраструктурно строителство\" АД, \"Пътстрой 92\" АД, \"Главболгарстрой\" АД и \"Геострой\" АД. Строителният надзор се осъществява от \"Пътинвестинженеринг\" АД. Отсечката от Кресна до Сандански е част от проекта за магистрала \"Струма\" - лот 3.1, лот 3.3 и тунел \"Железница\". Той се съфинансира от Кохезионния фонд на Европейския съюз и националния бюджет чрез Оперативна програма \"Транспорт и транспортна инфраструктура\" 2014-2020 г. \nЗа първи път в проект за строителството на автомагистрален участък е предвидено и изграждането на \"Интелигентни транспортни системи\". Те включват станции за броене и управление на трафика, видео наблюдение, за измерване на теглото на превозните средства и за метеорологично наблюдение.     \n", "date": "2017.12.29", "title": " \"Струма\"от Кресна до Сандански щяла да е готова до края на 2018 г."}
{"url": "http://duma.bg/node/158063", "text": "Атанас Темелков е новият председател на Държавна агенция \"Електронно управление\". Това реши правителството на вчерашното си заседание. Той ще заеме поста на досегашния ръководител на агенцията Росен Желязков. През този месец Желязков, който е доверен кадър на премиера Бойко Борисов, бе определен за председател на Комисията за регулиране на съобщенията. Той ще заеме длъжността на 15 януари 2018 г., когато изтича вторият мандат на поста на досегашния председател на комисията Веселин Божков.       \nНовият шеф на агенцията \"Електронно управление\" Темелков ще встъпи в длъжност също от 15 януари. Досега Темелков е бил главен секретар в ДА \"Електронно управление\". Преди това е заемал длъжността заместник изпълнителен директор на Изпълнителна агенция \"Електронно съобщителни мрежи и информационни системи\". \n    \n", "date": "2017.12.29", "title": " Атанас Темелков ще оглави агенция \"Електронно управление\""}
{"url": "http://duma.bg/node/158064", "text": "Новите годишни данъчни декларации за облагане на доходите на физическите лица и за корпоративни данъци за 2017 г. вече са публикувани на сайта на НАП. От приходната агенция напомнят, че срокът за подаването на декларациите за облагане на доходите изтича на 30 април 2018. Най-лесно и бързо формулярите могат да се подадат по електронен път без електронен подпис. За целта е необходим персонален идентификационен код - ПИК, който се издава безплатно в офис на НАП. \nАко подадат декларациите си по електронен път до 31 януари 2018 г., физическите лица могат да ползват и 5% отстъпка върху данъка за довнасяне по годишната данъчна декларация, но не повече от 500 лв. Допълнително условие е и да нямат подлежащи на принудително изпълнение публични задължения към момента на подаване на декларацията, както и да внесат целия размер на данъка за довнасяне в срок до 31 януари 2018 г. \nФормулярите за облагане с корпоративни данъци за 2017 г. също са качени на интернет страницата на агенцията. Срокът за фирмените декларации е 31 март 2018 г.     \n", "date": "2017.12.29", "title": " Новите данъчни декларации са качени в сайта на НАП"}
{"url": "http://duma.bg/node/158065", "text": "Международни анализатори прогнозирт по-нисък ръст на българската икономика през следващата година от заложения в бюджета. През 2018 г. се очакван ръст на БВП на България от 3,5%. Това прогнозира световният лидер в застраховането на търговски кредити Euler Hermеs, цитиран от investor.bg. Същевременно правителството заложи в бюджета за 2018 г. ръст на БВП от 3,9 на сто. \nСпоред международните анализатори за 2017 г. страната ни ще постигне ръст от 3,7% на БВП. Един от ключовите фактори са фиксираните инвестиции, свързани с реализацията на проекти с финансиране от Европейския съюз (ЕС), които се увеличават с 3,5%. \nПродължава да се засилва и вътрешното търсене, като прогнозният ръст на разходите за публично потребление за 2017 г. е 3,5%, а за индивидуално - 5%. През 2018 г. се очаква тази тенденция да се запази с ръст съответно от 2,4% и 4,8%. \n\"За разлика от 2016 г., когато експортът също беше много важен фактор за развитието, през 2017 г. основният двигател е вътрешното търсене. Очакваме този дисбаланс, макар и в по-лека степен, да се запази и през 2018 г.\", обяснява Манфред Щамер, анализатор на Euler Hermes. Според прогнозата след няколко последователни години на ръст през 2017 г. нетният износ ще отбележи спад с 1,3%, а през 2018 г. - с 0,5%. \nКомпанията предвижда и 2,1% средногодишна инфлация за 2017 г. и 2,5% за предстоящата година. Основна причина за това продължава да бъде ръстът на цените на петрола на международните пазари. \nЗасега анализаторите от компанията оставят рейтинга на България без промяна на B2, който индикира умерен риск. Основна причина за това е външният дълг, който продължава да е висок. \nВ контекста на стабилна икономическа среда продължава и тенденцията за намаляване на фалитите у нас през последните години. През 2018 г. се очаква броят на несъстоятелностите в България да се свие с 5% спрямо около 400 обявени такива за 2017 г. Очаква се средният срок за междуфирмени разплащания в България да се запази на 59 дни за 2017 г.     \n", "date": "2017.12.29", "title": "През 2018 г Прогнозират по-нисък ръст на БВП от заложения в бюджета "}
{"url": "http://duma.bg/node/158066", "text": "Цигарите ще са с нови цени и с нов бандерол. Някои марки вече поскъпнаха. Причината за скока са промените на акциза на тютюневите изделия. Най-масовите цигари, които струват по 5 лева, ще стигнат 5,20 лв. Това обаче важи за по-ниския клас. \nСкъпите цигари е възможно да поевтинеят, тъй като и акцизът им става по-нисък. Единствено производителите и вносителите обаче ще трябва да решат дали да смъкнат цената. \nТютюнът за наргиле от 2018 г. ще бъде обложен с акциз - 152 лв. на килограм. От митниците припомнят, че акцизни стоки стават още тютюните за наргиле, електронните цигари и камъните \"шиша\" за наргилета. \nОт 2018 г. и алкохолът, и цигарите ще са с нов бандерол. \"Стоките, които са облепени със стар акцизен бандерол, ще могат да се разпространяват в търговската мрежа до изчерпване на количеството, но не по-късно от края на 2018 г.\", обясни говорителят на Агенция \"Митници\" Тамара Влайкова пред бТВ.   \n", "date": "2017.12.29", "title": " Нови цени и бандерол за цигарите от догодина"}
{"url": "http://duma.bg/node/158067", "text": "С 2,75% ще поскъпне природният газ от 1 януари. Това реши вчера на закрито заседание Комисията за енергийно и водно регулиране (КЕВР). Цената ще бъде 352,65 лв. за 1000 куб. м, или 33,39 лв. за мегаватчас без акциз и ДДС. Увеличението на цената на природния газ с 2,75% няма да доведе до повишаване на цените на топлинната енергия до края на отоплителния сезон. Няма да има промяна и в цената на електрическата енергия за битовите потребители и небитовите потребители на регулирания пазар, смятат от КЕВР. \nПо време на откритото заседание, провело се на 21 декември, от \"Булгаргаз\" възразиха, че КЕВР неправилно изчислява калоричността на суровината, доставяна от \"Газпром\". От газовата компания изчислиха, че заради тази грешка ще губят по 4 млн. лева месечно, а загубите ще се трупат и в следващите периоди. \nЗа окончателното си решение си КЕВР отчита условията по действащия договор между \"Булгаргаз\" и \"Газпром Експорт\", като взема предвид движението на цената на петрола и на алтернативните на природния газ горива на световните пазари за последните 9 месеца, калоричността на природния газ, както и промените в курса на щатския долар спрямо лева.  \nВ утвърдената от КЕВР цена на природния газ от 352,65 лв. на 1000 куб. м. са включени компонента за услугата \"обществена доставка\" в размер на 4,76 лв. на 1000 куб. м, както и компонента \"задължение към обществото\"  от 1,35 лв. на 1000 куб. м, която покрива разходите на \"Булгаргаз\" за съхранение на природен газ в хранилището в Чирен. В тази цена не са включени цени за достъп и пренос през газопреносната мрежа, клиентите ще ги  заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\".   \n", "date": "2017.12.29", "title": " Газът поскъпва от 1 януари с 2,75%"}
{"url": "http://duma.bg/node/158068", "text": "С 5,1% са се увеличили през ноември на годишна база депозитите на домакинствата. През ноември депозитите на домакинствата и НТООД (Нетърговски организации, обслужващи домакинствата) са в размер на 46,732 млрд. лева, или 47,6% от БВП. Това показват данните на БНБ. \nКато цяло в края на ноември депозитите на неправителствения сектор в българската банкова система са в размер на 70,946 млрд. лева, или 72,3% от прогнозния БВП, като годишното им увеличение е с 5,3%. \nДепозитите на нефинансовите предприятия са в размер на 21,631 млрд. лева (22% от БВП), нараствайки на годишна база с 12,2%. В същото време депозитите на финансовите предприятия намаляват с 28,3% на годишна база и достигат 2,583 млрд. лева, или 2,6% от БВП. \nВ същото време кредитите за неправителствения сектор в края на ноември са в размер на 53,252 млрд. лева, или 54,3% от БВП, като нарастват спрямо ноември 2016 г. с 4,2%. \nСпоред данните на БНБ кредитите за нефинансови предприятия се повишават към края на ноември с 1,3% на годишна база и достигнат 31,409 млрд. лева, или 32% от БВП. \nКредитите за домакинства и НТООД са в размер на 19,787 млрд. лева (20,2% от БВП), като спрямо ноември 2016 година те се увеличават с 6,4%. В края на отчетния месец жилищните кредити са за 9,410 млрд. лева и нарастват на годишна база с 6,8%, докато потребителските кредити възлизат на 7,834 млрд. лева и са с 6,7 на сто над нивата през ноември 2016 г. \nВ края на миналия месец кредитите, предоставени на финансови предприятия, са в размер на 2,056 млрд. лева, или 2,1% от БВП, нараствайки на годишна база с цели 37,1%. \n    \n", "date": "2017.12.29", "title": "С 5,1% са нараснали депозитите на домакинствата"}
{"url": "http://duma.bg/node/158069", "text": "През ноември 2017 г. пътуванията на българи в чужбина са нараснали с 11,8 на сто спрямо година по-рано, сочат данните на Националния статистически институт (НСИ). Общо през месеца зад граница са били 417,6 хил. българи, като е регистрирано увеличение при пътуванията по всички наблюдавани цели, като със служебна цел ръстът е с 16,3 на сто, с други цели - с 10,4 на сто, а за почивка и екскурзия - с 9,8 на сто. \nПрез ноември у нас са били 556,1 хиляди чужденци, или с 6,1 на сто повече в сравнение със същия месец през 2016 г. И при тях има ръст на посещенията при всички цели - в командировка са били 11,5 на сто повече чужденци, на почивка и екскурзия са били с 9,8 на сто повече, а при други цели ръстът е 1,3 на сто. Транзитните преминавания през страната са 28,2 на сто от всички посещения на чужденци в България. \nНай-често в чужбина - 46,2 на сто от българите, са пътували на гости, обучение, посещение на културни и спортни мероприятия. Следват пътуванията със служебна цел - 27,8 на сто, и пътуванията с цел почивка и екскурзия - 26 на сто. \nНай-предпочитаната дестинация за българите е Турция - 109,1 хиляди посещения, Гърция - 74,6 хил., Румъния - 41,3 хил., Сърбия - 31,9 хил., Германия - 21,2 хил., Република Македония - 21,1 хил., Италия - 15,3 хил., Австрия - 14 хил., Обединеното кралство - 13,6 хил., и Испания - 10,4 хиляди. \nОт общия брой чужденци, посетили България през ноември 2017 г., делът на гражданите от Европейския съюз е 56 на сто, или с 5 на сто повече в сравнение със същия месец на предходната година. Увеличават се и посещенията на граждани от групата \"Други европейски страни\" - с 8,3 на сто, като най-голям е ръстът на посещенията на граждани от Сърбия - с 14,3 на сто. През ноември 2017 г. преобладава делът на посещенията с други цели - 45,5 на сто, следвани от посещенията с цел почивка и екскурзия - 32,8 на сто, и със служебна цел - 21,7 на сто. \nНай-много румънци са посетили България през ноември - 128,4 хиляди, следвани от гърци - 96,9 хил., турци - 89,5 хил., македонци - 41,8 хил., сърби - 40,9 хил. Туристите от Германия са 17 хил., от Украйна - 14,6 хил., британците са били 10 хиляди, италианците - 8,7 хил., а от Франция - 6,9 хиляди. \n Над 260 000 туристи от 32 държави са посетили \"Двореца\" в Балчик Над 261 000 туристи от 32 държави са посетили \"Двореца\" в Балчик през отиващата си година, е съобщил директорът на държавния културен институт Жени Михайлова. Най-многобройни сред туристите са румънците, следвани от българите и руснаците. В бившата лятна резиденция на румънската кралица Мария през това лято изненадващо много са пребивавали и туристи от Полша, Германия и Франция. Културният център отбелязва 10 на сто ръст на приходите спрямо миналата година, като постъпленията достигат 1 800 000 лева, посочи директорът на института. През 2017-а \"Дворецът\" е бил открита сцена на шест международни фестивала, на многобройни концерти, майсторски класове, изложби, тематични конференции, премиери на книги и други културни събития. През новата година туристите ще могат да видят холограма на кралица Мария в цял ръст. Триизмерната фигура посреща посетителите в читалнята на \"Двореца\" с \"Добре дошли в моя кралски дворец\". Холограмата е направена по стари фотографии, а гласът е синхронизиран по тембъра на владетелката, запазен в архивен запис, поясниха от културния институт.   \n", "date": "2017.12.29", "title": " Близо 12% ръст на пътуванията на българи в чужбина "}
{"url": "http://duma.bg/node/158084", "text": "Чавдар Стоименов бе преизбран за председател на Международната фондация \"Георги Димитров\". Това стана на общо събрание на структурата. Участниците в него изразиха готовност да работят отговорно за популяризирането на живота и делото на героя от Лайпциг. Особено внимание беше отделено на дейността сред младите хора за привличането на по-широки кръгове в дейността на фондацията. По време на форума бяха разгледани широк спектър от въпроси, свързани с международната й дейност. Бяха утвърдени мерки и решения за бъдещата дейност на организацията.    \nЗа заместници на Стоименов бяха избрани вицепрезидентът (2002-2012) Ангел Марин, Георги Бойков Димитров, доц. Минчо Найденов, Веселина Груева, Йорданка Кринчева, главен секретар Марин Цветков, а за председател на контролната комисия Севдалина Демиревска. \n    \n", "date": "2017.12.29", "title": " Преизбраха Чавдар Стоименов за председател на фондация \"Георги Димитров\""}
{"url": "http://duma.bg/node/158085", "text": "За шест месеца са похарчени 9,036 млн. лв. за заплати и командировки на депутатите. Това показва справка на 44-то Народно събрание за периода от 19 април до 31 октомври 2017 г. \nОбщата сума на изплатените възнаграждения за този период е 8,112 млн. лв. В нея влизат и удръжките за осигуровки и данък върху доходите. Спестените пари от заплати заради неизвинени отсъствия на депутати са едва 20 932 лева. \nЗа командировки в страната са платени 673 128 лева, в т.ч. 396 607 лева за пътни разходи при пътуване със собствен автомобил. Сумарният пробег на километрите на служебните коли на Народното събрание за същия период е 702 413 километра. Разходите за командировки в чужбина за шест месеца са 251 519 лева. Зад граница по работа са пътували 81 народни представители. \nБившият председател на парламента Димитър Главчев е ходил в Македония, Република Корея, Румъния, Словакия, Сърбия и Украйна. След него най-много са пътували Кристиан Вигенин от БСП и Джевдет Чакъров от ДПС. Социалистът, който председателства парламентарната комисия по европейски въпроси, е пътувал до Австрия, Беларус, Дания, Естония, Малта и Мароко, а депутатът от ДПС до Андора, Великобритания, Испания, Кот д'Ивоар, Република Корея и ЮАР. \n    \n", "date": "2017.12.29", "title": "9 млн. лв. са похарчени за заплати и командировки на депутатите"}
{"url": "http://duma.bg/node/158086", "text": "БСП настоява за промени в Кодекса за социално осигуряване в помощ на родителите на жертвите от военни мисии. Те ще бъдат внесени през януари 2018 г. Идеята е майките и бащите на загиналите във военни мисии български войници да получават едно социално допълнение, каквото получават и семействата на загиналите при изпълнение на наборната служба. \nЗаявката за законодателната инициатива направи лидерът на БСП Корнелия Нинова след среща с роднините на загиналите българи от военните мисии в Ирак. На срещата присъстваха  зам.-председателят на ПГ \"БСП за България\" Жельо Бойчев и депутатите Георги Свиленски и Весела Лечева. Нинова припомни, че на 27 декември се навършиха 14 години от смъртта на българските военни при атентата в Кербала. Припомняме, че след атаката тогава загиват петима български военнослужещи, а 27 са ранени. При различни обстоятелства в Ирак загиват още 8 български военни. \nСред родителите на загиналите в Ирак бяха майката на Антон Петров Иванка, майката на Николай Саръев Надежда и майката на Преслав Стоянов Иванка. Те изразиха желание  правата им да бъдат изравнени с тези на майките и бащите на загиналите в казармата. Опечалените майки допълниха, че става въпрос за дребни суми, и обърнаха внимание, че децата им вече ги няма, а те самите са в пенсионна възраст. \n \"Срещнахме се с родители, съпруги, деца на нашите войници. Имат нашата почит. Тези хора не искат нищо, освен уважение и признание. Чувстват, че децата им са забравени. Срещнахме се с тях, за да им засвидетелстваме уважение и да ги уверим, че обществото няма да ги забрави\", заяви Нинова. \nТя обяви, че по време на срещата е поела още  ангажимент към близките на загиналите да бъде преиздадена  книгата \"Обречени на дълга\", в която се описват биографията на нашите военни и героизмът им. Лидерът на БСП съобщи, че роднините им са изразили желание да бъде направена паметна плоча на загиналите в Ирак, която искат да бъде в столицата. \"Да е на хубаво, централно място. Когато други военни заминават на мисии, да минават оттам, да поставят цветя за колегите и тогава да тръгват\", посочи Нинова. Тя подчерта, че БСП ще направи документален филм за загиналите български военнослужещи, и обеща да разговаря за това с говорителя на ПГ \"БСП за България\" Елена Йончева. \nНинова обясни, че през годините молбите на роднините на загиналите не са били чути. \"Дадоха ми сериозен набор от молби, жалби. Писали са до всички инстанции, но досега нищо не е направено\", поясни тя.     \n", "date": "2017.12.29", "title": "БСП настоява за промени в КСО в помощ на родителите на загиналите във военни мисии "}
{"url": "http://duma.bg/node/158088", "text": "Върховната административна прокуратура внесе в съда протест срещу решението на КЕВР за увеличение на цената на водата в Бургас, Ямбол и Враца - градовете, където се предвижда сметките за вода да бъдат най-завишени. В Бургас предвиденото увеличение е 6,8%, в Ямбол - почти 18%, а във Враца 11%. Според държавното обвинение решението е прието в нарушение на Закона за водите, тъй като не е съгласувано с ВиК асоциациите по места, в които влизат държавата и общините. Според закона това е задължително, казва ВАП. Установени са и съществени нарушения на административно-производствените правила, тъй като КЕВР се произнася по бизнес планове, чиито окончателни редакции не са съгласувани от съответните асоциации по ВиК. От КЕВР са пренебрегнати повелителни правни норми с цел да се осигури вземането на решения за удовлетворяване на исканията на посочените ВиК оператори, заявиха от прокуратурата. \nКомисията на енергийно и водно регулиране даде зелена светлина за увеличаването на цената на водата в цялата страна, като на места повишаването е драстично. След намесата на омбудсмана Мая Манолова увеличението бе преизчислено, но отново запази високи стойности в някои населени места.   \n", "date": "2017.12.29", "title": " Прокуратурата протестира поскъпването на водата в три града"}
{"url": "http://duma.bg/node/158089", "text": "Поклонението пред тленните останки на Костадин Чакъров ще е състои днес от 13 ч. в църквата \"Свети Седмочисленици\" в столицата, съобщиха от Съюза на комунистите. Членът на Политическото бюро на съюза и негов председател до 2013 г. почина в нощта срещу 26 декември. Чакъров е последният политически съветник на Тодор Живков, а преди 1981 г. и на Людмила Живкова. Роден е през 1947 г. в Пловдив. Висшето си образование получава в Юридическия факултет на Софийския университет. Работи последователно като първи секретар на ДКМС в Пловдив, съветник в Държавния съвет на Народна Република България, заместник-завеждащ икономическия отдел на ЦК на БКП. \n  \n    \n", "date": "2017.12.29", "title": "Поклонението пред Костадин Чакъров е днес"}
