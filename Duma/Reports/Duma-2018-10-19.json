{"url": "http://www.duma.bg/node/177449", "text": "Отпада данъчно облекчение за основно жилище и пълен размер на данъка за всички жилища на данъчно задълженото лице, когато повече от едно жилище е декларирано като основно, приеха вчера депутатите. Това стана с поправки в Закона за корпоративното подоходно облагане, чрез които се изменя Законът за местните данъци и такси и редица други данъчни закони, гласувани на първо четене. \nДосега за основно жилище се ползваше облекчение 50% от данъка. „Всеки, който е декларирал повече от едно основно жилище, просто е заобикалял закона”, обясни председателят на бюджетната комисия Менда Стоянова. С промяната се дава и възможност на общините да си потърсят парите от тези, които досега са се опитвали да бягат от закона. Основно жилище е това, където живее семейството, не може да имаш три или пет основни жилища, досега това се случваше, отбеляза Стоянова. \nНародните представители приеха и измененията, променящи формулата за определяне на налозите върху леките и тежкотоварните автомобили с маса до 3,5 тона. Новите текстове предвиждат, освен имуществен, в определянето на размера на данъка да се включи и нов компонент - екологичен. Както и досега, имущественият компонент ще отчита мощността и годината на производство на автомобила, а екологичният - екологичната му категория. Така за колите, които замърсяват повече, данъкът ще бъде по-висок. Размерът на увеличението обаче не може да бъде изчислен с точност, защото конкретният размер на данъчната ставка ще се определя от съответния общински съвет, но то нямало да надхвърля 30%. Новите данъчни правила ще засегнат значителна част от собствениците на автомобили. Според данните регистрираните у нас превозни средства са над 3,6 милиона. От тях на възраст до 5 години са едва около 168 000, а колите над 20-годишна възраст са 1,5 милиона. След като бъдат окончателно приети в зала и на второ четене, новите правила трябва да влязат в сила от 1 януари догодина. \nПо отношение на данъчните облекчения за деца и за деца с увреждания се предлага ползването и от двамата родители, когато доходите им не позволяват да се прилагат от единия родител. Посочените промени ще важат още за тази година. \nЗа самоосигуряващите се лица се предлага подаването на годишната данъчна декларация, както и на всички други справки, да става само по електронен път. Промените ще се прилагат за годишната данъчна декларация и съответно за справките, за които задължението за подаване възниква след 31 декември 2019 г. \nПовишава се стойността на необлагаемите награди от 30 на 100 лв. от игри, състезания и конкурси, които не са предоставени от работодател или възложител. Те ще се облагат с окончателен данък вместо с данък върху годишната данъчна основа. \nС поправки в Закон за акцизите и данъчните складове се залага заплащане на пълното задължение за акциз при надвишаване на годишното допустимо производство от 200 000 хектолитра бира от лице с удостоверение за независима малка пивоварна.      \n \t\n", "date": "2018.10.19", "title": " Отпадат данъчните облекчения за основно жилище  "}
{"url": "http://www.duma.bg/node/177450", "text": "Според руските власти е възможно строителството и на газопровод \"Северен поток 3\". По думите на зам.-министъра на енергетиката Анатолий Яновский новият проект може да бъде реализиран в случай на ръст на търсенето на газ в Европа, предаде руската агенция ТАСС. По думите му строежът на новия газопровод може да бъде икономически оправдано. \"Това не е въпрос на политика, а на икономика, трябва да се отчитат и допълнителните разходи за строителство, за експлоатация - всичко това се пресмята. Така че, ако има допълнително търсене в Европа, защо не?\", отбеляза Яновский. По думите му потреблението на руски газ в Европа няма да намалее, но темповете на ръста зависят от твърде много фактори. \"Ако процесите на увеличаване на дела на произведената от възобновяеми източници енергия и електрификацията на транспорта продължават, на Европа ще са й необходими допълнителни мощности за производство на електричество от газ. Аз вече не говоря за газификация\", обясни Яновский. \n\"Северен поток 2\" се предвижда да влезе в експлоатация през четвъртото тримесечие на 2019 г.      \n \t\n", "date": "2018.10.19", "title": "Русия обмисля и \"Северен поток 3\""}
{"url": "http://www.duma.bg/node/177447", "text": "От 1 април 2019 г. дизелът трябва да съдържа поне 1% биодобавка от отпадъци. Тя трябва да е произведена от слама, водорасли, джибри, животински тор, утайка от отпадъци и др. Това реши вчера парламентът с окончателно приети промени в Закона за енергията от възобновяеми източници. Въвежда се задължение към лицата, които пускат на пазара течни горива от нефтен произход за транспорта, да предлагат на пазара за дизелови двигатели горива със съдържание на биодизел от минимум 6% обемни, като минимум 1% обемен да е от ново поколение. Това задължение е въведено и за крайните разпространители на тежки горива от нефтени продукти. Глобата, която се предвижда при неспазване на изискванията, е до 50 000 лв., или до 100 000 лева имуществена санкция, за разпространителите. За крайните разпространители глобите, които се предвиждат, са намалени двойно. \nВъвежда се и изискване за откриване и проследяване на суровините за производство на биогорива от ново поколение и произведените от тях биогорива по цялата верига на стойността. Целта е да се предотврати умишленото им модифициране или превръщане в отпадъци, така че да попаднат в обхвата на суровините за производство на биогорива от ново поколение Разписано е изискването за минимум 8% биоетанол или етери в бензина от 1 март догодина да стане 9 на сто. Промяната се въвежда, за да може България да изпълни националната си цел до 2020 г. за потребление на биогорива от ново поколение, която е 0,05% от задължителния дял на енергия от възобновяеми източници в транспорта. \nС промените се изменя и Законът за енергетиката, като ВЕИ-тата, които са в експлоатация след 1 януари 2019 г., няма да са задължени да продават тока си на борсата. Те ще могат да сключват дългосрочни договори, решиха депутатите. Това се прави, защото банките не възприемат търгуването на борсата като надеждна гаранция.     \n \t\n", "date": "2018.10.19", "title": " От април дизелът трябва да съдържа поне 1% биодобавка "}
{"url": "http://www.duma.bg/node/177446", "text": "Sega Europe ще преструктурира своята дивизия за тестове и ще я премести от Лондон в София, съобщи компанията за разработка на електронни игри. Този ход ще отнеме две години, като Sega Development Services Sofia ще заработи напълно през юни 2020 година. От световноизвестната компания разясняват, че \"Брекзит\" не е фактор при вземането на това решение. Новото поделение се създава заради увеличеното производство и разширяване на Sega Europe. Фирменият екип на Великобритания работи с множество западни студиа за електронни игри, включително Creative Assembly, Sports Interactive, Relic, Amplitude и Hardlight, както и Sega Networks, Team Sonic и други външни партньори. \n\"България е европейски лидер в областта на ИТ разработката. Там се намират регионални офиси на някои от най-известните технологични екипи в света, включително IBM и Hewlett Packard. Страната има история в технологичните постижения и иновациите\", казва Гари Дейл, президент и главен изпълнителен директор на Sega Европа пред изданието Games Industry. \"Това е перфектното място. Очакваме сътрудничество с настоящия ни екип в Лондон, започвайки тази вълнуваща операция в София\", посочва още Гари Дейл. \nSega Holdings е международна компания, разработвала и произвеждала видеоигри и оборудване за тях от 1983 г. до 2001 година. След преструктуриране тя прекъсва производството на домашни игрални конзоли, променяйки фокуса си към разработка на игри за конзоли на други производители. \n    \n \t\n", "date": "2018.10.19", "title": " Гейминг гигантът SEGA стъпва в България"}
{"url": "http://www.duma.bg/node/177451", "text": "Конкуренцията в сектора на бездимните цигари се засилва. Лидерът по продажби на конвенционални папироси у нас \"Бритиш Американ Тобако\", държащ 40% от пазара, след като купи марките на \"Булгартабак\", обяви вчера официално, че пуска в продажба от началото на следващия месец свое устройство за бездимни цигари. То ще се нарича glo. С него се присъединяваме към глобалната трансформация на тютюневата индустрия, коментира Мила Маречкова, управител и директор маркетинг на БАТ-България. Компанията е регистрирала три бездимни продукта с марката \"Дънхил\". За разлика от други европейски страни, в които бездимните изделия на БАТ се предлагат с бранда им \"Кент\", който е от средния ценови сегмент, в България изборът е с вкус на \"високата\" им марка \"Дънхил\". \nУстройството glo ще се конкурира с IQOS, което се предлага от друг тютюнев гигант - Филип Морис, стъпил първи на пазара на бездимни изделия у нас. Според информация от регистъра в Министерството на икономиката третият световен концерн, който произвежда бездимни изделия -  \"Джапан Тобако Интернешънъл\", засега не проявява интерес да предложи на пазара своя продукт Ploom. До момента изделието се предлага само в четири държави -  Япония, Швейцария, Канада и САЩ. \nСпоред неофициални данни пазарът на бездимни изделия в България все още е сравнително малък - около 1.5%-2%, но тенденцията е той бързо да нараства, твърди Мила Маречкова. Както е известно, от началото на този месец в сила влезе и по-висок акциз за тях. \n    \n \t\n", "date": "2018.10.19", "title": "Конкуренцията при бездимните цигари се засилва"}
{"url": "http://www.duma.bg/node/177453", "text": "По данни на Министерството на икономиката през 2017 г. 5% от брутния вътрешен продукт на страната е принадлежал на автосектора. Това се равнява на 2,7 млрд. лева оборот годишно, съобщи зам.-министърът на икономиката Лъчезар Борисов по време на международна автомобилна конференция \"Automotive Forum Sofia 2018\" в София, която започна вчера в София. \nВ момента има над 170 компании за авточасти, в които са наети близо 50 хил. души. За сравнение през 2010 г. тази заетост е била 9 хил. души, а пък процентът от БВП е бил малко под 1. По думите на изпълнителния директор на Българския автомобилен клъстер арх. Любомир Станиславов очакванията за следващите години са процентът, който секторът взима в БВП, да нарасне до 8-10% и това да създаде нови работни места, които до 4-5 години да наброяват 100 хил. позиции.     \"Разработват се 2 нови проекта на стойност 100 млн. лв., които ще създадат над 3 хил. работни места\", каза зам.-министър Борисов. Арх. Станиславов пък обяви за 12 нови проекта на стойност е 1,5 млрд. лв. \nИкономическият заместник-министър заяви, че за периода от 2005 г. досега по Закона за насърчаване на инвестициите са издадени 31 сертификата в автомобилната промишленост. Като 26 от тях са за клас А, 3 за клас Б и 2 за приоритетен инвестиционен проект. \"Общият размер на инвестициите по проектите е над 1 млрд. лв., а генерираната заетост е 14 209 нови работни места\", поясни Борисов. \nЧаст от бъдещето на сектора принадлежи и на софтуерните приложения, които ще помагат на шофьора при различни дейности от ежедневието. \"Приложения през смартофона ще позволят на шофьора да си пусне радиото и навигацията, а ако е близо до търговски обект, то ще може приложението да му каже какви намаления има в магазините\", казаха шефове на фирми, участващи в конференцията. Според тях идеята тепърва възниква и ще е необходимо време, за да се развие. Друга новост, който ще видим в бъдеще, е заменянето на страничните огледала с камери, които да помагат при трудна видимост и паркиране.     \n \t\n", "date": "2018.10.19", "title": " Правим авточасти за 2,7 млрд. лв. годишно  "}
{"url": "http://www.duma.bg/node/177445", "text": "Нарастващият конкурентен натиск във и извън Европа може да доведе до допълнителни преструктурирания и фалити в авиационния сектор. Това са прогнозирали от германското правителство, цитирано от Ройтерс. Правителството не коментира дали ще предложи и на други авиокомпании помощ като 150-те милиарда евро мостово кредитиране, което осигури за Air Berlin, втория по-големина германски авиопревозвач, който миналата година изпадна в затруднение. Нарасналият натиск, свързан с конкуренцията, може да доведе до още преструктурирания на компании и фалити, посочват от правителството. \nПоследната фалирала компания в сектора в Европа е нискотарифният авиопревозвач Primera Air, който предлагаше евтини полети между Европа и САЩ. По-рано този месец компанията обяви, че спира всичките си полети и започва процедура по фалит. \nПреди около година британската авиокомпания Monarch Airlines започна процедура по неплатежоспособност, тъй като стана жертва на все по-голямата конкуренция за полети и на слабата британска лира. Air Berlin обяви фалит през август 2017 година. \nМеждувременно стана известно, че кипъpcкaтa ниcкoтaфиpнa aвиoлиния Соbаlt е oтмeнила вcичките cи пoлeти от вчера. Пpeвoзвaчът, кoйтo зaпoчнa дeйнocт пpeз 2016 гoдинa, пpeкpaтявa вcички oпepaции. Cпopeд мecтни мeдии, кoмпaниятa нe e ycпялa дa пocтигне cдeлкa c пoтeнциaлeн нoв инвecтитop. \nПо данни на Cyprus Mail основното дружество зад компания е китайската Avic Joy air. Съобщението на Cobalt не посочва дали компанията окончателно спира дейност или затрудненията са временни. Авиокомпанията лети до 23 дестинации в Европа, както и до Русия и Близкия изток.     \n \t\n", "date": "2018.10.19", "title": "Прогнозират фалити в европейския авиационен сектор"}
{"url": "http://www.duma.bg/node/177459", "text": "Бойко Борисов си отива, но оставя разрушена държава. Години и много силна подкрепа от хората ще трябват, за да я възстановим. С тези думи лидерът на БСП Корнелия Нинова се обърна към жителите на столичния район \"Подуяне\" в сряда вечер. Стотици членове и симпатизанти на БСП присъстваха на срещата разговор, на която подробно бе представен и проектът \"Визия за България\". Хората се включиха активно със свои предложения. Те бяха свързани с демографската катастрофа, развитието на икономиката, здравеопазването, образованието, социалния пакет, предложен от левицата, транспорта и много други. Младите социалисти от района заявиха, че искат повече контрол на държавата в здравеопазването, образованието и икономиката. \nНинова определи действията на управляващите като \"след мен и потоп\". Колкото по-бързо свърши тази агония, толкова по-добре за България, категорична бе тя. \nНужно е национално единение по важните за България проблеми. Този призив отправиха жителите на столичния район \"Слатина\" към народни представители от БСП при дискусия по проекта \"Визия за България\". В сряда вечер се проведе среща и с хората в район \"Красна поляна\". \nДемографската катастрофа, икономиката, здравеопазването, образованието, социалната политика и доходите са сред основните приоритети във \"Визия за България\". Това заяви зам.-председателят ПГ на левицата Георги Свиленски. Колегата му Христо Проданов допълни, че стремежът е да се създаде визия за развитието на България през следващите няколко десетилетия. \nВ \"Подуяне\" народните представители от \"БСП за България\" Димитър Данчев, Дора Янкова и Иван Иванов отговориха на множество въпроси, които бяха свързани с доходите, регионалната политика, икономиката и здравеопазването. \nС години бедността ще бъде един от основните проблеми. Усещането за несправедливост го има във всяко едно ваше изказване. За това нека се разгневим! Да направим национална вълна ГЕРБ да си отиде, призова Янкова. \nДемографската катастрофа да бъде основен акцент във \"Визия за България\", това поискаха жители на столичния район \"Красна поляна\" по време на срещата с народните представители Таско Ерменков и Стоян Мирчев. Хората предложиха преизчислението на пенсиите и Законът за възрастните хора да бъдат сред първите осъществени приоритети от Визията. \n  \n  \n    \n \t\n", "date": "2018.10.19", "title": " Борисов си отива, оставя разрушена държава"}
{"url": "http://www.duma.bg/node/177448", "text": "Комисията за защита на конкуренцията (КЗК) отряза \"Инерком\" на Гинка Върбакова, отказвайки да образува ново производство по сделката с чешкото енергийно дружество ЧЕЗ. Върбакова предприе този ход, след като през август напусна бордовете на компаниите, които управляват фотоволтаичните й паркове. При първото производство за концентрация КЗК реши, че при евентуално придобиване на чешките активи от страна на \"Инерком\" има възможност за засилване на господстващото положение на обединената група. Това решение бе обжалвано пред Върховния административен съд както от компанията на Върбакова, така и от чешкото дружество. \nСега в мотивите си от КЗК казват, че комисията вече е била нотифицирана за същата сделка между същите страни, със същите предмет и цел. И се е произнесла. Решението й не е влязло в сила, точно защото по него има обжалвания пред съда. \"Наличието на висящо административно производство със същия предмет и с участието на същата страна, във фазата на съдебно оспорване, е абсолютна отрицателна процесуална предпоставка за образуване на ново производство пред административния орган\", заявяват от антимонополната комисия. От КЗК защитават решението си, цитирайки чл.130, ал.2 от АПК, съгласно която никой друг орган няма право да приеме за разглеждане дело, което вече се разглежда от съда. Според КЗК преструктурирането в бизнеса на Гинка Върбакова има значение за разрешаване на спора, повдигнат пред магистратите. По този начин на \"Инерком\" остава възможността да обжалва пред ВАС новото решение на антимонополистите. Компанията разполага със срок до 25 октомври. \nДелото във ВАС по решението на КЗК, с което блокира сделката за активите на ЧЕЗ в България, е насрочено за 14 май 2019 година.   \n \t\n", "date": "2018.10.19", "title": "КЗК поряза \"Инерком\" на Гинка "}
{"url": "http://www.duma.bg/node/177417", "text": "След като измина 11 хил. км, тийнейджър, тръгнал на околосветска обиколка с велосипед, се озова без колело, което му беше откраднато. На сто и третия ден от своето пътешествие 18-годишният британец Чарли Кондел се събуди в хостела в австралийския град Таунсвил без безценното си превозно средство. Откраднати са също така палатката и документите му. \nВъпреки непредвиденото затруднение Кондел се надява да приключи околосветския си маратон преди 20 март, когато ще навърши 19 години. Така той се надява да бъде вписан в Гинес като най-младия околосветски велопътешественик.   \n \t\n", "date": "2018.10.19", "title": " Откраднаха велосипеда на околосветския пътешественик"}
{"url": "http://www.duma.bg/node/177420", "text": "Във Финландия пуснаха обява, че търсят да назначат човек на длъжност \"коледен елф\". Ако не искате работа на бюро от 9 до 18 ч. и ви се занимава с нещо наистина креативно и весело, това предложение вероятно ще ви хареса, се посочва в сайта на компанията. И добавят: тази позиция е подходяща за тези, които обожават коледните празници, чувстват магията на зимата и започват да украсяват дома с гирлянди и лампички още от ноември. Сред изискванията към кандидатите за работа е да са приятелски настроени и оптимистични, задължително е да говорят английски, като френският, испанският или немският са предимство. \nНаетите на работа ще имат много задължения. Може да водят туристите до автобусите, да им дават информация, да управляват снегоходи. \"Елфът е едновременно човек, който забавлява другите, гид и митично коледно същество\", пише в обявата. \nФирмата, в която има недостиг на верни помощници на Дядо Коледа, се казва \"Lapland Safaris\". Компанията се занимава с организиране на събития и екскурзии. Предлаганата работа е сезонна - от ноември 2018 г. до януари 2019 г., и се търсят хора за 6 местности във Финландия.   \n \t\n", "date": "2018.10.19", "title": "Коледни елфи не достигат във Финландия"}
{"url": "http://www.duma.bg/node/177424", "text": "Четвърти международен фотосалон \"Старт фото 2018\" ще бъде открит на 22 октомври от 18.30 ч., в галерия \"Академия\" на Националната художествена академия и ще е на разположение до 28 октомври. Събитието се провежда под патронажа на Столичната община и в партньорство с Международната федерация за фотографско изкуство и Национално сдружение фотографска академия България \"Янка Кюркчиева\", Международната федерация по борба и Европейския съюз по борба. \"Старт фото\" е единствено по рода си в България поради наличието на раздел \"Спорт\", който ще бъде важен и с оглед признанието, което получи София да бъде Европейска столица на спорта през 2018 г. Идеята на екипа на \"Старт фото\" в толкова престижен салон е да покажем, че спортът и културата вървят ръка за ръка. В конкурса се включиха над 200 автори с повече от 2000 фотографии. Отличени за изложбата са около 130 фотографии на автори от всички краища на света, научи ДУМА от Диди Спасова.   \n \t\n", "date": "2018.10.19", "title": "Четвърти международен фотосалон \"Старт фото\""}
{"url": "http://www.duma.bg/node/177452", "text": "Близо 80% от българите са използвали безконтактни плащания през последните 3 месеца, показва представително проучване за потребителския опит и нагласи към различни финансови и платежни услуги, поръчано от \"Айкарт\" (iCard). Според новата тенденция дебитната карта вече е предпочитан метод на разплащане пред плащанията в брой. \nСпоред данните сред методите за плащане, които са по-слабо използвани от потребителите в България разплащателни средства, са дигиталните портфейли - 12%, предплатените - 14%, и виртуалните карти - 11%. \n    Безконтактните плащания с телефон започват бавно да набират популярност, въпреки че продължават да бъдат превъзхождани от безконтактните плащания с карта. \nСпоред данните от проучването потребителите оценяват плащанията с телефон като бързи, сигурни и удобни. Това показва добър потенциал за навлизане на услугата при повишаване на информираността на потребителите за съществуването й. Потвърждение за нуждата от яснота относно платежната услуга сочат данните, показващи как 12% от изследваните потребители твърдят, че ползват дигитален портфейл, но са посочили продукт, който не спада в тази продуктова категория. \n    61% от потребителите са посочили, че продължават да използват безкасови методи за плащане на комунално-битови сметки. Плащането на битови сметки през дигитален портфейл и мобилни апликации за банкиране тепърва набират популярност - 11% от потребителите посочват, че заплащат сметките си през банкиране през мобилно приложение, а 4% през дигитален портфейл. Демографски различия се наблюдават при избора на метод за плащане на този вид сметки. Ползващите онлайн плащания са основно мъже, лица на възраст между 30 и 39 години, хора от столицата и лица с доход над 1000 лв. Жените демонстрират склонността да \"миксират\" методите на плащане, вероятно по удобство в конкретния момент. \n    \n    \n \t\n", "date": "2018.10.19", "title": " Плащането с дебитните карти задминало кешовото"}
{"url": "http://www.duma.bg/node/177456", "text": "Обявиха бедствено положение в Лом заради тежка авария в стар водопровод. Жителите на Лом и няколко съседни села са без вода от понеделник. Бедственото положение ще продължи 10 дни, съобщи вчера управителят на ВиК в Монтана инж. Валери Иванов. \nАварията е на довеждащия водопровод от помпената станция край село Добри дол, който захранва Лом и пет села наоколо, две от които са във Видинска област. Водопроводът е на близо половин век и аварира често, но този път повредата е много сериозна, обясни Иванов. \"Водопроводът е скъсан може би на заварка. 6 метра е изкопът надолу и няма откъде да се влезе с техника изобщо, трябва да се влезе с кран. В рамките на три дни бихме могли да пуснем новопостроения чугунен водопровод. Дано всичко да е изрядно там, тъй като проби не са правени. Пускаме го в реална обстановка, да видим какво ще се случи. Тази авария ще отнеме седмица\", описа ситуацията шефът на ВиК. \nЖители на града обаче се оплакаха, че проблемът е системен и призоваха общината да осигури водоноски на населението. От понеделник насам с вода се снабдяват само болницата, училищата и социалните домове. До отстраняване на аварията училищата, детските градини и ясли ще бъдат затворени. \n\"Хората с право са гневни, местната власт е безсилна сама да се справи с проблема. Ние сме общо дружество и единственият ни шанс е доизграждане на водопровода, за който са необходими 6,5 млн. лв. Трябва да има край и решение този проблем\", заяви кметът на Лом Пенка Пенкова. \n    \n \t\n", "date": "2018.10.19", "title": "Лом остава 10 дни без вода, обявиха бедствено положение"}
{"url": "http://www.duma.bg/node/177455", "text": "Комплектите включват саксия с подложка, жълъдче (семенце), почва, инструкции и всичко необходимо. \nЩе бъде забавно да споделим неделния ден в опаковане на подаръци, които ще направят щастливи хиляди деца! \nПредставете си го  - хиляди усмихнати деца и хиляди величествени дъбове и други дървета, живеещи над хиляда години. \nТези подаръци са част от кампанията \"Засаждаме бъдеще\", която провеждаме заедно с нашите приятели от Daikin Bulgaria. Събираме се в неделя - 21 октомври, от 10:00 до 16:30 часа, на улица \"Подпоручик Футеков\" 10 в жк \"Надежда\" 3, до метростанция \"Бели Дунав\".  Благодарим Ви, \nКОГАТО СТАНЕМ 100 000 - ЩЕ ПОСАДИМ ГОРА   \n \t\n", "date": "2018.10.19", "title": "Подаряваме 12 000 комплекта за отглеждане на собствено дърво на български деца"}
{"url": "http://www.duma.bg/node/177457", "text": "Образователната система слабо стимулира учениците да се занимават с наука. Това е един от най-тревожните изводи от изследването на \"Алфа рисърдж\" за отношението към науката у нас. Като резултат е налице съществен риск през следващите години човешкият потенциал в науката, както и в преподаването й, рязко да намалее, а с това - и общата образованост и информираност на хората. От своя страна това може да доведе до намаляване на подкрепата в държавата и обществото за развитието на науката. \nСпоред изявление на министър Красимир Вълчев, огласено преди дни, недостигът на желаещи да следват висше образование в педагогически специалности по природните науки е тревожен. Той дори предлага обучението в педагогически специалности да бъде безплатно, което може да се осъществи чрез отпускането на т.нар. трета стипендия, покриваща таксите за обучение във вузовете. Отпуснатите бройки за прием в специалности по природните науки се увеличават, но желаещите да се възползват от тях - не. \n  \n    \n \t\n", "date": "2018.10.19", "title": "Системата слабо стимулира учениците да се занимават с наука"}
{"url": "http://www.duma.bg/node/177437", "text": "ДЕН НА БЪЛГАРСКИЯ ЛЕКАР. Чества се от 1996 г. на Деня на св. Иван Рилски, избран от лекарите за техен закрилник. На тази дата през 1901 г. е създадена най-старата съсловна организация в България - Българският лекарски съюз. Днес е и ден на благотворителността. За първи път се отбелязва у нас през 2002 г. по инициатива на фондация \"Щедро сърце\". ПРАЗНИК НА ПЕРНИК. Денят на св. Иван Рилски - покровител на миньорите, се чества като миньорски празник. От 1994 г. с решение на ОбС е определен за празник на града. Днес празнуват още жителите на Дупница и Кресна. Празнува и Минно-геоложкият университет \"Св. Иван Рилски\". 1745 - УМИРА ДЖОНАТАН СУИФТ, БРИТАНСКО-ИРЛАНДСКИ ПИСАТЕЛ И ЖУРНАЛИСТ (Р. 1667 Г.). Връх в творчеството му е сборникът \"Пътешествията на Гъливер\". Първата част на сатиричния роман - \"Гъливер в страната на лилипутите\", е написана през 1721 г. За първи път книгата е публикувана през 1726 г., а през 1735 г. е публикувано второ, допълнено издание. 1870 - УМИРА ЕМЕРИХ (ИМРЕ) ФРИВАЛДСКИ, УНГАРСКИ БОТАНИК (Р. 1799 Г.). Като уредник на Националния музей в Будапеща, събирайки растения и животни, се заема и с проучване на флората и фауната на Балканския полуостров. Описва нови за науката растения и животни, някои от които среща на територията на България. Сред по-известните са растението родопски силивряк (на снимката), популярно също като \"възкръсващо растение\", и познатата на всички птица гугутка, чиято родина е Индия. 1912 - ЗАГИВА ХРИСТО ТОПРАКЧИЕВ, ПИЛОТ (Р. 1887 Г.). Първата жертва на българската военна авиация умира при облитане на своя самолет \"Блерио\". Топракчиев заедно със Симеон Петров първи в света разработват специална методика за кацане със спрял двигател. Тя влиза в програмата на Луи Блерио за обучение на пилоти. 1931 - УМИРА СТЕФАН ПАНАРЕТОВ, УЧЕН И ДИПЛОМАТ (Р. 1853 Г.). Първият български пълномощен министър във Вашингтон, САЩ (10 декември 1914-1925 г.). Участва в българската делегация на Парижката мирна конференция, подготвила Ньойския мирен договор (1919), а през 1921 г. е делегат в Обществото на народите. 1937 - УМИРА ЪРНЕСТ РЪДЪРФОРД, НОВОЗЕЛАНДСКИ ФИЗИК (Р. 1871 Г.). Основоположник на ядрената физика. Получава Нобелова награда за химия (1908) за своите \"проучвания на разпадането на елементите и химията на радиоактивните вещества\". Извършва първата експериментална ядрена реакция (1917) и ръководи групата, провела първото контролирано делене на атомно ядро (1932). 1947 - РАЖДА СЕ НИКОЛАЙ ДОБРЕВ, ПОЛИТИК (УМИРА 1999 Г.). Министър на вътрешните работи (1996-1997), народен представител, член на ВС и на ИБ на БСП. Играе важна роля по време на политическата криза в началото на 1997 г. Награден посмъртно с медал \"Правосъдие, свобода, сигурност\" от МВР. На негово име е учредена награда за млад политик от БСП.   \n \t\n", "date": "2018.10.19", "title": "Датата"}
{"url": "http://www.duma.bg/node/177444", "text": "Бившият ни държавен глава Росен Плевнелиев пак се обозначи с изплювнелийските си прозрения. На конференция тази седмица в Софийския университет за хибридните заплахи той наистина плю канонадно по руското влияние у нас в различни сфери. За медиите, например, той се възмути, че навремето американската предимно телевизия bTV излъчвала репортажи от Болшой театър и Кремъл, в момент, в който точно Русия извършваше руската окупация на Крим\". Това е силно воняща храчка на промит мозък, \"курдисан\" да зарази и други мозъци. Първо, много добре си спомням пролетта на 2014-а, когато по телевизиите дни наред вървяха кадри на \"окупацията\", срещу която обаче не вдигна ръка нито един местен жител - оттогава та и досега. Второ, българските медии ползват всекидневно почти западни източници - агенции, телевизии, сайтове, вестници. С тях те ежедневно си пълнят международните емисии и страници. С малки изключения руски източници се ползват доста рядко. А главните западни медии са тотално не просто антипутиновски, а и русофобски. Цялата информационна и коментарийна помия срещу тази страна се излива от тях, съответно и от нашите медии, които зубрачески ги копипействат. У нас работи добре смазана медийна инфраструктура на русофобията, която трови по-младото поколение.  \nПо същата причина се премълчава и дезинформира за положителните явления в Русия - например за възхода на аграрния й сектор, приходите от който надминаха оръжейния експорт, за увеличения демографски прираст, за социалната сигурност или пък за това, че украинци се чувстват по-добре там, отколкото в страната си. Не се говори и за просешката тояга, до която е доведена Украйна с преориентацията й към Запада. Или за системните й нарушения в Донбас, при които загиват мирни жители. И когато на Световното по футбол мнозина млади нашенци цъкаха учудено как така руснаците са направили такъв купон (не само футболен), това бе реакция на политически дрогирани зрители от пробутваните им хибридни дози на хора като Плювнелиев. \nНа друго място той предлага медиите ни да покажат колко зле живеели руснаците само \"на 100 км от Москва... и там в Сибир, където веднъж на месец идва влакът с магазина, от който те купуват\". А как ли живеят българите на 100 км от София, Пловдив, Варна или Русе? Обезлюдени и мъртви села, помръкнали градове, беднотия и оскотяваща мизерия. Преди година КНСБ изнесе данни, че над 2,45 млн. души у нас преживяват месечно с по-малко 314 лв. - официалната линия на бедност. От \"цивилизационния ни избор\" цели региони у нас се превръщат в демографска пустиня. И за всичко това няма ли принос политиката на този човек и на излъчилата го партия! Ясно е, че трябва да си голямо перде, за да оплювнелиеш някого за нещо, което ти самият носиш. Само че така оплюваш и себе си. И се получава хибридът \"Плювнелиев срещу Плевнелиев\". \nСъщото може да се каже и за възмущението му, че в Русия 100 олигарха държат 90% от икономиката и 97% от банките. Няма ли кой да каже на този човек да погледне първо себе си, олигархичната си държава, пък после да се изплювнелие по други. У нас 2% българи притежават 40% от националното богатство, а работещите бедни са цели 45 на сто. И какво ли направи той, за да не изпадне държавата му до такива числа? В Русия поне има кой да свие сърмите на олигарсите, когато се налага, за да направят нещо от полза роду. \nНа конференцията предишният ни президент се нареди на опашката от политици, които се бият в гърдите, че са спрели \"Южен поток\". Страната му е в демографска катастрофа, а Северна България, откъдето щеше да минава газопроводът, е сред най-ударените от нея. Нови работни места са един от инструментите срещу демографския ни погром, а \"потокът\" би създал, да речем, минимум 1000 работни места. Но вместо да държи за всяко работно място, за да оцелеем като нация, той предпочете да ги затрие и да остане кукла на атлантически конци. Какъв само антибългарски хибрид се оказа този човек!  \n\"Отгоре на върха на руската пропаганда стои една от любовниците на президента Путин и е инсталирана неслучайно, за да прави това, което тя прави\", каза още той. Без изобщо да подозира какъв комплимент е направил на Путин. Ако с Плевнелиев имаме предвид една и съща дама, то това само потвърждава високия вкус на руския президент - не само към женската хубост, но и към интелекта. Защото тази дама явно добре си върши работата, след като по признание дори на западни медии руската пропаганда печели симпатизанти.    \n    \n \t\n", "date": "2018.10.19", "title": "Хибридите на Плювнелиев  "}
{"url": "http://www.duma.bg/node/177439", "text": "Чудех се какво да кажа по-напред за словоизлиянията на президента Росен Плевнелиев (2012-2017 г.) през изминалите дни. Безспорно той е един от \"заслужилите герои\" на седмицата. То не бяха изцепки за конкурса за изтребителите за Българската армия, в които ясно прозираше лобизмът му за американската компания \"Локхийд Мартин\", която произвежда самолетите F-16... То не бяха заяждания на дребно с наследника му на \"Дондуков\" 2 Румен Радев по повод поканата му от кралица Елизабет Втора да гостува в Лондон. Санким само Плевнелиев има запазено място в Бъкингамския дворец... То не бяха агресивни заклинания срещу Русия... То не бяха атаки срещу Радев и Корнелия Нинова, заради това, че искат анекс към договора за приятелство, добросъседство и сътрудничество с Македония. Договор, който и с просто око се вижда, че не защитава българския интерес, а отваря още по-широко вратите за скудоумния македонизъм, създаващ паралелна историческа реалност... И така - цяла неделя. \nРосен Плевнелиев е цяла галактика от \"размисли и страсти\". Човек, който очевидно се е загубил някъде из коридорите на \"София Тех Парк\" - любимото му отроче, струващо 129,6 млн. лева на българския и европейския данъкоплатец. Там Плевнелиев държи офис от 192 кв.м, даден му безвъзмездно от правителството през януари 2017 г. Иначе \"София Тех Парк\" продължава да е обичайно празен - при условие, че се намира на две спирки разстояние от дузина университети, които могат да се включат в развойна дейност с много компании в областта на високите технологии. Но това е много дълга тема - за какво отиват парите на данъкоплатците и кой се разпорежда с тях... \nВ началото на месеца Плевнелиев бе дарен от съпругата си Деси Банова и със син - малкия Йоан. Изглежда безсънните нощи с бебето му се отразяват по интересен начин при тази негова политическа хиперактивност. \nСамо се молим да не влезе и в позабравената роля от първоначалните години на прехода, когато е бил преродена \"ирландска пастирка\". Че тогава съвсем ще го закъсаме...   \n \t\n", "date": "2018.10.19", "title": "Летящата пастирка"}
{"url": "http://www.duma.bg/node/177443", "text": "Сезирахме българските институции и ОЛАФ Заради направените разкрития, екипът ни подготви и внесе сигнали за установените нередности с обществена поръчка, финансирана със средства от ЕС до OLAF (Европейската служба за борба с измамите), Управляващия орган към МРРБ, Одитиращия орган към Министерството на финансите, Сметната палата, Финансовата инспекция и МВР. \nОсвен подробно описание на случая и приложени документи, в сигналите се позовахме на европейската съдебна практика, заявявайки, че случаят противоречи на цялата логика на обществените поръчки, развита в практиката на Съда на Европейския съюз. По-точно противоречи на принципите на Решение по дело C-496/99 P Commission of the European Communities срещу CAS Succhi di Frutta SpA. Параграф 116 от него гласи, че всякакви промени в поръчката, които биха довели до възможност за ново техническо и/или ценово предложение, са забранени и трябва да доведат до прекратяване на договора. \nВ сигналите обърнахме внимание на изключително високия обществен интерес към случая и отправихме апел разглеждането им да се извърши приоритетно. Вместо нов материал - виброизолация от стари гуми Всъщност материалът на Pandrol представлява подложка от рециклати, направени от слепени пластмасови и гумени отпадъци. Предимството им се изразява в по-ниската цена, но недостатъците са сериозни: не са подходящи за трамвайни пътища, намиращи се в близост до стари сгради, тъй като крайният продукт е твърд и тежък, а с това капацитетът му за абсорбиране на вибрациите намалява. Точно затова, както вече стана ясно, Столичната община е заложила точкообразуващия критерий \"маса\" с максимална тежест от 5 кг/м2 в тръжните условия, за да се гарантира ползването на подходящи за улицата материали. Освен този критерий обаче материалът на Pandrol не отговаря и на още един, който макар и не точкообразуващ, също е част от техническите изисквания, а именно виброизолационната подложка да е изработена от нов материал. \nСъщевременно, когато фирма \"Джи Пи груп\" кандидатства, а впоследствие печели поръчката, участвайки с материала на Getzner, всички тръжни условия са изпълнени. Нещо повече, подложките на Getzner са направени от нови материали и се произвеждат по технология, гарантираща дълготрайност, максимална еластичност и добро виброизолиране. Продуктът се произвежда и в зависимост от спецификациите и изискванията на конкретното трамвайно трасе - конструкция, натоварване, разстояние до околните сгради и техните характеристики, степента на виброизолация, която се цели и т.н. Именно това, че е нов материал и може да бъде избрана най-подходящата му разновидност, за да се намалят максимално вибрациите по ул. \"Граф Игнатиев\", дава на продукта на Getzner предимство. Въпреки това поръчка към австрийската фирма така и не се прави. \nОстава открит въпросът какво се е случило с разликата в цената на двата материала. По наша информация цената на 1 кв. м от продукта на Getzner струва около 34 евро, докато цената на Pandrol e 24 евро. За целия обект разликата става близо 160 000 лв. Към момента не разполагаме с информация дали тази сума е приспадната от цената или е калкулирана в някоя от наложените от кмета Йорданка Фандъкова глоби на Джи Пи груп. Застрашава ли сградите използването на новия материал? Освен нарушения в процедурата, промяната на виброизолационната подложка няма да намали въздействието върху сградите (каквато беше основната цел на проекта), разположени около трамвайното трасе на ул. \"Граф Игнатиев\". Нашият екип успя чрез източници в НАГ да разгледа и внесено техническо сравнение на виброизолационни подложки, изготвено от първоначалния проектант на релсовия път по улицата. Според резултатите от направените анализи виброизолацията на проектната подложка, ако беше приложена, щеше да намали с 14,3dBV, или 80,7% вибрациите спрямо състоянието на релсовия път преди реконструкцията. Същевременно сериозно внимание проектантът обръща върху факта, че в представените изчисления пред ОЕСУТ (НАГ) има некоректни входни данни, тъй като, когато се изчислява с колко се намаляват вибрациите при използването на предлагания продукт, се приема, че натоварването на една трамвайна ос е 10 т. \nСъщевременно в София максималното натоварване на който и да е модел трамвай в движение е едва 8т/ос. Това означава, че няма как да се окаже достатъчно голям натиск върху виброизолационната подложка, за да може тя да започне да работи и да намалява вибрациите. Всъщност правят се изводи, че използването на предложената подложка от рециклати не допринася с нищо за виброизолацията. Проектантът пише още, че в първите 2-3 години ще има снижение на вибрациите заради новите релси с гладки повърхности, но след това ще започнат да се усещат негативите от взетото грешно решение за поставяне на този материал. Техническото сравнение завършва с предложение изобщо да не се поставя виброизолационна подложка от доставения тип материал. Проектантът на релсовия път си е направил отвод Цялата история става още по-заплетена, тъй като, виждайки какви нередности са допуснати в процедурата по избор на технология за виброизолация на трамвайното трасе, първоначалният проектант на релсовия път си прави отвод и се отказва от  правото си за упражняване на авторски надзор върху проекта. Екипът ни се свърза с проектанта инж. Румен Борисов, който предпочете да ни изпрати писмено становище, в което са изложени следните мотиви: \n\"Oтказах се от упражняването на авторски надзор по част \"Релсов път\" на ул. \"Граф Игнатиев\" поради неизпълнението на моя технически проект и техническите изисквания на документацията от откритата процедура. Налагаше се да одобря виброизолационна подложка, която въобще не отговаря на проекта, а и има отстранен участник от тръжната процедура, който е предложил същата. Сигнализирах навреме всички участници в строителния процес устно и писмено (в заповедната книга на обекта). Виброизолационната подложка е най-важната част от проекта ми - трамвайните линии са разположени много близко до сградите и са подложени на силни вибрации. По проект тя трябваше да е с много малка коравина и да осигури над 80% намаляването им, в сравнение със съществуващото положение преди реконструкцията. Доставената и монтирана вече подложка е много корава за трамвайни линии и няма да виброизолира сградите в опасния за тях нискочестотен диапазон от 20 до 80 Нz. Вместо да се обърне внимание на подмяната на материалите, възложителят организира съвет, който да я легитимира. Замяната на виброизолационните елементи и подложката ме поставиха в невъзможност да постигна параметрите в проекта ми, поради което взех решение да се оттегля.\" Австрийското посолство моли за отговор, Фандъкова мълчи! Завършваме историята за ул. \"Граф Игнатиев\" с нотки на международен скандал. Повече от месец след началото на ремонта от фирма Getzner все още не получават поръчка от \"Джи Пи груп\", откъдето впоследствие просто уведомяват, че няма да използват материалите, с които са участвали и спечелили търга. Неочакваните събития карат Николаус Шемер, главен мениджър на Getzner, отговарящ за Централна и Източна Европа, да внесе първото от общо трите официални писма до кмета г-жа Фандъкова. В писмата си от 7 и 18 юни фирмата моли Столична община, в ролята й на възложител, да предостави писмено изменението на проекта, подписано от зам.-кмета Евгени Крусев и членовете на комисията, както и мотивите им. Йорданка Фандъкова игнорира писмата и отговор няма. Точно затова на 11 юли държавната търговска камара на Австрия (WKO), чрез Австрийското посолство в България, изпраща трето писмо, отново адресирано до Йорданка Фандъкова и Евгени Крусев, в което се моли за отговор на писмата от фирма Getzner. 3 месеца по-късно отговори все още нямат и от посолството, и от фирмата. \nВсичко това се случва, докато кметът Фандъкова се снима с посланика на Австрия пред Бронзовата къща (уж символ за приемственост между двете Европредседателства) и засвидетелства добри междудържавни отношения. Настояваме за незабавна оставка на зам.-кмета Крусев Най-знаковият ремонт за целия мандат на Фандъкова се превърна във фарс. Столичната община и ръководената от Крусев администрация имаха 5 години да преценят какви тръжни условия ще гарантират максимално качествено и безпроблемно изпълнение на обекта. Разполагаха с достатъчно време да планират дейностите, така че да няма закъснение и да не се налага преправяне по няколко пъти на всеки квадратен метър. От забавено и мърляво изпълнение вреди търпят пешеходците, които се спъват на всяка крачка, бизнесът, докаран пред фалит, и живеещите в околните квартали, заради спрените трамваи. Предварителният план-график, подписан и одобрен от Столичната община, предвиждаше кошмарът да свърши на 3.10, но поредният \"последен срок\" е началото на март 2019 г. \nРемонтът на \"Графа\" е последният от серията некачествени и хаотични ремонти, изпълнявани под ръководството на ресорния зам.-кмет Евгени Крусев. При ремонтите на знакови булеварди и улици като \"Дондуков\", \"Васил Левски\", \"Раковска\" и \"Константин Величков\" бяха констатирани съществени дефекти и сериозно забавяне. Приоритетите на 29-годишния Крусев включваха организирането на турнир по плажен волейбол на бул. \"Дондуков\", вместо да следи за качествено изпълнение. Последствията от това са ежемесечен ремонт на ремонта, множество пропадания и разпадащи се улични елементи. В списъка можем да включим и неспазените обещания за ремонт на ключови трамвайни трасета - по бул. \"Цар Борис Трети\", бул. \"Македония\", ул. \"Каменоделска\", бул. \"Джеймс Баучър\", невъзможността му да се справи с адекватното въвеждане на БУС ленти и все по-пречещите \"умни светофари\". \nРазкритията, които правим за ремонта на ул. \"Граф Игнатиев\", преляха чашата, защото тук говорим за поредица от скандални решения, закононарушения и опасност за сградите по улицата. Единственото логично и правилно действие при толкова много и огромни провали е кметът Йорданка Фандъкова незабавно да поиска оставката на зам.-кмета Евгени Крусев, а на негово място да бъде назначен компетентен, амбициран и диалогичен човек, който в оставащите месеци до края на този мандат да се опита да спаси поне част от започнатите проекти. \nВсеки опит Евгени Крусев да бъде амнистиран, при положение, че неговият подпис стои под на практика всички документи, ще представлява пълна загуба на легитимност от страна на цялото ръководство на Столичната община начело с Йорданка Фандъкова. Оставката не е само акт на поемане на политическа отговорност заради несправяне с поставените задачи, но и единствената опция след толкова много провали! Нашият екип очаква в най-кратки срокове и резултатите от проверките на всички български и европейски институции, до които подадохме сигнали.   \n \t\n", "date": "2018.10.19", "title": "Още скандали с \"Графа\":  Опорочен търг и неподходящи материали"}
{"url": "http://www.duma.bg/node/177428", "text": "Парламентът на Косово одобри създаването на национална армия, базирана на силите им за сигурност, съобщи \"Газет експрес\". \nОт 102-те депутати, присъствали на гласуването, 101 гласуваха \"за\" създаването на армия. Сръбската партия \"Сърбия лист\" напусна залата в знак на протест срещу нарушаването на Резолюция 1244 на Съвета за сигурност на ООН. \nСъздаването армия е едно от основните обещания на премиера Рамуш Харадинай. По-рано той заяви, че реформата на силите за сигурност ще се проведе през март 2018 г. Тази точка е включена в програмата на косовското правителство за периода 2017-2021 г. \nСАЩ вече подкрепиха създаването на армия в Косово, но настояват за целта да се промени конституцията. Русия предупреди, че това ще доведе до опасни последици в Косово, където ситуацията вече е постоянно се влошава. \n    \n \t\n", "date": "2018.10.19", "title": "Косово създава армияв "}
{"url": "http://www.duma.bg/node/177431", "text": "Терористи от \"Ислямска държава\" (ИД) взеха като заложници над 700 души в сирийската провинции Дейр ез-Зор, включително граждани от Западна Европа, предаде ТАСС. \nВоенен източник разкри, че терористите атакували бежански лагер в зоната на действие на коалиционните сили, оглавявани от САЩ. Сред тях са 130 семейства, които са били прехвърлени в контролирано от ИД селище. \nЗа освобождаването на заложниците терористите искат от Сирийските демократичесси сили (СДС), които воюват на страната на коалицията, да освободят всички арестувани преди това свои привърженици, както и да им предадат редица територии на източния бряг на река Ефрат. Като средство за натиск терористите всекидневно извършват екзекуции на заложниците. \nНападението срещу бежанския лагер стана на фона на опитите за настъпление на СДС. Източникът отбеляза, че неуспехите на СДС са свързани с грешки на военните на САЩ, координиращи операцията. В сряда изтребители на САЩ по грешка атакуваха кюрдски части.      \n \t\n", "date": "2018.10.19", "title": "В Сирия терористи взеха 700 заложници"}
{"url": "http://www.duma.bg/node/177429", "text": "САЩ обявиха намеренията си да се оттеглят от 144-годишния пощенски договор, който според Белия дом позволява на Китай да превозва стоки на несправедливо ниски цени. \nСъгласно договора Универсалният пощенски съюз (UPU), който е структура на ООН, определя по-ниски международни тарифи за пакети от определени държави, която мярка първоначално е предназначена за подкрепа на по-бедните нации. Съюзът субсидира доставки от развиващите се страни, като поставя по-високи ставки за по-богатите държави, включително САЩ. \nНо Вашингтон твърди, че отстъпките поставят американския бизнес в неизгодно положение. Те се надяват, че съобщението за отказ ще доведе до оформяне на по-добра сделка. \"Търсим справедлива система\", каза старши служител на администрацията пред репортери. \"Надяваме се, че в крайна сметка ще постигнем договорен резултат\". \nСпоред Би Би Си стремежът на САЩ да излязат от договора цели Китай да се откаже от статута на развиваща се страна, с който са влезли в договора през 1969 г. Белият дом смята, че Китай, който е основен глобален износител, сега е най-големият печеливш от тази система. САЩ искат страните да определят свои собствени цени за пратките с тегло под 2 кг. \n    \n \t\n", "date": "2018.10.19", "title": "САЩ плашат с още един договор"}
{"url": "http://www.duma.bg/node/177430", "text": "Още един човек загина от стрелбата в сряда в техникума на кримския град Керч, така общият брой на загиналите стана 20.  \nОсвен извършителя, 18-годишния Владислав Росляков, учил в същото учебно заведение и се застрелял със своята пушка-помпа \"Бекас\", сред жертвите са още 14 ученици, 11 от тях - непълнолетни. Петима са служители. Пълнолетният Росляков съвсем законно купил и притежавал оръжието на престъплението. \nВ болница остават 44-ма ранени, 10 от тях са в тежко състояние в реанимация. В Крим е обявен тридневен траур. \nУчебните занятия ще продължат, край всяко училище ще патрулират бойци от Росгвардия (бившите вътрешни войски), посочва \"Российская газета\". \"Новие известия\" цитира президента Владимир Путин, който обеща властите \"да направят всичко\" за възможно най-бързото оздравяване на пострадалите. Мотивите и версиите за трагедията се проучват най-внимателно и резултатите ще бъдат оповестени, увери държавният глава. Трагедията в Керч е най-мащабното в историята на Русия масово убийство в учебно заведение, извършено от стрелец, действал сам, коментира \"Известия\". \nСледствието вече установи, че Росляков е израснал в неблагополучно семейство. Баща му, инвалид, не е живял заедно с майка му, санитарка в ракова болница. Смятали я за член на сектата \"Свидетели на Йехова\", внесена от руските власти в списъка с екстремистки организации. Самият Владислав минавал за кротък младеж, имал среден успех в колежа, няколко пъти бил задържан, след като пил бира с приятели, разказва изданието. Познати и съседи го описват и като тежък характер.  \nВластите проверяват дали убиецът не е поддържал връзки със забранените в Русия украински националистически организации \"Десен сектор\" и УНА-УНСО, която вече бе уличавана в подготовка на атентат в учебно заведение в Русия. \nДържавната дума обсъжда по-строги правила за издаване на разрешителни за оръжие, както и други превантивни мерки срещу подобни трагедии. Например да се блокират интернет ресурси, които могат да подбудят деца към престъпления. съобщи в. \"Ведомости\". Медиите цитират и политологът Константин Калабов, поред когото \"през последните години (в страната) са насаждани ценности, които някой може би възприел като култ на силата. Това отличава страната ни от тихите европейски страни и я прави подобна на САЩ - око за око, зъб за зъб. Щом силата се възприема като неотменимо качество...нищо друго не бива да се очаква\".      \n \t\n", "date": "2018.10.19", "title": "Масовият убиец от Керч законно притежавал пушка"}
{"url": "http://www.duma.bg/node/177432", "text": "Гигантска, продължаваща с години данъчна измама показва, че банките са източили 55 милиарда евро от националните хазни в Европа, което е далеч по-голяма сума, отколкото се предполагаше, съобщиха медиите от целия континент в четвъртък. \nТака наречените „двойни“ сделки се основават на сложни данъчни трикове, които позволяват на собствениците на акции да претендират няколко пъти за възстановяване на данък, платен само веднъж за изплащания на дивиденти - ефективно източване на парите на данъкоплатците в джобовете на инвеститорите. \nГерманските власти са започнали разследвания срещу местната \"Deutsche Bank\", австралийската \"Macquarie Bank\" и испанската \"Santander\", които са действали като посредници по сделките. \nДосега оценките за щетите варираха около 5,3 млрд. евро според германското министерство на финансите, до 30 млрд. евро според съобщения в пресата. \nНо съвместно разследване от европейските медии стигна до заключението, че от 11 държави са откраднати поне 55,2 милиарда евро: Германия, Франция, Испания, Италия, Холандия, Дания, Белгия, Австрия, Финландия, Норвегия и Швейцария. \nСпоред съобщенията на известния германски адвокат Хано Бергер методът се изгражда от няколко инвеститори, които купуват и препродават акции в дружество помежду си около деня, в който фирмата изплаща дивидента си. \nСобствеността върху акциите се променя толкова бързо, че данъчните органи не могат да определят кой е истинският собственик. \nРаботейки заедно, инвеститорите могат да претендират за множество отстъпки за данъка, платен за дивидента, и да разпределят печалбата между тях – в ущърб на хазната. \nСкандалът гръмна първо в Германия през 2012 г., когато бяха открити шест наказателни разследвания и процес срещу Бергер и няколко други търговци на фондови пазари. \nРазследването в четвъртък, ръководено от уебсайта за разследващи журналисти Correctiv и привлякло големи имена като германското обществено радио ARD и френския вестник \"Монд\", изчислява щетите за всяка участваща държава. \nВ Германия инвеститорите засмукали 31,8 млрд. евро, според изчисленията на проф. Кристоф Шпенгел от Университета в Манхайм. \nМеждувременно френските данъкоплатци са олекнали \"най-малко със 17 милиарда евро\", 4,5 милиарда е резултатът в минус за италианците, 1,7 милиарда за датчаните и 201 милиона при белгийците.     \n \t\n", "date": "2018.10.19", "title": " Схема за данъчни измами ужилила "}
{"url": "http://www.duma.bg/node/177434", "text": "Гръцкият външен министър Никос Коцияс подаде оставка след драматично правителствено заседание, на което бе обвинен от военния министър Панос Каменос в лошо управление на тайните фондове на повереното му ведомство.  \nСпоред гръцките медии Каменос обвинил още Коцияс, „че е човек на Сорос\". В същото време Коцияс останал разочарован, че не получил подкрепа от премиера Алексис Ципрас, въпреки по-високата си политическа цена като фигура, подписала договора с Македония. Според телевизия \"1 ТВ\" липсата на такава подкрепа от премиера била последната капка, преляла чашата. Телевизия \"Скай\" смята, че отношенията Ципрас-Коцияс охладнели покрай кризата с Русия. Премиерът не одобрявал експулсирането на руските дипломати.      \n \t\n", "date": "2018.10.19", "title": " Коцияс с оставка, бил човек на Сорос"}
{"url": "http://www.duma.bg/node/177433", "text": "Орбан подкрепя Вебер за шеф на Еврокомисията \nУнгарският премиер Виктор Орбан подкрепя кандидатурата на германския консерватор Манфред Вебер за председател на Еврокомисията. Засега основен конкурент на Вебер е бившият финландски външен министър Александър Стуб. Орбан е на нож с Еврокомисията заради проблема с имиграцията и в други сфери.  Отново заплахи на Тръмп \nПрезидентът на САЩ Доналд Тръмп заплаши да изпрати армия да затвори границата с Мексико заради мигранти от     Централна Америка. В гневен профил в туитър той се нахвърли върху Гватемала, Хондурас и Салвадор, че извършвали \"нападение срещу нашата страна\", ръководено от неговите политически опоненти във и извън страната.  Половината от армията на САЩ очаква война \nПочти половината от американските военни или 46% смятат, че САЩ скоро ще бъдат въвлечени в голяма война, показва проучване на американското издание Military Times. По-голямата част смятат, че Русия ще бъде основният противник в евентуална война, а на второ място е Китай (69 на сто).  \n Температурни рекорди в Санкт Петербург \nВековен температурен рекорд бе подобрен в Санкт Петербург, вчера в града са били измерени 16,6 градуса по Целзий, предаде ТАСС. Така е бил подобрен датиращият от 1918 г. температурен рекорд за тази дата от 15,2 градуса. Отделно в понеделник в града бяха измерени 18,6 градуса и бе подобрен рекорд за 15 октомври още от 19-и век. \n \"Майкъл\" взе 33 жертви \nВече 33 са жертвите от урагана \"Майкъл\", който удари югоизточното крайбрежие на САЩ. Повечето от жертвите са във Флорида - 23. Други 10 души са загинали в щатите Вирджиния, Северна Каролина и Джорджия. Повредени са над 15 000 къщи, други 4.2 хиляди къщи бяха напълно унищожени. Поривът на вятъра достигна 250 км/ч.  \n \n    \n \t\n", "date": "2018.10.19", "title": "Кратки новини"}
{"url": "http://www.duma.bg/node/177435", "text": "Още с първите си стъпки руската държава се е формирала като многонационална държава, заяви президентът Владимир Путин на пленарна сесия на дискусионния клуб \"Валдай\". \n\"Тя не е съществувала вечно, а е била образувана от различни славянски племена. Въз основа на общия пазар, властта на княза, единния език и единната вяра се е формирала нацията. След това е започнала да се формира държавата, първичните й форми - и в нея е имало много угро-фински народи. Днес ние намираме много свидетелства, че те са живеели в центъра на съвременната европейска част на Русия\", посочи Путин. \nТой продължи, че държавата се е сформирала и развивала като многонационална и с много вероизповедания, и съществува векове наред именно, защото в нея изначално \"е било заложено толерантното отношение между представителите на различните религии и нации. Това е основата на съществуването на Русия. А ако ние започнем да се пъчим с пещерен национализъм, да хвърляме кал върху представителите на други етноси, ще разбием страната\", убеден е държавният глава, който добави, че руският народ несъмнено е държавнотворният народ на Русия.   \n \t\n", "date": "2018.10.19", "title": " Путин: Русия изначално е многонационална"}
{"url": "http://www.duma.bg/node/177436", "text": "Европейските лидери се отказаха от извънредна сбирка през ноември, на която трябваше да одобрят окончателно условията на напускането на Великобритания. След тричасова среща в Брюксел в сряда, на част от която присъства и британският премиер Тереза Мей, 27-те президенти и премиери от ЕС решиха, че няма достатъчен напредък в преговорите, който да позволи тяхното приключване и уреждането на напускането. Октомври беше срокът, който ЕС си беше поставил за уреждането на развода. \nГоворителят на председателя на Европейския съвет Аман Пребен съобщи, че в Брюксел не е чул никакви нови предложения от страна на британския премиер Тереза Мей. Така шансовете споразумението да бъде постигнато са почти нулеви. Председателят на ЕС Доналд Туск намекна, че би могло да не се стигне до сделка. \nОсновният проблем остава границата между Ирландия, която е в ЕС, и Северна Ирландия, която ще напусне общността като част от Обединеното кралство. Не е приключена и работата по юрисдикцията на Съда на ЕС и по участието на Великобритания във вътрешния пазар, обясни холандският премиер Марк Рюте след срещата. \nЛидерите упълномощиха главния преговарящ на ЕС Мишел Барние да продължи преговорите с Лондон, като си запазиха възможността, ако той постигне сделка, да се съберат, за да я благословят. \nНе е ясно колко още ще могат да продължат преговорите. Според дипломати Барние ще има време най-късно до втората половина на декември, тъй като споразумението за излизането трябва да бъде ратифицирано от Британския и Европейския парламент преди 29 март, когато Обединеното кралство ще престане да бъде част от ЕС. Формално обаче краен срок не е поставен. \nПредседателят на Европейския парламент Антонио Таяни, който присъства на частта от срещата, на която беше и Тереза Мей, описа атмосферата като \"по-спокойна\" в сравнение с разговора между нея и останалите в Залцбург преди месец, когато ЕС отхвърли британския план за уреждане на раздялата. Той обаче добави, че в изказването на британския премиер нямало нищо ново, както и че Мей държала на идеята си за създаване на британска митническа зона, която е неприемлива за Европа, тъй като ЕС държи свободата на движение на хора да не се отделя от тази на стоките, капиталите и услугите. \nТаяни добави, че Мей не е отхвърлила европейското предложение в случай на сделка да се удължи преходният период от 21 на 36 месеца. През това време цялото европейско законодателство остава в сила във Великобритания, но Лондон губи правото си на глас при вземането на решенията в ЕС. През този период Обединеното кралство ще продължи да внася лептата си в евробюджета, да бъде част от общия пазар и да спазва принципа за свободното движение на хора. \nСпоред Брюксел 3-годишният преход е по-реалистичен срок за договаряне на новите търговски отношения между ЕС и Великобритания от предложените от британското правителство 2 години.   \n \t\n", "date": "2018.10.19", "title": "Евросъюзът отложи развода с Лондон  "}
{"url": "http://www.duma.bg/node/177419", "text": "Поп звездата Джанет Джаксън ще бъде удостоена с приза \"Глобална икона\" по време на Европейските музикални награди на MTV, съобщи \"Холивуд рипортър\".  \n\"Нейното невероятно творчество е отворило вратите за безброй други, като е оставило невероятен отпечатък в поп културата за повече от 3 десетилетия и продължава\", заяви продуцентът на отличията Брус Джилмър. \nОсвен че ще получи наградата, Джаксън също така ще пее по време на церемонията и ще изпълни някои от хитовете си, както и най-актуалното си парче. \nДжанет е най-малката от семейство Джаксън и от началото на кариерата си е продала над 160 млн. албума и е спечелила 6 награди \"Грами\", един \"Златен глобус\" и множество отличия на MTV за музиката си. \nЦеремонията по връчването на наградите ще се състои на 4 ноември в Билбао, Испания. По-рано стана ясно, че Камила Кабело получи най-много номинации (6) за Европейските музикални награди на MTV. 21-годишната певица с кубински произход е следвана по петите от Ариана Гранде и Пост Малоун (с по 5 номинации), следвани от Дрейк и Дуа Липа (с по 4). Шон Мендес, който миналата година спечели 3 награди, сега е с 3 номинации.   \n \t\n", "date": "2018.10.19", "title": "Джанет Джаксън ще получи приза \"Глобална икона\""}
{"url": "http://www.duma.bg/node/177418", "text": "Първото издание на Фестивала на маскарадните игри, народното и художествено творчество ще се проведе в Бургас от днес до 21 октомври. Официалният старт ще бъде даден в петък от 16 ч. на площад \"Тройката\". В кратката откриваща програма ще се включат Детска фолклорна група \"Звъника\" (с ръководител Ваня Дженезова) и Школа по гайда при НЧ \"Паисий Хилендарски 1928\" - \"Меден рудник\" (с ръководител Георги Миронски), както и Вокална група \"Галакси\" при НЧ \"Просвета 1927\" - кв. \"Долно Езерово\". На финала (от 18 ч.) ще се изиграе българско хоро. \nДефилето на участниците ще започне в събота от 10,30 ч. То ще тръгне от сградата на община Бургас към площад \"Тройката\", като ще бъде водено от Кукерска група \"Каваклии\" - кв. \"Долно Езерово\", която ще открие конкурсната част в 11 ч. Третият ден е насочен към най-малките: те ще имат възможност да рисуват с моливи и тебешир кукерски маски и да работят с глина. Фолклорна детска забава ще закрие фестивала в 12 ч.   \n \t\n", "date": "2018.10.19", "title": " Фестивал на маскарадните игри превзема за първи път Бургас"}
{"url": "http://www.duma.bg/node/177421", "text": "Мистериозният Hyenah пристига за първи път в България утре, 20 октомври, по покана на посланиците на афро хаус звученето у нас Soul Fiction. Диджеят ще стане част от поредицата събития на клуб \"Ялта\", а рамо до рамо с него зад пулта ще застанат и нашите момчета George Quest и Soulful Traveller.  \nОт няколко години Hyenah успешно се опитва да върне ритъма на тежката и мрачна берлинска сцена, като резидент на легендарния клуб Watergate, а все повече и на глобалната, подкрепен от влиятелни имена като Black Coffee, Dixon и др. Започва кариерата си през 2014 и само за две години се издига до номер едно афро хаус артист. През 2016 негови два трака попадат в най-много чартове на traxsource, както и в топ 10 за дийп хаус на beatport. Музиката му е интересен синтез от хаус и техно с множество афро мотиви.  \nHyenah не случайно е със скрита самоличност и представя сетовете си с маска, защото застава единствено зад музиката и позитивната енергия, която тя дава на публиката. \n\"Не ме интересува какво притежаваш, нито пък дали слаб или дебел. Не ме интересува цветът на кожата ти или каква е сексуалната ти ориентация. Интересувам се от това, което хората могат да предложат един на друг. За това правя това, което правя. Искам да се съберем и да се извисим. Това е моята мисия\", е посланието на мистериозния диджей.\n   \n \t\n", "date": "2018.10.19", "title": "Мистериозен диджей пристига в България"}
{"url": "http://www.duma.bg/node/177423", "text": "Мюзикълът \"Оркестър без име\", който бе обявен за 23 октомври в \"Арена Армеец\" и за 25 октомври в зала \"Колодрум\" в Пловдив, се мести на нови дати. Промяната се налага поради технически причини. Новите дати на най-големия спектакъл, създаден по една от любимите български филмови класики, ще бъдат съобщени и публикувани допълнително. Закупените билети за представленията с дати 28 и 30 април 2018 г., както и за 23 и 25 октомври 2018 г. ще важат без презаверка за новите дати. Тези, които желаят да върнат своя пропуск, могат да го направят в срок от 15 ноември до 15 декември, като сумата ще им бъде напълно възстановена от организаторите на събитието \"Moko Solution\". От 15 ноември билетите ще се връщат на адрес - София, ул. \"Петър Парчевич\" 19 (партер) всеки делничен ден между 10 и 18 ч. Всеки лично ще получава сумата за предоставените билети. Всички, които живеят извън пределите на София могат да върнат своите билети с куриерска фирма СПИДИ за сметка на \"МС Концерт\" ЕООД. Сумата ще им бъде възстановена чрез СПИДИ до коректно подаден адрес и телефон на подателя чрез наложен платеж.\n   \n \t\n", "date": "2018.10.19", "title": "\"Оркестър без име\" се мести на нова дата "}
{"url": "http://www.duma.bg/node/177426", "text": "На изискана церемония в зала 1 на НДК филмът \"Ще се видим там горе\" на Албер Дюпонтел беше удостоен с почетната статуетка \"СинеЛибри\" за върхово постижение на литературната адаптация. Зрителите присъстваха на видеообръщение от автора на едноименния роман Пиер Льометр, който изтъкна качествата на екранизацията и благодари за оказаната чест. Френско-канадската приключенска драма, която има 5 награди \"Сезар\" и още 8 номинации, беше предпочетена от жури в състав Мартичка Божилова (председател), Херман Кох, Давид Фоенкинос, Майкъл Маккел и Анди Делиана с мотива, че е разтърсваща адаптация на също толкова завладяващ роман, удостоен с най-високата литературна награда на Франция \"Гонкур\". Второ място беше отредено на копродукцията \"Съпругата\" на Бьорн Рунге. Третата награда беше присъдена на българското заглавие \"8 минути и 19 секунди\". \nФестивалът продължава до 24 октомври, като у нас се очаква да пристигне прочутият френски кинорежисьор и сценарист Беноа Жако. Той лично ще открие премиерните прожекции на \"Ева\" с Изабел Юпер и Гаспар Юлиел (19 октомври, \"Люмиер Лидл\"), \"Сбогом, кралице моя\" (20 октомври) и \"Вила Амалия\" (21 октомври) във Френския институт. \nДругият специален гост е нашумелият израелски писател Дрор Мишани, автор на бестселъра \"Липсващото досие\". Мишани ще посети и Града под тепетата днес, 19 октомври, от 18 ч. в Лъки Дом на киното.     \n \t\n", "date": "2018.10.19", "title": "\"Ще се видим там горе\" с наградата на \"СинеЛибри 2018\" "}
{"url": "http://www.duma.bg/node/177425", "text": "Любомир Шопов издаде през 2016 г. книгата \"Турският въпрос и държавната сигурност\", към която бе проявен голям интерес. Не само заради интереса, но заради значимостта на темата авторът - посланик и експерт по международни отношения, направи продължение на своето изследване. Втората част на книгата \"Турският въпрос и държавната сигурност\" бе издадена от Издателска къща \"Земя\", както и първата, и ще бъде представена на 22 октомври от 17 ч., понеделник, в Централния военен клуб. \nЛюбомир Шопов е завършил дипломация в Московския държавен институт за международни отношения (МГИМО). Работил е в посолството на България в Москва. От 1979 до 1984 г. е посланик-ръководител на правителствената делегация на НРБ на поверителните преговори по разоръжаване между НАТО и Варшавския договор във Виена. От 1985 до 1988 г. е началник на отдел \"Балкански страни\" във Външното министерство. От ноември 1988 г. до декември 1989 г. е завеждащ отдел на ЦК на БКП, отговарящ за работата с \"българските турци\". Автор е и на книгите \"Отдел \"Трети\" (2012) и \"Геноцид\" (2014). Член е на Асоциацията на разузнавачите от запаса и на Национална асоциация \"Сигурност\". \n    \n \t\n", "date": "2018.10.19", "title": " Премиера на книга на Любомир Шопов по \"Турския въпрос\""}
{"url": "http://www.duma.bg/node/177422", "text": "В началото на годината в България пристигнаха 30 световноизвестни фрийстайл сноубордисти, за да заснемат първия по рода си филм за страната ни като неповторима дестинация за любителите на екстремния спорт. \nStinky Movie е дългогодишна мечта за Христо Петков. Основателят на Stinky Socks, българска марка за дизайнерски чорапи, насочени към хората с приключенски начин на живот, разкри: \"Искахме да съберем нашето Stinky Family и да им покажем, че у нас Изтокът среща Запада, а възможностите за луди глави като тях са много.\" Именно България е мястото на тяхната историческа среща - тук цялото семейство се събира за първи път и в продължение на четири седмици обикаля страната и намира своите места за каране. \nЗа един от най-добрите от крю-то - Jake Schaible, който прекара в страната повече от месец, най-ярък остава споменът как полицията в Смолян им съдейства, като спира движението по пътното платно, за да могат момчетата да правят своите трикове. Той допълни, че първото нещо, което казал на своите приятели от САЩ, е, че \"ние всички трябва да се върнем там\". \nСветовната премиера на Stinky Movie се състоя в Big Bear, California, преди месец, а в кино турнето са включени градове от още над 25 държави, част от дистрибуторската мрежа на бранда. Българската премиера ще се състои днес, 20 октомври, от 21,30 ч. в Дома на киното. \nЛентата, режисирана от Димо Петков, е продукция на Kamak Films - българска продуцентска къща с опит в заснемането на документални филми и онлайн поредици. Сред постиженията им са редица международни награди за документално и екшън кино, сред които за най-добър документален филм на New York Winter Film Festival 2018 (за филма Burkinabе Rising), специалната награда на UNESCO в Хърватска, както и отличието за човешки права на Амнести интернешънъл на фестивала за документални филми в Сан Вито, Италия.   \n \t\n", "date": "2018.10.19", "title": "Филм представя България като атрактивна сноуборд дестинация"}
{"url": "http://www.duma.bg/node/177427", "text": "Фестивалът (19-31 октомври), традиционен и реномиран, винаги организиран от доц. д-р Никола Лаутлиев, ще представи фотографски изложби и кръгла маса-дискусия, фокусирани върху все още недостатъчно дискутиран период от новата история на фотографията - последните две десетилетия преди настъпването на политическите промени в Европа през 1989 г. Желанието е да се потърси отговор на въпроса как се приема, оценява и надгражда фотографското наследство от годините на социализма, казва кураторът на изложбите. \nТова е времето, в което в България настъпва прелом в разбирането и осмислянето на фотографията - от идеологически документ и контролирана художествено-творческа дейност тя преминава във визуална форма на естетическа и философска позиция, в средство не само за представяне, но и за тълкуване и интерпретиране на действителността. Появява се авторът, а заедно с него и фотографският зрител, търсещ промяна в емоциите и фотосъпреживяването. \nЗа живата легенда на съветската фотожурналистика Игор Гаврилов основният жанр е социалният и политическият репортаж. Пътува из цяла Русия, работи в 50 страни, снима на горещите точки на планетата. Негови снимки са публикувани в \"Русский репортер\", \"Огонек\", \"Paris Match\", \"Le photo\", \"Stern\", \"Spiegel\", \"Independent\" и редица други. Номиниран е за най-добър фотограф на годината от сп. \"Time\". Лауреат е на премията \"World Press Photo\". Срещата с Гаврилов ще бъде на 20 октомври в Балабановата къща. \nКарл де Кeйзер започва кариерата си като фотограф на свободна практика през 1982 г., като едновременно с това е преподавател по фотография в Кралската академия за изящни изкуства в Гент, Белгия. През 1990 г. е номиниран за член на фотографската агенция \"Магнум\" и през 1994 г. става неин пълноправен член. Откриването на изложбата и среща с него ще се състоят на 19 и 20 октомври. \nВ програмата са включени още изложбите \"Субективен документализъм в България, 1970-1991\" на Антоан Божинов, д-р Росен Коларов, Иво Хаджимишев, Никола Василев, Любен Георгиев, Гаро Кешишян, Йордан Йорданов-Юри, Веселина Николаева, Соня Станкова в Балабановата къща в Стария град,  \"Четвърти километър\" на Борис Мисирков и Георги Богданов в галерия \"Лаутлиев\" в \"Капана\". Експозицията на Ели Недева-Воева \"Революцията продължава\" е в къщата на Мексиканската графика. Веселина Николаева пише за своите работи: \"Снимам изчезващата култура и колективната носталгия на обществото, неговото чувство за загуба и отчуждение и механизмите му за справяне с глобализацията. Интересът ми е в \"слепите\" места на обществото. Документирам факта, че всичко е изчезнало завинаги.\" \nОткриването е днес от 18 ч., 19 октомври, в Балабановата къща и непосредствено след него ще се състои камерен концерт с участието на клавирно дуо проф. Дора Славчева и проф. Анастас Славчев, китарно дуо доц. д-р Стела Динкова и Костадин Динков, доц. д-р Людмил Петков - пиано и джаз дуо Петър Салчев - вокал, и Йордан Тоновски - пиано. В събота, 20 октомври, е кръглата маса \"Следите остават\" с участието на доц. Георги Лозанов, д-р Катя Гаджева, Весела Ножарова, д-р Антоан Божинов, Антони Георгиев. Координатор на кръглата маса е гл. ас. д-р Катерина Гаджева, БАН. В неделя са мултимедийните презентации от Биенале на фотографията в Солун и Международния фестивал \"PhotoVisa\". Ще има и много авторски срещи. Тази година фестивалът е част от програмата на  \"Пловдив - Европейска столица на културата 2019\".\n   \n \t\n", "date": "2018.10.19", "title": " \"Следите остават\" в Пловдив "}
{"url": "http://www.duma.bg/node/177466", "text": "Над 1 млрд. лв. ще струва на бюджета  , сочат сметките на БСП. Вчера социалисти и представители на пенсионерски организации обсъдиха проблемите на възрастните у нас. Корнелия Нинова обяви, че в алтернативния бюджет за 2019 г. БСП ще предложи преизчисляване на всички пенсии, като за това ще бъде взет по-актуален размер на средния осигурителен доход. \nНинова заяви, че пари има, но е необходима политическа вола. Като доказателство лидерът на БСП посочи факта, че премиерът Борисов всяка година харчи еднолично извънбюджетни средства от над 1,5 млрд. лв. \nСоциалистите потвърдиха, че отново ще внесат в парламента отхвърления от управляващите Закон за възрастните хора.     \n \t\n", "date": "2018.10.19", "title": "Над милиард ще струват преизчислените пенсии "}
{"url": "http://www.duma.bg/node/177458", "text": "На фона на масовата ерозия в мнението на българите за институциите у нас БАН държи първенството по високо обществено доверие и престиж, показва изследване на \"Алфа рисърдж\", огласено вчера от академията. 48,8% от анкетираните се отнасят положително към БАН, след която се нарежда БПЦ с 42,4%, рязък е спадът в доверието към медиите (едва 23,6% им дават положителна оценка), парламентът събира 13,5% одобрение, а съдът е най-зле - одобряват го само 5,5% от анкетираните. 70,6% свързват развитието на науката с БАН, 43,5% - с вузовете.  \nБългарите приемат науката като високо престижна, благородна и значима за бъдещето на обществото и на човек дейност, но във всекидневието си слабо се интересуват от нея. Докато в ЕС интерес към науката имат 53% от гражданите, у нас този процент е 35%. Силно се интересуват от наука едва 6,8% от българите, а от развитието на българската наука - 7,3%. Мнозинството (67,9%) смятат, че БАН има влияние като научен център, като експертно-консултантски център я виждат 52,6%, а като духовно средище - едва 20,9%. Според социолозите последният резултат се дължи на факта, че повечето хора възприемат определението \"духовно\" като \"религиозно\", не толкова като \"хуманитарно\" понятие. 73% от отговорилите на въпросите смятат, че БАН трябва да развива паралелно и фундаменталното, и приложното знание; да обучава студенти и ученици (57,4%), да изработва прогнози и политики (51,7 %) и да образова цялото население (49,7%). За повечето българи постиженията на учените ни са повод за гордост (68,1%), а 52,9% разбират, че благодарение на учените ни са внедрени технологии, подобряващи живота.  Постоянното натякване от страна на властта на неистината, че имаме много учени, е повлияло на 16,8%, които смятат, че БАН е раздута. В същото време евростатистиката показва, че сред сродните научни институции в ЕС нашата академия се е свила прекалено силно. Най-разпознаваеми и популярни сред населението са институтите с приложни резултати и по природни науки, по-малко познати са тези от хуманитарния сектор. 61,4% казват, че България би се развивала по-добре, ако отделя повече пари за наука, която трябва да е национален приоритет.    \n    \n \t\n", "date": "2018.10.19", "title": "БАН е с най-висок рейтинг сред институциите  "}
{"url": "http://www.duma.bg/node/177461", "text": "До края на месеца може да очакваме първите случаи на грип, бум се очаква в края на тази или началото на следващата година. Това съобщи вчера шефът на Националния център по заразни и паразитни болести проф. Тодор Кантарджиев. За разлика от Европа в момента у нас нямало грипни вируси, а само инфекции с кашлица и хрема. Това са вирусни заболявания, които не причиняват грип и не трябва да се бърза с антибиотиците. До тях да се прибягва след 5-6 дни, когато се вижда, че настинката не отшумява, препоръчва специалистът. \nОстрата вирусна инфекция засяга 500 000 смъртни случая годишно по света, отчете ръководителят на офиса на Световната здравна организация в България д-р Скендер Скала. Затова от 2013 г. се провежда активна информационна кампания. Най-уязвими от заразяване са възрастните и бебетата, а най-често вирусът се предава по въздушно-капков път. Препоръката на лекарите е болните да се движат с марля и да си стоят вкъщи. \nОт догодина всички възрастни хора у нас ще могат да се ваксинират срещу грип. За целта държавата осигурява 2 млн. лв., обяви главният държавен инспектор д-р Ангел Кунчев. Нямало обаче информация дали всички пенсионери у нас ще се ваксинират. Очакванията на Кунчев са поне 10-15% от възрастните хора да си сложат 4-валентната ваксина, която до голяма степен съвпада с вирусния щам. \n    \n \t\n", "date": "2018.10.19", "title": "Грипът ни атакува в края на месеца"}
{"url": "http://www.duma.bg/node/177464", "text": "Бойко Борисов и Цветан Цветанов отново размениха мнения по темата трябва ли да гоним руски дипломати заради случая \"Скрипал\". Премиерът пренебрегна намеците на зам.-председателя на ГЕРБ, че София трябва да се замисли по темата и обяви в Брюксел, че страната ни няма намерения да експулсира дипломати. Преди няколко дни британският посланик в България представи нови твърдения по разследването около отравянето на Сергей Скрипал. \nЦветан Цветанов излезе с коментар, че страната ни трябва да помисли отново дали да не се съобрази с доказателствата, които по думите му били \"много ясни\". Към този момент това не стои на дневен ред, отсече премиерът. Борисов намекна също, че той, а не Цветанов има последната дума. Цветан Цветанов винаги е бил по-краен в тези искания, но накрая решенията ще вземаме ние, добави министър-председателят. \nБорисов не пропусна да се похвали, че всички представители от ЕНП в Брюксел му поднесли своите извинения заради острата международна реакция след убийството на Виктория Маринова в Русе. В сряда вечер премиерът бе част от работна вечеря, на която лидерите на 27-те обсъждаха преговорите по \"Брекзит\". \nЕНП ще си пуснат извинителни туитове за това, че се подадоха и реагираха прибързано, защото запознах всички колеги със случая. Едно голямо извинявай от всички подред. Как на базата на фалшиви новини ще има подобна реакция да се очерни една държава, разгневи се Борисов. Премиерът не пожела да уточни дали ще подкрепи  Манфред Вебер за кандидат на ЕНП на следващите евроизбори.      \n \t\n", "date": "2018.10.19", "title": "Борисов и Цветанов пак се разминаха по темата \"Скрипал\""}
{"url": "http://www.duma.bg/node/177463", "text": "Директорът на Софийската опера и балет Пламен Карталов видя хибридни и фалшиви новини в българските публикации за двамата осветители на операта, които издраскаха мемориала в Хирошима. Според него те били вандали, но не и осквернители на паметника на жертвите на атомната бомба, тъй като надраскали надписа \"Локо София\" не върху самия мемориал, а само на \"ограда пред строеж\". \n\"Фалшивата новина, че мемориалът е бил осквернен, се разпространи като инфекция\", възмути се вчера шефът на операта в телевизионно интервю, след като ден по-рано изрази възмущението си от вандалския акт. Припомняме, че Карталов поднесе извиненията си на японския народ и уволни веднага сценичните работници. \n\"От сайтове и медии до България стига новина, която няма нищо общо с новините по японска телевизия. Нашите колеги си позволяват да правят тези надписи, но това не е оскверняване\", смята Карталов. Той подчерта, че скандалът не е тръгнал от японските, а от българските медии и предположи, че сценичните работници са надраскали надписите под влияние на алкохол. \"Това излишно раздухване идва от нашата татковина\", ядоса се шефът на операта.     \n \t\n", "date": "2018.10.19", "title": "Карталов се оплака от хибридни новини за вандалите в Хирошима"}
{"url": "http://www.duma.bg/node/177462", "text": "До 2030 г. около 20% от българските села ще останат без нито един жител и ще бъдат заличени. Такава е прогнозата в демографското изследване на учените от БАН доц. Георги Бърдаров и доц. Надежда Георгиева, представено на пресконференция вчера. Изследването проследява демографските процеси от началото на XXI век и очертава прогнозите за следващото десетилетие. \nНай-големи проблеми за страната са бързото намаляване на българския етнос и промените във възрастовата структура на населението, като при жените най-голямата група ще е от 65 до 69 години, посочи Бърдаров. След 12 години българското население ще бъде концентрирано в шест града - София, Пловдив, Варна, Бургас, Русе и Стара Загора, сочи още изследването. Най-застрашени от обезлюдяване са селищата в пограничните и планинските райони. За периода от 2001 до 2030 г. населението на България ще е намаляло с 1,45 млн. души. По-сериозният проблем ще са промените на етническата структура - намаляването на българския етнос с 1 млн. души, съчетан с увеличаване на ромския, който до 2050 г. ще достигне около 1,3 млн. души.  \nДруги проблеми са ниската средна продължителност на живота и емиграцията на млади и активни българи. Според изследването раждаемостта у нас не е ниска, а е нормална за европейска държава с това ниво на развитие и не бива да се сравнява с тази от преди 100 години, когато е имало висока детска смъртност. \nКато възможни решения за задържане на младите хора у нас и увеличаване на раждаемостта изследователите предлагат вдигане на доходите и осигуряване социална сигурност като гарантирани места в детските градини и адекватна медицинска помощ.   \n \t\n", "date": "2018.10.19", "title": "До 2030 г. 20% от селата ни ще са мъртви"}
{"url": "http://www.duma.bg/node/177460", "text": "Повече от 1 млрд. лв. ще струва на държавния бюджет преизчислението на всички пенсии, сочат сметките на БСП. Вчера на \"Позитано\" 20 социалисти и представители на протестиралите ден по-рано пенсионерски организации обсъдиха проблемите на възрастните в България. След срещата Корнелия Нинова обяви, че в алтернативния бюджет, който левицата подготвя за 2019 г., ще бъде предложенo преизчисляване на всички пенсии. Идеята на БСП е да бъде взет по-актуален размер на средния осигурителен доход. Експертите на социалистите все още обсъждат варианти, но вероятно става въпрос за доходите през 2016 г. или 2017 г. \nЛидерът на БСП отбеляза, че макар животът да се е оскъпил, за последно пенсиите са преизчислявани през 2008 г. от правителството на БСП. \"Пари за това в държавата има и доказателство са последните няколко години. Ежегодно премиерът Борисов харчи еднолично по негово усмотрение извънбюджетни средства от над 1,5 млрд. лв. Пари има, важно е какви приоритети си поставя един политик, една партия за изразходването на тези пари. За нас грижата за възрастните хора е един от основните приоритети\", категорична бе Нинова. \nСоциалистите са потвърдили пред пенсионерите, че отново ще внесат в парламента отхвърления от управляващите Закон за възрастните хора. Той е изключително необходим и гарантира спокойна среда за живот на пенсионерите, мотивира се Нинова. \nПредседателят на Съюза на пенсионерите-2004 Валентина Николова отбеляза, че проектът на БСП \"Визия за България\" предлага много добра социална политика във всички области като здравеопазване, икономика, образование и социална политика. Нека държавата да не бъде мащеха за възрастните хора, които са дали своя принос за обществото, призова тя. Националният координатор на сдружение \"Социална солидарност\" Венелин Новаков отбеляза, че на пенсионерския протест във вторник са били поканени представители на всички партии. Единствено от БСП обаче са проявили интерес и са се срещнали с хората, изслушали са проблемите им. \nНиколова предупреди, че възрастните ще продължат с протестите си, докато исканията им не бъдат изпълнени. Тематична дискусия за проблемите на възрастните хора се проведе в Народното събрание, където депутати от \"БСП за БЪлгария\" се срещнаха с 50 представители на пенсионерски клубове от община Велико Търново. Народният представител Весела Лечева увери гостите, че голяма част от исканията на пенсионерите срещат подкрепата на левицата. След съгласуване социалистите отново ще внесат коригирания Закон за възрастните хора, а много от исканията на протестиращите ще намерят място в предложенията на БСП по бюджетната процедура. \nПГ \"БСП за България\" ще подкрепи премахването на максималния месечен осигурителен доход, защото така ще бъдат увеличени и ниските пенсии. Преизчисляването на всички пенсии, отпуснати до 31 декември 2015 г., също ще бъде част от предложенията на левицата, стана ясно на срещата. \nВ дискусията участваха още депутатите Георги Гьоков, зам.-председател на комисията по труда, социалната и демографската политика, и д-р Валентина Найденова, член на комисията по здравеопазването. \"Управляващите трябва да разберат, че не може да се отнасят така с 2,2 млн. български пенсионери. Трябва да започнат да решават техните проблеми\", заяви Гьоков пред търновската група. \nПредседателят на общинската организация на Съюза на пенсионерите-2004 във Велико Търново Радка Маркова връчи обръщение към депутатите. В него се настоява за бързи и ефективни мерки като незабавното осъвременяване на пенсиите, отпуснати преди 2000 г., поносимо здравно обслужване, адекватно отношение към хората от третата възраст и приемане на Закона за възрастните хора.   \n \t\n", "date": "2018.10.19", "title": "Около милиард ще струва преизчисляването на пенсиите  "}
{"url": "http://www.duma.bg/node/177454", "text": "За пореден път ниските доходи и липсата на перспектива за младите хора бяха изведени като основен проблем. Темата бе повдигната при представянето на \"Визия за България\" в Пловдив и региона. \nВ пловдивския район \"Южен\" проектът бе представен от депутатите Теодора Халачева и Николай Иванов. В обсъждането се включи с експертен коментар по регионалната политика и лидерът на пловдивските социалисти Красимир Трифонов. Местните настояха за спешни мерки, които да преборят ниските доходи, мащабната корупция, транспортната инфраструктура и мръсния въздух. Деца раждат деца, тече процес на ислямизация в гетата, държавни чиновници въвеждат учебни програми, които противоречат на българската образователна традиция, алармираха пловдивчани. \n\"За да преодолеем демографската криза, българското семейство трябва да бъде в центъра на всички политически решения - през данъчната система, здравеопазването и образованието, доходите и социалните придобивки, подчерта  Халачева. Красимир Трифонов отбеляза, че непрестанно променящата се \"Визия за България\" и \nновите й версии \nтрябва своевременно да се представят на структурите, защото има риск коментарите да са неактуални. По думите му в частта за регионално развитие, документът се нуждае от прецизиране, а има и секторни политики, които трябва да бъдат доразвити. \nОтново в Пловдив, но в район \"Тракия\", за Визията разказваха депутатите доц. Георги Йорданов и Димитър Стоянов. Основен акцент на срещата бяха системата на здравеопазването и предстоящият вот на недоверие, внесен от БСП. \"България е на последно място по раждаемост и на първо място по смъртност в Европа. Детската смъртност е много над средната за света\", съобщи тревожната статистика пловдивският депутат доц. Йорданов. По думите му здравеопазването е в колапс, а министър Ананиев предлага странни мерки за реформа. Във \"Визия за България\" сме заложили мерки, които ще спасят системата, заяви той. \n\"Университетите са много, а  неграмотността никога не е била толкова дълбока. Имаме много фирми с работещи бедни. Много болници, но недостъпно здравеопазване. Много медии, а никаква свобода на словото. Политиката на правителството е подчинена на външни интереси. Превърнаха България в страна без цел, кораб без посока\", обобщи Димитър Стоянов. \nВ район \"Северен\" депутатите Кристиан Вигенин и Иван Генов получиха многобройни бележки и препоръки - за преосмисляне на делегираните бюджети на училищата, за мандатност на директорите, за смяна на модела на субсидиране на земеделските производители, за преизчисление на пенсиите. \nДепутатите от \"БСП за България\" Елена Йончева, Валентина Найденова и Николай Пенев бяха причината Радиното училище в Сопот да се препълни с желаещи да ги видят и чуят. В дебата за Визията се включи и лидерът на социалистите в Пловдив област Георги Гергов. И в Сопот като основни проблеми бяха посочени ниските доходи, лошата инфраструктура, липсата на сигурност и здравни грижи. Според Йончева  корупцията у нас акумулира над 10 млрд. лв. годишно, което е една от причините да сме бедни. По думите й има спад в безработицата, защото гоним българите от България. Валентина Найденова алармира за зависимостта между затварянето на държавни болници и постоянно изникващите частни лечебни заведения, изсмукващи публичния ресурс. Николай Пенев обясни, че първата задача на БСП е справянето с демографската криза. Лидерът на пловдивските социалисти Георги Гергов пък отбеляза, че според него БСП трябва да представи \"нещо мащабно, нещо взривяващо и с конкретни срокове, което да извади обществото от летаргията и примирението\". Следващата стъпка е да го обясним разбираемо и вдъхновяващо, смята той. \nДържавата да субсидира училищата с малко ученици, настояха жители на Първомай пред народните представители Кристина Сидорова и Васил Антонов. Секторът здравеопазване беше най-остро критикуван, а внесеният вот на недоверие бе одобрен от аудиторията. \nПред жителите на пловдивското село Ягодово народните представители Георги Търновалийски и Красимир Янков бяха категорични, че \nпредсрочни избори \nтрябва да има. \"Няма сфера на обществения живот, която да не е поразена от некомпетентното управление на Борисов. Затова обсъждаме с вас как да излезем от кризата, като мобилизираме енергията и потенциала на всички български граждани\", обясни Търновалийски. Янков бе категоричен, че БСП трябва да даде ясен отговор как да преборим демографската криза, за да не работят българчета за чужди икономики. \nВ село Първенец депутатите Даниел Йорданов и Йордан Младенов акцентираха върху теми като образование, здравеопазване и данъци. Местните настояха за повече държавен контрол върху вносните храни и импорта на селскостопански продукти. Оплакаха се и от липса на комуникация с държавната администрация по земеделски теми, имало и скриване на информация по специфичните стопански кампании. \nЗам.-председателят на ПГ \"БСП за България\" Крум Зарков и депутатите Илиян Тимчев и Манол Генов бяха на дискусия в Асеновград. Основната тема на дебат отново бяха здравеопазването и внесеният от БСП вот на недоверие по темата. Зарков обясни, че с правилно управление на бюджета всички цели, поставени във Визията, могат да бъдат реализирани. \n\"Установеният начин на държавно управление е порочен и неефективен. Той не отговаря на интересите на гражданите и това ни мотивира да внесем вота на недоверие\", заяви пред жителите на Калояново народният представител Виолета Желева. \"Необходима е децентрализация в местното самоуправление. Държавата трябва да има отношението към малките общини и населени места,  то трябва да бъде по-различно. Държавната капиталова субсидия трябва да е в по-голям процент, тъй като източниците на собствени проходи там са ограничени\", добави колегата й Никола Динков. \nЖителите на Кричим благодариха на депутатите Надя Клисурска и Георги Стоилов за дискусията относно бъдещето на страната. Клисурска обеща мерки за подобряване качеството на живота и усещането за сигурност, а Стоилов представи идеите на БСП за развитие на земеделието. Депутатите получиха много въпроси за детските надбавки и подоходните критерии за тях, както и за образователната система. \nДепутатите Лало Кирилов и Валентин Ламбев посетиха село Цалапица, където бе повдигната темата за ниските доходи и нищожните пенсии.   \n \t\n", "date": "2018.10.19", "title": "И в Пловдивско са притеснени от ниските доходи  "}
{"url": "http://www.duma.bg/node/177465", "text": "Президентът Румен Радев е поканил кралица Елизабет II да посети България. Държавният глава бе на аудиенция при Нейно Величество в Бъкингамския дворец вчера. Най-вероятно кралското семейство ще върне визитата и ще пристигне в България по повод 140 години дипломатически отношения между София и Лондон догодина. \nОтношенията между България и Великобритания са даденост и \"Брекзит\" не може да промени това, коментира след срещата си с кралицата държавният глава. Радев добави, че двамата са разговаряли по теми, свързани с българската история и култура. Това беше много топла и сърдечна среща, в която кралицата прояви жив интерес към историята и културата на нашата страна. Между България и Великобритания има стратегическо партньорство и активен диалог и сътрудничество в редица области, разказа президентът. \nРадев заяви, че поканата за аудиенция в Бъкингам е знак за приятелските отношения между България и Великобритания. Аудиенцията при кралица Елизабет II не ражда новини, тя е новина сама по себе си, добави той.  \nДен по-рано президентът се срещна с българската общност в Лондон. \"България разчита на вас, за да върнете в родината една важна ценност - интелектуалния капитал. Успехът на българите, живеещи във Великобритания, не е само личен успех, а гордост за България\", обърна се той към сънародниците ни, събрали се на прием в посолството ни в британската столица. Държавният глава отправи призив към домакините си - да са задружни и по-често да се връщат в родината. \nПриемът в посолството ни събра над 200 души. \"Вие разбихте мита, че българите идват тук, за да се възползват от социални помощи. Напротив - статистиката показва, че давате голяма добавена стойност и принос към икономиката тук\", допълни държавният глава. Силно вярвам, че ще намерите мотивация да се върнете и да вложите своята енергия и талант за развитието на България, защото страната ни има нужда от хора като вас - високообразовани, интелигентни, събрали знания и опит в редица важни области, обърна се Румен Радев към младежите в залата. \nБългария е там, където има българска реч, български дух и традиции, подчерта българският президент. Той добави, че изпитва тъга, когато българският талант е принуден да търси реализация извън България, но че се чувства горд от българите, които успяват в предизвикателна и конкурентна среда.  \nСънародниците ни имаха много въпроси към президента и най-вече се вълнуваха от статута им, след като Великобритания напусне ЕС. Президентът ги увери, че държавата ни ще намери решение, чрез което правата им по никакъв начин няма да бъдат ощетени. За това има консенсус във всички български институции, категоричен бе Румен Радев.  \nПри пристигането си в сградата на посолството ни в Лондон президентът бе посрещнат от протест. Група българи бяха издигнали плакати срещу \"геноцида на ГЕРБ в България\". Те връчиха на държавния глава подписка с над 4000 подписа, с която искат нов модел на управление. Президентът се обърна към организаторите на протеста с думите: \"Водите важна битка, битката с апатията. С внимание ще разгледам всички ваши предложения\".    \n\n   \n \t\n", "date": "2018.10.19", "title": "Румен Радев покани кралица Елизабет II в България  "}
