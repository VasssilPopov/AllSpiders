{"url": "http://duma.bg/node/158363", "text": "Анонимни анкети за доходите, начините за отопление и имотите на семействата са били раздадени на учениците в 83 училища в София, алармираха гневни родители. Бланките с 33 въпроса са получени от деца между II и V клас. \nОказа се, че анкетите са част от проект за подобряване на качеството на атмосферния въздух, с който се проучват енергийните източници за отопление и топла вода в София. Изследването е на фондация \"Енергийна агенция - Пловдив\", която е сключила договор със Столичната община. Трябвало да се проучат 6000 домакинства в София и от общината решили, че най-удачно е това да стане, като децата анкетират родителите си. Бланките са спуснати в училищата от регионалното управление по образование по нареждане на шефката му Ваня Кастрева.    \n", "date": "2018.01.05", "title": "МОН анкетира децата за доходи, имоти и отопление "}
{"url": "http://duma.bg/node/158349", "text": "Родители изразиха възмущение от анкета, раздадена на децата им в училище, която проучва начина на отопление в домовете им. Анкетата е разпратена до 83 столични училища за ученици от II до V клас по нареждане на шефката на регионалния инспекторат по образование Ваня Кастрева по искане на Столичната община и енергийна агенция. Бланките съдържат 33 въпроса за начина на отопление в домовете, сметки за отопление, броя на стаите в жилището и какъв е месечният доход на член от домакинството. В анонимната анкета се очаква да се получат отговори и дали семейството се е отказало от услугите на \"Топлофикация\" и защо, както и дали биха предпочели газоснабдяване. \nОказва се, че анкетите са част от \"Проучване на енергийните източници за отопление и топла вода - София\" и носят логото на Столичната община и фондация \"Енергийна агенция - Пловдив\". Във въпросника организаторите на допитването обясняват, че целта е подобряване на качеството на въздуха и намаляване на нискокачествените горива за отопление в столицата. Трябвало да се проучат 6000 домакинства в София и от общината решили, че най-удачно е това да стане, като децата анкетират родителите си. \n\"Европейските добри практики показват, че най-добрият начин за провеждане на такива проучвания е те да се извършват от ученици от втори - пети клас, които анкетират своите родители\", пише в писмото на Столичната община до инспектората. По тази причина на 20 декември в инспектората били привикани директорите на въпросните 83 основни училища, а служители на енергийната агенция от Пловдив им раздали лично анкетите. \nРодителите изразяват най-вече недоволството си, че никой не е обяснил, че анкетата е доброволна. Те са възмутени и от факта, че доходите на семействата им ще станат известни на съученици на децата им. Ваня Кастрева пък заяви, че не смята, че се нарушава закона, според който не се позволява в училище несвойствена за обучението и образованието дейност. \n    \n", "date": "2018.01.05", "title": " МОН анкетира децата за доходи, имоти и отопление "}
{"url": "http://duma.bg/node/158350", "text": "Разследването на прокуратурата дали има длъжностно лице, което е укрило информация за урана в хасковската вода, отново е удължено с два месеца и трябва да приключи в края на февруари. Удължаването се дължи на експертизи, които все още не са изготвени. Делото е от 2 хиляди страници в 15 тома и е наблюдавано от трима прокурори. Водата в Хасково е негодна за пиене и готвене от април миналата година, когато бяха открити многократно завишени стойности на уран и алфа активност   \n", "date": "2018.01.05", "title": "Удължиха разследването за урана в Хасково"}
{"url": "http://duma.bg/node/158351", "text": "Жители на най-бедния регион у нас и в Европа - Северозапада, организират подписка за отделяне на Видин, Враца и Монтана от България. Те искат регионът им да се присъедини към Румъния, за да се спаси от голямата корупция в България. Това обяви в телевизионно интервю организаторът на протеста и инициатор на петицията Борис Каменов. Той изтъкна, че хората в Северозападна България са известни със своята борбеност и припомни как населението на родния му регион е организирало Чипровското въстание срещу Османската империя, после Септемврийското въстание от 1923 г. Според него хората от Северозапада винаги са се борили за \"истинска демокрация\". \nКаменов е убеден, че в Румъния съдебната система и борбата с корупцията са по-ефективни. Тяхната съдебна система е много по-демократична и реформирана, смята Каменов. Друг от \"сепаратистите\" пък каза, че подкрепя инициативата, защото в Северозападна България нямало работа и се налагало да ходят по други градове.  \nИнициаторът на движението за независимост уточни, че едва след като регионът получи независимост, ще се обърне към Румъния с предложение за присъединяване. На въпрос дали Монтана, Видин и Враца ще станат като Барселона, Каменов отговори, че на Северозапада му трябва \"един човек като Пучдемон\".  \n    \n", "date": "2018.01.05", "title": "Северозападна България иска да се присъедини към Румъния"}
{"url": "http://duma.bg/node/158352", "text": "Обществена поръчка за ремонт на улици и транспортни тунели в София обяви Столичната община. Тя е на стойност над 11,1 млн. лв. без ДДС. Изпълнителите ще трябва да проектират и рехабилитират участък от бул. \"Пенчо Славейков\" от ул. \"Цар Асен\" до бул. \"Ген. Едуард И. Тотлебен\". Ще бъдат ремонтирани и тунелите под НДК и по бул. \"Царица Йоанна\". Четвъртият обект е транспортният тунел по бул. \"Панчо Владигеров\" в район Връбница. \nЗа ремонт на тунела под НДК се заговори още в средата на миналата година заради подготовката за европредседателството, но проектът така и не се реализира. Тогава зам.-кметът по транспорт Евгени Крусев заяви, че с около 5 млн. лв. ще се извърши саниране на стените и тавана, нова хидроизолация, пътни настилки, поставяне на още светещи знаци, подмяна на осветлението с лед осветление и допълнителни мерки за обезопасяване на спирката.   \n", "date": "2018.01.05", "title": "Търсят се кандидати за ремонт на столични улици за над 11 млн. лв. "}
{"url": "http://duma.bg/node/158365", "text": "\n- Искам да направя Пирин втори Слънчев Бряг! Там е море от бетон, искам тук да стане бетонна планина. Щото ще изкарам още 2-3 милиарда от комисионни. А след мен, ако ще и потоп. \n- Приятелю, ако скапем природата в Банско хората, които сега идват лятото и пълнят къщи за гости, хижи и заслони просто ще спрат да идват. Оставаме на едни скиори за по 2-3 месеца. И всичките ще са на ол инклузив в на Цеко хотелчетата. Цяло Банско ще се съсипе съвсем. \n- след 20 години банско ще бъде пустиня.ще предизвикаме потоп и всичкия бетон ще срутим... \n- Втори кабинков лифт не е потребен. Проблемите на Пирин и Банско ще се решат с оформянето на теснолинейката в Разложка долина като ЖП пръстен и се свържат селищата: Белица, Якоруда, Разлог, Банско, Добринище.... и т. н. \nПовече от половината пръстен отдавна е построен. Той е само малък участък от теснолинейката която минава през Родопите. Остават около 20 км. да се затвори пръстена. Площа на цялата Разлошка долина е приблизително колкото София. Хората в Банско\" искат да вкарат слон в апартамент!!! \nВлакчетата по \"Пръстена\" да бъдат луксозни, с отопление и най-важно - на често. При лошо време е неземно удоволствие за скиора, да разпусне в минералната баня на Добринище, а и други минерални извори има в долината които могат да се използват. Същевременно ще се ползват от скиорите от съседните ски зони, което ще премахне струпването по пистите на връх Тодорка. Тъй като Разложката долина е оградена и от още две велики български планини: Рила, и Родопите, може да се изградят и нови ски зони в тях. Ако на кабинката има много хора, ще може да караш по пистите на Добринище -Безбог, Беталовото, Семково и по други бъдещи нови писти. \nСега, като се закотвиш в Банско, вариантите са само Чалин валог или Тодорина орница, или да си опропастиш почивката! \n- Този поръчков министър, поредната кукла на конци е и смешен и жалък с герберите и троловете им! Цяла България отлично знае кой е инвеститорът в Банско, а и на Витоша, нищо че се е скрил зад кипърски безработен с офшорни фирми, като слон в стъкларски магазин, като дебел Катарзис зад дребен Хидромелиоратор,... само този несретник не знаел, когато пробутвал закона, който са му дали. А утре може да се окаже, ме не знае и името си... \n- За нахъсаните скиори и алчни банскалии: скоро ке ви забранят с колите да се качвате до ски пистите - така, че със сигурност да си платите за лифт на Олигарха - банкера има да си възстановява милионите от рушвета! \n- Обобщавайки коментарите на \"природозащитниците\", разбирам, че основния проблем е не строежа на втория лифт, отсечените дървета, загрижеността за природата и за банскалии да не ги отнесе потопа. Става ясно, че основният проблем е, че ще го изгражда еди кой си, и същия този корумпира правителството, а не се отчита на \"зелените\". За мен това също е основния проблем, но защо не си го признаете и вие? Защо не кажете кой стои зад вас. \n- Те за тия писти имаш ли представа що гора ще изсекат. \nТук не е само за строежи. Проблемът е в поголовната сеч, която предстои. Там където секат после съм виждал ровове и ями до 2м дълбочина. \nИ проблема с водата. Кой им търси сметка, че са направили на Глазне изкуствено езеро, за да захранват с вода снежните оръдия, Това е недопустима намеса в екосистемата. И за това също си мълчат. \nЗащо не дават обяснения за смешната такса на концесионера. Защо не дават обяснение, защо е офшорна фирма, която не плаща данъци и е някаква мафиотскаа организация. И защо концесионера до сега ползва 650 дка в повече земя, изсечена и съсипана, за което не е дори наказан. И не му се търси сметка. \nТова тъпо министърче еднодневка не казва, Само гледа да се опаричи колкото се може повече и на каква цена, не го интересува. \nГЕРБ и фалшивите патриоти Каракачанов и Симеонов май нямат вече реални шансове за следващите избори. Как само за по-малко от месец си съсипаха политическото бъдеще. \n- Защо не се обсъжда реновирането на съществуващи лифтове на Витоша? Нали не уж става дума за хотели, а в центъра на фокуса е развитието на зимните спортове? \n- Витоша няма лапачка, няма хотели и толкова ресторанти, няма продажба на апартаменти. Няма и интерес от олигарсите. А ако се пусне, много софиянци ще ходят на Витоша и Банско ще закъса, а какво ще правят с имотите и парите дето са инвестирали. \n- Няма човек да прави само лифт без да си прави сметка да строи хотели. В София на много места трябваше да се правят само детски площатки или забавления за деца,а сега строят бизнес згради.      \n", "date": "2018.01.05", "title": "Наз@ем от мреж@та"}
{"url": "http://duma.bg/node/158366", "text": "Трите държавни медии БНТ, БНР и БТА преминаха през тежки 365 дни, а събитията от отминалата година тепърва ще продължат да оказват своето влияние върху тях. \nНационалната телевизия преживя изключително важен момент - дългоочаквания избор на нов генерален директор. Конкурсът на няколко пъти се проваля, беше съпътстван със съмнения, че умишлено се протака, за това спомогнаха и решенията на Народното събрание, които законово уредиха удължаването на мандата на вече бившата шефка на БНТ Вяра Анкова. \nС четири гласа \"за\" и един \"против\" Съветът за електронни медии избра  Константин Каменаров за генерален директор на БНТ. Единствено Иво Атанасов не подкрепи кандидатурата на телевизионера - при първоначалната си мотивировка той застана зад бившия шеф на БНР Валерий Тодоров. Управленската концепция на Каменаров бе подкрепена от Бетина Жотева, Мария Стоянова, Розита Еленова и София Владимирова. Макар да бе заявила, че ще се въздържи за всички кандидати, Стоянова се отметна и даде гласа си за Каменаров. При изслушванията първоначално фаворит й бил Сашо Йовков. \nЗа шефското място в БНТ се бореха само мъже -  Стоил Рошкев, Теодор Ангелов, Сашо Йовков, Валерий Тодоров, Тома Иванов, Радослав Главчев, Иван Гарелов, Константин Каменаров и Емил Кошлуков. До последно слуховете сочеха за фаворит Кошлуков, който се радвал и на одобрението на управляващите. На финалното изслушване Иво Атанасов припомни, че документи за конкурса трябваше да се приемат до края на юни м.г. СЕМ обаче внезапно промени правилата и изтегли срока до 17 юли. Атанасов намекна, че това може да е съобразено с факта, че Кошлуков е бил в САЩ в началото на юли. Това бе допълнителна причина той да не подкрепи бившия депутат. Срещу Кошлуков бе и фактът, че в документацията си той бе записал, че в последната година се е изявявал като програмен директор в телевизията на \"Атака\" - \"Алфа\". Противниците му веднага напомниха, че по този начин негов работодател е била политическа формация, което противоречи на  правилата за избор на генерален директор на обществената БНТ, според които кандидатите не трябва да имат икономически и политически зависимости. Това обаче не попречи само няколко месеца след избора си Каменаров да назначи Кошлуков за програмен директор на БНТ1. Преди това, в средата на ноември, Севда Шишманова напусна БНТ след като дълго бе програмен директор в медията. На нейно място новият директор назначи Надя Костова. \nОще в края на септември Каменаров представи и новите членове на Управителния съвет на БНТ - журналиста Валери Запрянов, юриста Зина Трифонова, сценариста Антон Андонов и спортната журналистка от БНТ Василена Матакева. \nОт националната телевизия обаче си тръгнаха някои знакови имена - бившата шефка Вяра Анкова се прехвърли в Нова телевизия. Началникът на дирекция \"Информация\" Даниел Чипев също отиде в конкурентната медия. Преди коледните празници стана ясно, че и шефът на новините в БНТ Константин Кисимов напуска.  \nПромяната в БНТ бе предизвестена, точно както бе ясен и поредният управленски мандат на  Максим Минчев начело на БТА. Дългогодишният генерален директор на агенцията бе и единственият кандидат за поста. Гласуването на номинацията му в парламента мина безпроблемно и той събра единодушната подкрепа на 141 народни представители, без въздържали се и против. Той е начело на БТА от 2003 г. През 2012 г. година беше въведена мандатност на длъжността за не повече от два мандата, тя обаче не важи със задна дата, затова Минчев разполага с нов 5-годишен мандат, в който да развива БТА. \nНа фона на управленските конкурси в БНТ и БТА, националното радио опитва да намери своята посока, след като през 2016 г. се сдоби с нов генерален директор. Александър Велев все още опитва да намери правилния път за популяризирането и утвърждаването на поверената му институция. В началото на годината БНР и \"Музикаутор\" кръстосаха шпаги за парите, които радиото трябва да дава на сдружението за авторски права. Тогава \"Музикаутор\" поиска близо трикратно увеличение на средствата от медията и им забрани да пускат музика, чиито права не са на БНР. В края на февруари двете страни все пак постигнаха някакво споразумение и обявиха, че и двете страни са направили отстъпки. Същинският договор за авторските права обаче бе подписан едва през лятото. Параметрите в договора предвиждат поетапно увеличаване на авторските възнаграждения, каквото бе предложението на \"Музикаутор\" от началото на преговорите преди година. Вместо за пет години обаче възнагражденията ще се увеличават за три Ц до изтичането на мандата на настоящото ръководство на БНР. Александър Велев  успя да настрои част от служителите си, след като в началото на юни обяви намеренията си да закрие подопечното Радио България. Предвиждаше се да останат само онлайн програмите на английски и руски, а тези на турски да се излъчват ефирно, интегрирани в схемата на Радио Кърджали. Албанската, гръцката, испанската, немската, сръбската, френската и предаващата за българите зад граница секции щяха да останат в миналото. След протести и размяна на взаимни обвинения в липса на концепция за развитието на Радио България, екипът на програмата и ръководството на БНР изгладиха различията. \nВ крайна сметка и трите национални медии са с амбицията да бъдат незаобиколим фактор в общественото пространство и остава да видим до каква степен ръководството им ще подсигури и обезпечи тази цел. \n   \n", "date": "2018.01.05", "title": "2017 г. донесе нов шеф на БНТ, БТА запази стария  "}
{"url": "http://duma.bg/node/158353", "text": "София отпразнува 140 години от освобождението си вчера. То бе отбелязано с множество прояви, организирани от Столичната община, Софийската Света митрополия, Сдружението на приятелите на Русия \"Александър Невски\" и фондация \"Героите на България\".  \nБлагодарствен молебен бе отслужен сутринта в храм \"Света Неделя\" от българския патриарх Неофит, а половин час по-късно тръгна Литийно шествие. Цветя и венци бяха поднесени пред паметниците на Генерал Гурко и Цар Освободител, а след това започна литературно-музикална програма в градинката зад Централния военен клуб.  \nПосланикът на Русия у нас Анатолий Макаров отбеляза в словото си, че събитията отпреди 140 години са били не подарък, а заслуга - резултат от дълга и кръвопролитна борба за свобода, за правото на България сама да определя своята съдба. \"Тази борба не би била възможна както без българските будители и опълченци, така и без самоотвержените руски воини, поставили на карта най-скъпото живота си, заради бъдещето на братския български народ\", припомни посланикът. Той призова да бъдем грижливи към общата история. \n    Кметът Йорданка Фандъкова  благодари на армията на ген. Гурко за освобождението на София и на западните посланици, спасили града от опожаряване. \nКато историческа дата определи 4 януари лидерът на БСП в София Калоян Паргов, който присъства на заупокойната молитва за загиналите в Руско-турската освободителна война, отслужена пред паметника на Българския опълченец. \"Отбелязването на годишнината е знак за родова памет и признателност към българските опълченци и руските воини за техния подвиг, коментира Паргов. Според него кръглата годишнина от Освобождението на България, която съвпада с българското председателство на ЕС, е подходящ момент за посещение на руския президент. \"Поводът е тържествен и много хубав. Така ще може да затвърдим добрите си отношения с братския руски народ и с Русия като глобален геополитически фактор, коментира Калоян Паргов.  \nЗаместник-председателят на Градския съвет на БСП в София проф. Ваня Добрева припомни в словото си към столичани, че на 4 януари 1878 г. камбаните на църквата \"Св. Крал\" (днешната \"Св.Неделя\") радостно огласяват влизането на ген. Йосиф Гурко в София. \"Днес повече отвсякога е необходимо да носим отговорност за всяко свое действие и за всеки свой помисъл. Да носим отговорност пред истината за националната ни история, културна идентичност и съдба\", заяви проф. Добрева.  \n     \n", "date": "2018.01.05", "title": " София чества 140 години от освобождението си  "}
{"url": "http://duma.bg/node/158355", "text": "\"Според Истанбулската конвенция терминът \"пол\" не трябва да се свързва единствено с разбирането за мъжки пол или женски. В контекста на конвенцията понятието \"пол\" има по-широк смисъл\". Това заявява дословно министър Цецка Цачева в писмен отговор на въпроса на депутата Николай Александров (патриотите), публикуван в началото на ноември 2017 г. Действия според съществуващите стереотипи и обществено приетите роли на половете трябва да се третират като насилие, обяснява още тя. \nСпоред написаното от Цачева няма нужда да се променя текстът от Конституцията, че \"бракът е доброволен съюз между мъж и жена\". Тя признава, че са подготвени промени в Закона за защита от дискриминация, в които към забраната за пряка или непряка дискриминация ще се добави \"полова идентичност\", а в Закона за защита от домашно насилие от думите \"фактическо съпружеско съжителство\" ще отпадне \"съпружеско\". Така \"защита срещу всякаква дискриминация ще получат не само бивши или настоящи съпрузи, но и лица, които съжителстват с партньори от същия пол\", без това да налага отделно нормативно уреждане на еднополовите бракове, заявява Цецка Цачева. Това проваля всякакви опити от последните дни да се отрече, че в Конвенцията става дума за \"обратните\" и за еднополовите бракове.   \n", "date": "2018.01.05", "title": " Още през ноември Цачева е признала, че стaва дума за \"обратните\""}
{"url": "http://duma.bg/node/158356", "text": "11 държави от Евросъюза все още не са ратифицирали Истанбулската конвенция, която е отворена за одобряване от 11 май 2011 г., сочи справка в сайта на Съвета на Европа от вчера. Това са: България, Хърватия, Чехия, Гърция, Унгария, Ирландия, Латвия, Литва, Люксембург, Словакия, Великобритания. Засега не е ясно колко от тях изобщо отказват да я ратифицират след скандалите заради нея, избухнали в цяла Европа. \nОт членките на Съвета на Европа, който е инициатор на документа, досега са го ратифицирали 28 държави, 17 - не са. Сред тези, които не са одобрили документа, са Украйна, Русия, Армения, Азербайджан, Македония, Молдова, Лихтенщайн, Исландия и др. От справка в сайта на СЕ за всяка държава поотделно личи, че от всичките 28 ратифицирали конвенцията само Белгия и Естония са го направили без забележки и резерви. Всички други са записали в официалните си решения за ратифицирането възражения или декларации, че няма да прилагат определени текстове от документа. Постоянните представителства на Австрия и Нидерландия дори са изпратили вербална нота с възражения в Генералния секретариат на СЕ, въпреки че страните са ратифицирали документа.     \nКонвенцията се отнася за предотвратяването на насилие над жените и на домашното насилие и за мерките за борба срещу тях. В нея обаче са вмъкнати текстове, отнасящи се за съвсем друго - за \"нетрадиционните\" полове, които трябва да се приемат, като се изкоренят предразсъдъците, традициите и стереотипите в обществото. В основата на проблема е даденото в документа определение за \"пол\" - \"социално изградена роля, поведение, дейност и характеристика, определяна от обществото за мъжете и жените\". Оттам несъобразяването с \"особеностите на пола\" влиза в графата \"насилие\" и има наказания, а в училище трябва да се изучават \"нестереотипните роли на пола\".      \n                  \n", "date": "2018.01.05", "title": " 11 държави в ЕС не са ратифицирали документа"}
{"url": "http://duma.bg/node/158357", "text": "БСП настоява кабинетът да оттегли ратификацията на Истанбулската конвенция и да не я внася в Народното събрание, гласи позиция на Изпълнителното бюро на партията. \"Винаги сме се борили против насилието над жени и деца. Организирали сме и сме се включвали в национални кампании в защита на техните права. Застъпвали сме се за равнопоставеност на мъжете и жените. И занапред ще отстояваме тези позиции. Но няма как да приемем текстове в Истанбулската конвенция, които задължават: \"страните да предприемат мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на стереотипни роли за жените и мъжете\". Както и: \"социален пол\" и \"включване на съобразен с развиващите се възможности на учащите се учебен материал по въпроси като нестереотипни роли на пола\", мотивират се социалистите. \nОт левицата отбелязват, че при обсъждането проекта на конвенцията документът е получил нееднозначна оценка и в Комитета на министрите на Съвета на Европа. Заради това решението на Комитета е формулирано като прието \"без гласуване\", а не както е утвърдената традиция конвенциите да бъдат приемани с консенсус от всички страни членки, припомнят от БСП. \"Очевидно поради това от откриването на Конвенцията за подписване през месец май 2011 до настоящия момент е ратифицирана от 28 от 47 страни членки на Съвета на Европа. От държавите членки на ЕС 17 са ратифицирали Конвенцията, а 11 не са\", се посочва в позицията. \n\"Принципно решението за присъединяване към определен международен договор е суверенно право на всяка държава. Няма автоматично задължение на държавите членки да ратифицират дадена конвенция. Изненадващо е внасянето на Конвенцията от правителството на Бойко Борисов на първото заседание на МС за 2018 г. и първото по време на председателството. Очевидно то разделя обществото, противопоставя партиите в коалицията и дори министрите на ГЕРБ на прага на председателството. Един от неговите приоритети, одобрен от кабинета \"Борисов\", е консенсус. С това действие правителството прави точно обратното. То минира възможността да търсим единение по важни за народа ни въпроси и предлага теми, които създават напрежение и омраза\", коментират от БСП. \nМеждувременно вицепрезидентът Илияна Йотова застана твърдо зад жените-жертви и зад Истанбулската конвенция в пост на официалната си страница в социалните мрежи. Според нея договорът е много важен документ, приет след дълги и трудни обществени дискусии в Европа. \"Такъв дебат трябваше да се състои и в България, за да се избегнат спекулациите относно отделни текстове в нея. Също така това щеше да накара министрите поне да прочетат документа и да се запознаят със съдържанието му. Основното, което конвенцията защитава, е равноправието между двата пола. Най-важното в нея е реалната защита на жени, които са жертви на насилие. Такава е всяка трета жена в Европа по данни на Евростат\", коментира Йотова.  \n Гласовете на депутатите от ГЕРБ и ДПС са достатъчни, за да бъде ратифицирана конвецията в НС - за това е необходимо обикновено мнозинство. Договорът, одобрен от МС в сряда, предизвика разногласия в управляващата коалиция. Не е ясно обаче дали всичките 94 депутати от ГЕРБ ще подкрепят конвенцията. Те са с 1 по-малко, тъй като мястото на напусналия НС Ивайло Константинов все още не е заето. Решението на правителството пък не получи подкрепата на ключовите министри от ГЕРБ Кирил Ананиев, Владислав Горанов и Ивайло Московски. Депутатът Георги Марков също е категоричен, че няма да подкрепи документа. \nОт ДПС заявиха неофициално, че защитават либералните ценности и ще дадат възможност на всеки българин да оцени както прецени сам себе си. Още в сряда патриотите заявиха, че ще отхвърлят конвенцията, тъй като с нея се прави опит да се разрушат традиционните български християнски ценности. От \"Воля\" не са изразили своята позиция.  \nСпоред парламентарния правилник в 3-дневен срок от внасянето на даден законопроект председателят на НС Цвета Караянчева трябва да го разпредели в съответните комисии. По правило конвенциите се приемат или отхвърлят само на едно четене. Ако документът бъде приет, комисията изготвя доклад, който в срок от 2 месеца трябва да бъде гласуван в пленарна зала. Срокът започва да тече от 11 януари, когато е първият работен ден на депутатите след ваканцията.  \n    \n", "date": "2018.01.05", "title": "БСП настоя МС да оттегли одобрението на Истанбулската конвенция  "}
{"url": "http://duma.bg/node/158345", "text": "Петнадесет деца, най-малкото от които е на годинка, са приети в университетската болница \"Св. Георги\" в Пловдив с хепатит А. Болшинството са от ромските махали на Раковски и Ясно поле, където през лятото на 2017 г. избухна взрив на заразата. \nОгнищата постепенно затихват. Преди няколко месеца приемахме по 8-10 души на ден, а сега са по един-двама, обясни шефът на инфекциозната клиника доц. Андрей Петров. По думите му при децата лечението трае от 6 до 10 дни. По-трудно оздравявали възрастните, при които хепатитът продължавал близо месец. Най-тежко протичал при хората с хронични здравословни проблеми. Лекарите напомнят, че трябва да се засили личната хигиена и да се мият по-често ръцете, особено след посещение на обществени места.   \n", "date": "2018.01.05", "title": "Хепатит натръшка 15 деца в Пловдив"}
{"url": "http://duma.bg/node/158346", "text": "Квартални и обществени съвети от кв. \"Абдовица\", с. \"Бусманци\" и кв. \"Дружба\" настояват за спешен и качествен ремонт на бул. \"Искърско шосе\". Те се обръщат с писмо до кмета на район \"Искър\" Ивайло Цеков, в което искат и реконструкция на други улици, свързващи кв. \"Дружба\" 1 и 2 с кварталите Абдовица и Димитър Миленков и с. Бусманци. Лошото състояние на пътя, на тротоарите и тяхната липса на много места ежедневно са предпоставка за произшествия и инциденти с щети и с опасност за живота и здравето на пътуващите с градския транспорт, с лични автомобили или пешеходци, категорични са гражданите. Те изразяват възмущение от поредния некачествен ремонт в края на 2017 г., който не издържа и няколко дни и за пореден път източи средства на столичните данъкоплатци. \nХората заплашват и с протести и спиране на трафика по натоварената отсечка, ако не бъдат изпълнени исканията им.    \n", "date": "2018.01.05", "title": "Квартални съвети искат спешен ремонт на бул. \"Искърско шосе\" "}
{"url": "http://duma.bg/node/158347", "text": "Декан в Софийския университет \"Св. Климент Охридски\" е подал декларация с невярно съдържание, което е позволило той да бъде избран на длъжността. Това става ясно от проверка на Контролния съвет на СУ по сигнал на Симеон Георгиев, който е член на Академичния съвет и е студент във Факултета по химия и фармация. \nСтава въпрос за декана на Факултета по начална и предучилищна педагогика проф. д-р Божидар Ангелов. Оказва се, че той не е имал право да бъде избран за декан, тъй като навършва възраст за пенсиониране в рамките на мандата си. Това не е разрешено от правилника на Алма матер.  \nВ доклада си до КС Георгиев иска проверка на цялата документация от Общото събрание на ФНПП, което на 4 ноември 2015 г. избира проф. Ангелов за декан. В него се казва, че професорът навършва 65 години на 4 септември 2019 г., а мандатът му е до 4 ноември същата година.  \nКонтролният съвет с председател проф. Валентина Попова е разгледал искането, изискал е документи от \"Човешки ресурси\" и от самия проф. Ангелов. На 21 декември е взел решение, че има нарушение и че ще уведоми ректора на университета проф. Анастас Герджиков за него. Контролният съвет изисква да се отстрани допуснатата незаконосъобразност. На база това решение Факултетът по начална и предучилищна педагогика трябва да свика Общо събрание, което да отзове декана и да проведе избор за негов наследник. Междувременно Ангелов може сам да се оттегли. \nСимеон Георгиев пък се заканва да внесе сигнал до прокуратурата за деклариране на неверни данни.    \n", "date": "2018.01.05", "title": "Декан в СУ скрил възрастта си, за да го изберат "}
{"url": "http://duma.bg/node/158348", "text": "Най-голям е броят на безработните българи със средно образование - 99 600 души, с основно, начално и по-ниско образование без служебни ангажименти са 65 300 души, а най-малък е броят на безработните висшисти - 35 200 души. Основната причина тези хора да не могат да си намерят работа е ниската квалификация. Това показва публикуван вчера анализ на трудовия пазар от Българската търговско-промишлената палата, базиран на данни на НСИ. \nОтделно има още 205 000 души, които не си търсят работа, макар да имат готовност да започнат. Този резерв за трудовия пазар в последните години силно намалява - през 2011 г. са били 284 000 души, сочи анализът. Според данните на работодателската организация безработните в България са намалели с над 45% за последните 13 години - от 449 000 души до 247 000 за периода 2003-2016 г. Коефициентът на безработица е намалял от 13,7% през 2003 г. до 7,6% за 2016 г. За третото тримесечие на 2017 г. пък е паднал до 5,8% и съответно 200 000 безработни, сочат още данните. Само в Румъния коефициентът на безработица е по-нисък от нашия - 5,2%, в Сърбия е 15,6%, Македония- 23,2%, Гърция - 20,7%, Турция- 10,7%. \nОт БТПП смятат, че спадът на безработицата у нас се дължи на подобряване на бизнес климата. В същото време компаниите изпитват силен недостиг на квалифицирани кадри, като най-много се търсят IT специалисти, машинни инженери, работници в туризма, транспорта и строителството.   \n", "date": "2018.01.05", "title": "Най-много са безработните със средно образование"}
{"url": "http://duma.bg/node/158294", "text": "Зареждането на изгасналия смартфон през цялата нощ е вероятно най-вредният за батерията на устройството начин, съобщи технологичната компания \"Кадакс\", цитирана от \"Дейли мирър\". От корпорацията дори публикуваха съвети за това как да поддържаме максимално дълго време издръжливостта на батерията на смартфона. \nСпоред експертите правилният начин е да зареждаме телефона си по малко и често. Важно е да не го оставяме да изгасне напълно. Друг съвет е да поддържаме батерията заредена между 65 и 75%. Оказва се, че има оптимална точка за поддържането на мощността на смартфона. Никога не зареждайте телефона си до 100%, защото и това е вредно за батерията, добавят специалистите.   \n", "date": "2018.01.05", "title": "Зареждането на смартфона през цялата нощ е вредно"}
{"url": "http://duma.bg/node/158295", "text": "Десеткратният носител на \"Грами\" Джъстин Тимбърлейк се завръща с четвърти студиен албум - \"Man Of The Woods\". Световната премиера на изданието е на 2 февруари. А предварителните поръчки на албума в онлайн магазина MusicMall.bg ще се приемат от днес, 5 януари, когато ще е премиерата на пилотния сингъл \"Filthy\" и видеото към него. \n\"Man Of The Woods\" е един от най-амбициозните проекти на Джъстин по отношение както на музика, така и на текстове. Парчетата в албума са комбинация от традиционен американски рок и са повлияни от звученето на популярни съвременни изпълнители - The Neptunes, Timbaland, Chris Stapleton и Alicia Keys, които са гост-изпълнители в тавата. В нея изпълнителят разказва лични истории, вдъхновени от сина му, съпругата и пътешествието от Мемфис до мястото, където се намира днес. \nЦветното футуристично видео към пилотния сингъл \"Filthy\" е режисирано от многократния носител на награди Mark Romanek, с когото звездата работи за втори път. В танцувалния клип Тимбърлейк е модерен изобретател, представящ най-новото си творение пред света. \nСлед \"Filthy\" и преди премиерата на \"Man Of The Woods\" музикантът ще пусне още три видеа, всяко със свой уникален стил и цветове и създадено от различен режисьор. Парчетата ще излизат всяка седмица от 18 януари до появата на албума.   \n", "date": "2018.01.05", "title": "Джъстин Тимбърлейк разказва лични истории в амбициозен албум"}
{"url": "http://duma.bg/node/158296", "text": "Канадската траш метъл банда \"Анаялейтър\" (\"Annihilator\") ще разтърси столичния клуб \"Joy Station\" на 18 ноември от 20 ч. Легендарните музиканти наскоро издадоха своята 16-а брилянтна продукция, озаглавена \"For The Demented\" \nБилетите за третото шоу на бандата у нас,  част от европейската й обиколка, вече се продават в мрежата на Eventim и партньорите им в цялата страна. Цената е 40 лв., а в деня на концерта входът ще е 50 лв. \nОт 1989 г. досега канадците от \"Анаялейтър\" издават албум след албум и радват многобройните си фенове с концерти по света. Въпреки непрестанните промени в метъла (а също и преминаващи различни членове в бандата), Jeff Waters и компания постоянно създават силни продукции - от дебютната \"Alice In Hell\" през супер успешните \"Never, Neverland\" от 1990 г., \"King of The Kill\" от 1995 г., \"Schizo Deluxe\" от 2005 г. и още много емблематични албуми до издадения през 2015 г. \"Suicide Society\" и актуалната \"For The Demented\" от миналата година. \nВлиянието на бандата и нейната движеща фигура - Jeff Waters, са признати от известни имена в метъл братството. Ето защо фронтменът споделя с присъщата си скромност: \"В музиката на \"Анаялейтър\" може да се усетят влияния от моите музикални търсения. За мен е чест, когато банди и музиканти, които харесвам, споменат, че аз имам нещо общо с начина им на пеене или свирене!\"   \n", "date": "2018.01.05", "title": "Траш метъли от Канада разтърсват столицата"}
{"url": "http://duma.bg/node/158297", "text": "Михаела Филева направи чудесен подарък на своите почитатели, като записа красив дует с автора на най-новия си сингъл \"Последни думи\". Талантливият музикален продуцент Боян Христов показва още едно свое качество с впечатляващото си участие в акустичната версия на песента. \nПозитивната усмивка на Михаела Филева изгря като празнична звезда в най-новия студиен видеоклип. Парчето излезе в официалния YouTube канал на \"Монте мюзик\". Акустичният аранжимент е на Краси Тодоров, Васил Крумов и Васил Вутев, а хармоничният дует между Михаела и Боян привлича вниманието още в първите секунди на песента. \n\"Последни думи\" излезе преди около месец и за кратко се превърна в една от най-популярните български песни в радио- и телевизионния ефир. Парчето спечели искрената симпатия на феновете още със своята поява.  \nАкустичната версия бе последният запис, с който Михаела Филева изпрати успешната 2017-а. През новата година певицата ще работи по своя втори самостоятелен албум, който се очаква да излезе през пролетта.   \n", "date": "2018.01.05", "title": "Михаела Филева пусна дует с Боян Христов"}
{"url": "http://duma.bg/node/158298", "text": "Жените плачат 5 пъти по-често от мъжете, сочат резултатите от ново проучване. Обикновено нежният пол рони т.нар. емоционални сълзи. Също така има базови, които напояват окото, за да не изсъхне, и рефлекторни, изхвърлящи от канала всякакви гадости, случайно влезли в него (като газта от лука, боклуци, мухи, бръмбари и всякакви дребни твари, които не биха се бутали в очите ви единствено, ако сте си отворили широко устата). \nКогато се произведе сълза от сълзотворната жлеза, ние рязко мигаме и я разпространяваме през окото. След това тази сълза или се стича драматично по бузата ви като на саундтрака от \"Тетрадката\", или през жлезата се шмугва в носа ви и изтича оттам. Да, когато плачете, ревете и през носа. Ефектът от клишето - като ревете да си издухвате носа - е същият, като това да си издухвате очите. \nХората плачат обикновено заради стрес, гняв, раздяла, мъка, тъга, физическа болка и дори от удоволствие. \nНали знаете колко хубаво ви става, като се наревете? За това си има обяснение. В сълзите се съдържа естествено болкоуспокояващо, наречено левцин енкефалин, което причинява доброто настроение, след като сте се наревали от скъсването с гаджето. Тогава късайте по-често. \nВ мозъка ви има място, наречено лимбична система, което отговаря за емоциите. Хипоталамусът пък е тясно свързан с автономната ви нервна система (тази, върху която нямате контрол). Тази система, чрез невротранзмитер, наречен ацетилхолин, основно контролира сълзотворната система, която от своя страна симулира производството на сълзи. \nС други думи, плачът си е чиста химия. Или биология. Едно от двете. Ако си пуснете филма \"Титаник\" за 18-и път, можете да се правите на най-големите мъже, но просто няма да имате контрол над слабото си тяло, категорични са експертите.     \n", "date": "2018.01.05", "title": "Жените плачат 5 пъти по-често "}
{"url": "http://duma.bg/node/158323", "text": "Някои от иновациите в козметиката смело може да бъдат наречени истинска революция в борбата за красота. С тяхна помощ резултатите са бързи и продължителни, а продуктите и начините на третиране на определени зони наблягат именно на индивидуалния подход. Но целият прогрес, посветен на постигането на хармонична визия, се дължи на труда на многобройните екипи, които работят за подобряване здравето на кожата, коригирането на несъвършенствата и повишаването на самочувствието на хората. \nМечтата на почти всяка жена да има мека, гладка и сияйна коса ала китайска коприна подтиква учените да използват тази съставка като основна в продуктите, призовани да се грижат за прическите на дамите. И това не е рекламен трик, а най-добрият естествен компонент на качествени шампоани, балсами и маски. Фиброинът (неразтворимият протеин, който е в основата на коприната и паяжината) и серицинът (влакнесто лепкаво вещество, подобно на белтък) са незаменими за косата. Обработени по специален начин, те създават наличния вече и в търговската мрежа продукт, наричан често \"течна коприна\". Уникалните съставки допринасят за вътрешното подсилване и видимата лекота на косата, а също така осигуряват търсените блясък и сияние - точно като на прословутата \"царица на платовете\". \nЧетчицата за \"обратното\" навиване на миглите пък позволява спиралата да се нанася в два, три, четири и дори в пет слоя. Благодарение на този специален \"уред\" се постига обем, който е 12 пъти по-голям от естествения. Козметичната иновация е създадена с помощта на много меки влакна по такъв начин, че осигурява идеално разпределяне на базовата основа. Направена е във формата на пясъчен часовник с четири реда \"косъмчета\" за оптимално нанасяне. Оставяйки равномерна следа по цялата дължина на миглите, образува здрава основа, която ги подготвя за многократното нанасяне на спиралата, без да е нужно четчицата да се потапя повече от веднъж в тубичката. Тази иновация - резултат от 4-годишни лабораторни експерименти, позволява по естествен начин да се постигне ефектът, характерен изключително за изкуствените мигли. \nОсвен заради начина на хранене, гените, слънцето и възрастта, състаряването на кожата е следствие и на чисто физиологични причини. И един от проблемите, възникващи в тази връзка, е намаляването на производството на хиалуронова киселина. А това е жизненоважен компонент за поддържането на плътността и еластичността на кожата. Попълването на липсите отвън доскоро бе възможно само с инжекции, понеже естествената бариера на дермата не пропуска киселината навътре заради високата молекулярна маса. Но благодарение на работата на швейцарски учени и френска компания вече има алтернатива на стряскащите игли. Експертите създават така наречените фрагменти на хиалуроновата киселина, които са с контролируемо молекулярно тегло. Така лесно проникват дълбоко в дермата и стимулират производството на необходимото количество вещество от самите клетки, което увеличава плътността и предизвиква визуално подмладяване. Иновацията се смята от експерти за реална алтернатива на пластичните операции или поне ги отлага във времето. Резултатите сочат, че дори най-чувствителната кожа реагира добре на технологията, която се предлага като крем или гел в аптеките. Само след три седмици 83% от жените забелязват намаляване на бръчките, по-добър тонус и свеж цвят на лицето. \nОнези, които се чувстват като изцеден лимон, могат да бъдат сигурни, че кожата всъщност е въплъщение на това тъжно сравнение. Сбръчкана, уморена, сива... Това означава, че не й достига енергия. Активните съставки за дермата са като витамините за организма. Затова към тях има специални изисквания: те трябва не просто да попият, а е необходимо да проникнат чрез роговия слой или епидермиса. Само в този случай ще могат да успокоят, стимулират, защитят и възстановят. И най-важното - тази магия вече е на път да стане възможна. Именно благодарение на попълването на запасите на креатин отвън. Тази аминокиселина в естественото си състояние се намира в гръбначните организми и подпомага доставянето на енергия към мускулите и нервите. Човешкият организъм сам по себе си произвежда около един грам креатин дневно. Запасите му може да се попълнят чрез консумиране на риба и месо. Но и това не е достатъчно. Затова е нужно да има и външна намеса, която дава възможност да се контролират редица биологични процеси в кожата и в целия организъм. Разбира се, в името на здравето и красотата. Козметични продукти, в чийто състав има и активен креатин, са най-подходящи за целта. \nОчевидно е, че и естетичната медицина, и козметика се развиват с немислими темпове. Всяка година в тази сфера се правят значими открития и иновациите бързо стигат до крайния потребител. Не бива обаче безогледно да се пробва абсолютно всичко, появило се на пазара или препоръчано от приятелки. Наистина невероятни резултати може да се постигнат само при грамотното прилагане на новите разработки след консултация с дипломирани експерти. \nРано или късно почти всяка жена повежда лична битка с нежеланите ефекти на времето. Сред видимите процеси на стареене са сухата и отпусната кожа, пигментните петна и умореният вид. Годините оставят своя отпечатък най-напред върху лицето и шията, които са най-податливи на нежеланите изменения. Именно затова деформацията на кожата върху тях се забелязва най-много, в сравнение с другите части на тялото. \nПреди години операциите бяха смятани за едва ли не единствен начин за ефикасно забавяне на стареенето. Но сега вече съществува ефикасна и надеждна алтернатива не само на пластичната хирургия, но и на процедурите с ботокс, лазер, както и на химическия пилинг, категорични са експертите. \nЕфективната технология за подобряване структурата на кожата и нейното подмладяване се нарича микронидлинг (Microneedling). С иновативната процедура, стимулираща възстановяването на клетките по естествен път, успешно се третират всякакъв вид несъвършенства като белези от акне, разширени пори, хиперпигментация, стрии, изгаряния и др. Това е възможно поради цялостната регенерация на кожата, повлияна от лечението, както и от факта, че се освобождават естествените фактори на растежа и се стимулира кръвообращението. Също така се спомага за бързото и ефикасно образуване на нов колаген, еластични влакна и хиалуронова киселина. \nВ основата на процедурата микронидлинг е специалното устройство, наречено дерма пен, с множество малки миниатюрни игли в самия връх, които може да бъдат между 0,5 и 2,5 милиметра. Те осъществяват микропробождания в кожата, предизвиквайки желаната регенерация. Дермата се уплътнява, нейната структура се подобрява, а бръчките се изглаждат и заличават. Друг положителен ефект от лечението е повишеният капацитет на абсорбция на кожата за вещества като хиалурона, които може да бъдат въведени в тъканта, уточняват експерти. \nВажно е да се отбележи, че медицинският микронидлинг се различава значително от терапията за самолечение със същото наименование, категорична е д-р Анелия Здравкова, дерматолог в столичната Jewel Skin Clinic. За постигането на реални резултати терапията трябва да бъде проведена от специалист в подходящи условия и тогава ефектът ще е повече от сигурен - по-здрава, еластична и сияйна кожа. Използвайки способността на дермата да се възстановява сама, чрез пробиването й с микроскопични игли се предизвиква обновяването на клетките по изцяло естествен начин. Вследствие на това кожата връща своя баланс, лицето изглежда по-свежо и младо, разкрива още д-р Здравкова. \nВ сравнение с други антиейдж процедури, тази е със значително по-малък риск от неприятни усложнения, коментират запознати. Самата терапия се прави за около 20-30 минути, а възстановяването след нея е бързо и безболезнено. В началото се наблюдава зачервяване на кожата, което отминава в рамките на един-два дни. Трябва да се има предвид, че крайният резултат може да се види няколко седмици или дори месеци след процедурата, тъй като обновяването на тъканите продължава по-дълъг период от време. Промяна обаче се забелязва още след първия път, уточнява специалистът.     \n", "date": "2018.01.05", "title": " Иновации в козметиката, или прогресът в борбата за красота"}
{"url": "http://duma.bg/node/158299", "text": "Кралската художествена академия показва произведения на изкуството, притежавани от Чарлз I, крал на Англия от 1625 до 1649 г., когато е екзекутиран. Изложбата, разказваща за неговата любов към изкуството, е озаглавена \"Чарлз I: Крал и колекционер\" (27 януари - 15 април), информира ArtPrice. Той е събрал една от най-необикновените колекции от изкуство на своето време, придобивайки творби на някои от най-добрите художници от миналото - Тициан, Мантеня, Холбайн, Дюрер - и възлагайки работа на водещи съвременни творци като Ван Дайк и Рубенс. След кончината му 1500 от неговите картини са продадени и разпръснати. По-късно почти 200 творби отново са изкупени от сина му - Чарлз II, и са останали в Кралската колекция до днес. 90 от тях ще бъдат показани в изложбата. Други 100 са идентифицирани в разни колекции, от които 60 са взети назаем за експозицията. Куратор е Пер Румбърг.   \n", "date": "2018.01.05", "title": "Историята на краля колекционер представят в Лондон"}
{"url": "http://duma.bg/node/158300", "text": "Кейт Бланшет ще оглави международното жури на тазгодишното издание на филмовия фестивал в Кан, съобщиха организаторите. С това талантливата австралийка и носителка на два \"Оскар\"-а ще се превърне в 12-ата жена, заставала начело на престижния панел в Кан в историята на фестивала. Както отбелязват някои западни медии, изборът на Бланшет със сигурност не е случаен на фона на променящия се облик на Холивуд в момента. Именно тя бе една от първите жени, отправили публично обвинение срещу продуцента Харви Уейнстейн за сексуално посегателство, а тази седмица тя официално реализира и инициативата си \"Time's Up\" (\"Времето свърши\") за борба със системното сексуално посегателство срещу жените в киноиндустрията, а също така и в големите корпорации. По данни на \"Ню Йорк таймс\" програмата на инициативата включва създаването на фонд в размер на 13 млн. долара, който ще бъде използван, за да могат социално слабите жертви на насилие на работното място да си позволят правна защита. Освен това членовете на фондацията ще се борят за въвеждането на глоби на компаниите, за които бъде разкрито, че прикриват подобни престъпления, информира БГНЕС.   \n", "date": "2018.01.05", "title": "Кейт Бланшет оглавява журито в Кан"}
{"url": "http://duma.bg/node/158301", "text": "Докато чаках Новата, се обърнах назад - и чух собствения си вътрешен глас: Върви, не стой... И тръгнах - напред ли вървях, назад ли - не питах и си казах: Накъдето ти виждат очите... \nИмаше преди години в моя край една много популярна песен, сътворена от моя съгражданин Димитър Янев. В нея се разказваше за Никола Калъпчиев, една героична легенда в Пиринско. А в песента си моят приятел Димитър Янев - един последен мохикан на фолклора, казваше: \"Имала майка едно ми чедо - Никола...\" Друг мой земляк - Славе Македонски, когато чуеше тази песен, отсичаше: \"Бездарна работа...\" А Димитър Янев разпъваше акордеона, пееше с пълно гърло и което бе най-хубавото - народът му пригласяше. И песента му се превръщаше в народна... Славе, скитащият писател, хвана далечна посока и след време кацнал на Северния полюс. Попитали го сибиряците: \"Кой си ти?\", а той отговорил в типично байганьовски стил: \"Българин...\" И в този миг руските сибиряци запели: \"Имала майка едно ми чедо - Никола...\" Славе се вцепенил от изненада. И решава да ми прати телеграма, в която казва, че признава Димитър Янев за гениален. На Северния полюс сибиряците му изпели песента за Никола... Славе беше ревнив към славата, затова опитваше с какво ли не да й привлече вниманието, но не успя. \nТук искам да отворя една скоба. Ще кажа, че Славе Македонски е български писател. Неговото \"Щуро племе\" е в книжния ни фонд. И нищо чудно времето да го наложи, да го извика на живот. Защото щенията на моя земляк да усети вкуса на славата бяха патологични. Това стана причина дори да си подлее сам вода и да го изключат от Съюза на българските писатели в етапа, в който трябваше да бъде лекуван, а не линчуван. Нищо чудно славата да каже: \"Ела, Славе...\" \nТа вървя сега и си спомням, че в пътеписите си моят талантлив земляк казваше за себе си, потъвайки в северните снегове: \"Шeл человек...\" Искам да посрещна Новата година там - на Северния полюс. И аз да чуя песента за пиринската легенда: \"Имала майка едно ми чедо...\" Защото песента не признава граници, малък е светът за нея, а моят порив я следва и сам на себе си казвам: Върви, не стой. В \"шeл человек\" има голям смисъл... \n    \n", "date": "2018.01.05", "title": "Шeл человек..."}
{"url": "http://duma.bg/node/158302", "text": "\"Януари - Фестивал на българската драматургия\" е замислен като форум за изява на театрални продукции, създадени по български драматурзи - класици или наши съвременници. Изискването е текстовете да са написани от български автори или да са интерпретации на български текстове, пак направени от наши автори.  \nТакъв формат, в който да се представя българската драматургия, сред съществуващите у нас фестивали няма. Защо \"Януари\"? Защото това е най-българският месец, по думите на Йордан Радичков от едноименното негово произведение, с което той става кръстник и патрон на фестивала. Лого е една от рисунките на Радичков от творбата му \"Ние, врабчетата\" - те са най-български и си остават тук дори в най-тежкото време, когато всички прелетни птици отлитат на юг. \nОткриването е на 8 януари от 19.30 ч. в понеделник с пиесата \"Яворов, Лора и Мина в часа на синята мъгла\" с участието на Иван Радоев, Елена Петрова и Мариела Топалова. Режисьор е Бойко Илиев. Посвещава се на 140-годишнината от рождението на Яворов, научи ДУМА от Бойко Илиев, директор на \"Нов театър\" в НДК. \nПрограмата ще продължи на 9 януари с \"Да убиеш великан\" - стратег и хроникьор Александър Урумов. В ролите са Валери Георгиев, Любомир Кръстев, със специалното участие на Васил Михайлов като гласа на Голиат. До 21 януари ще бъдат играни още \"Пилето, което казва ку\", на Ал. Урумов, моноспектакъл на Иван Юруков; \"Глас\" на Елена Алексиева, моноспектакъл на Яна Маринова, режисьор Лъчезара Паскалева; \"Великденско вино\" на Константин Илиев, реж. Весела Василева; \"Асансьорът\" на Георги Марков, постановка Малин Маринов; \"Поручик Бенц\" от Д. Димов, драматизация и режисура Бойко Илиев, ДТ \"Антон Страшимиров\" в Разград; \"Лалугер\" на Ал. Урумов, моноспектакъл на Н.Урумов, реж. Юрий Дачев, ДТ \"Йордан Йовков\" в Добрич; \"Жужене\" на Росица Иванова, постановка Ивелина Колева, НТФ \"Lumen\", Пълдин арт клуб, Пловдив.   \n", "date": "2018.01.05", "title": "Започва фестивалът на българската драматургия \"Януари\""}
{"url": "http://duma.bg/node/158303", "text": "Малко млади хора могат да направят следното признание: \"Израснах с хляб и Пучини\", но на Беатриче Венеци подобни думи подхождат и разкриват нейната духовна същност - да е съдбовно свързана с италианската класическа музика и с един от гениите на Италия - Джакомо Пучини. \nБеатриче е родена на 5 март 1990 г. в Лука, родното място на Пучини, и смята неповторимия композитор за своя пътеводна звезда в живота. Според нея класическата музика не е нещо старомодно. Тя има вътрешен потенциал да впечатли и завладее младото поколение. Затова амбициозната дама тръгва към оперния свят на Джакомо - отначало като дете свири на пиано, после решава да стане диригент, завършва музикалния лицей в Лука и музикалния институт в Сиена в периода 2011-2015 г. Учи дирижиране и композиция във Флоренция и Милано и става асистент на маестро Олег Каетани и на маестро Джон Акселрод. Венеци изнася над 30 концерта на пиано - солови и с ансамбли за камерна музика, а в репертоара й са творби на Моцарт, Прокофиев, Бетовен, Менделсон, Брамс.  \nКато диригент има подчертан интерес към италианските композитори. На първо място е съгражданинът й - великият Пучини. Тя иска да разкрие силните женски теми в оперите на композитора: \"Мадам Бътерфлай\", \"Бохеми\", \"Тоска\", \"Манон Леско\". За нея Пучини е първият, който отдава голямо значение на ролята на жените в операта и се занимава с тяхната психология и личност. Дебютът на Беатриче Венеци в оперна постановка в чужбина е в Германия с \"Мадам Бътерфлай\".  \nМладата дама има отношение и към белия лист - тя е автор на есето \"Вътрешната потребност от изкуство\". С многообразните си изяви Венеци се утвърждава като посланик на висококачествената италианска култура по света. Беатриче има сензационна кариера - става уважаван и ценен диригент едва на 22 г. Тя търси диалог между традицията и новото време. Италианските и чуждестранните медии й предричат голямо бъдеще. През юли 2017 г. Венеци е главен гост-диригент на 63 фестивал \"Пучини\" в Лука и дирижира комичната опера \"Лястовичката\" - за приливите и отливите в любовта, за чувството, което ни прави щастливи и тъжни. Италианката изтъква, че ще дирижира с радост концерта \"Жените на Пучини\" на 20 януари в Софийската опера, тъй като е свързан с любимия й композитор.   \n", "date": "2018.01.05", "title": "Беатриче Венеци гостува в Софийската опера  "}
{"url": "http://duma.bg/node/158279", "text": "    Започвам първата си публикация за 2018-та с едно обвинение. Защо нароилите се шамани, врачки, предсказатели и прочее от този вид не ни предупредиха за прокарването по терлици от властта на онова странно нещо \"трети пол\". Дори въздесъщият Нострадамус нищо не казва по въпроса, който направо разтърси хетеросексуалната ни същност. Почувствахме се изоставени, пренебрегнати, запокитени дори - надалеч от софрата с плодовете на истинските плътски радости и страсти, от които различните уважават само бананите, наподобяващи \"нещо\", което все пак не е \"той\". И защо пък точно сега мъдрите ни ръководители се сетиха да вкарат в дневния ред на държавата прословутата Истанбулска конвенция, подписана преди доста време от Екатерина Захариева в качеството й на тогавашен министър на правосъдието? Ами то е много просто. Нали сега трябва да сме най-големите европейци и като председателстващи дори да надскочим себе си. \nВероятно заради това разбрахме с учудване, че самата заместничка на правосъдното ни министерство Десислава Ахладова е дала гаранция пред директорката на Европейския институт за равноправност на половете Вергиния Лангбак, че прилагането на Истанбулската конвенция ще бъде сред приоритетите на председателството ни на общността! \n    Ето този приоритет точно не ни беше известен в навалицата от намерения за шестмесечното ни шефство. И не че сме против добре формулираната идея на въпросната конвенция на Съвета на Европа за превенция и борба с насилието над жени и домашното насилие. Но някои неща във въпросния документ възбуждат сериозни въпроси, особено в държави като нашата, където мнозинството все още държи на своите си ценности. Пък и доста усилия положиха да укротяват разбушувалите се страсти сред здравите традиционалисти от двата пола назначената за външен министър Захариева и дори министърката на правосъдието Цецка Цачева, която направо каза, че конвенцията нямало да доведе до законови промени за узаконяване на гей-браковете. Двете пропуснаха да коментират обаче, че с документа от Истанбул се откриват и възможности за прокарване на учебни програми за изучаване (дали не и обучение!?) на хомосексуализъм,  травестизъм и еднополовите бракове.  \n    Българинът вече стана доста подозрителен към настоятелните уверения от страна на политиците. И тъй като много е лъган, хваща все по-малко вяра на приказки. Особено сега, когато искаме на всяка цена да се докараме пред началниците от Брюксел с желанието си да оставим следа със своето председателство. Да не прокараме обаче с иначе добродушните си намерения на домакини на председателството на ЕС бразда в традиционно здравото българско съзнание. Да не станем със слагаческата си политика съучастници в онова лицемерие към различността, което измества фокуса на същностните проблеми на хората. \n    Споменах за лицемерието и в съзнанието ми веднага изникна евроатлантическата истерия с противопоставянето на сексуалния тормоз на работното място. Не че подобни прояви не трябва да бъдат осъждани, но в широкомащабните добре платени кампании има доста голяма доза неискреност. А защо ли? Ами, потърпевши от въпросното насилие се оказват все издигнали се жени и актриси, които обилно грабят от сладката страна на живота. Снимат се с продуценти усмихнати, получават роли и почести, богатство и слава. Сега изведнъж ни залива вълна от страдалки на блясъка и разкоша, които дълги години били таили в сърцата си унижението. Сетили се, милите. Ами да са реагирали тогава, когато са ги насилвали да правят нещо против волята си. А не сега да ридаят лицемерно за онова начало, когато са използвали чар и хитрост за пробив и кариера. \n    Доста неискреност има в тези кампании. И в европейската за равноправност между половете, и в американската за посегателствата на похотливци на работното място. Вярно, на реалното насилие трябва да се противодейства решително, но натрапчивата кампанийност е изначално подозрителна. Едно е да отстояваш равни права на хората, а съвсем друго е да пропагандираш дразнещо различността и да я превръщаш в проблем, който за обикновените граждани не съществува. Или лицемерно да се хвърляш на амбразурата срещу сексуалното посегателство на работното място по инициатива на редица възползвали се от това бивши красавици, докато в същото време милиони жени да гинат с децата си на ръце от куршумите на близки и далечни агресори и са истински насилвани. На всичкото отгоре на разни \"прайдове\" някакви персони - изрисувани и с втъкнати къде ли не пера, демонстрират самочувствие сред един отруден народ, който е на път да бъде едва ли не обвинен за своята нормалност. \n     Жалко е всичко това и за едните, и за другите, и за всички. Световното лицемерие взема връх в един опасен свят на подменени и подменящи се ценности. А проблемът е друг и всички го знаем! \n     \n    \n", "date": "2018.01.05", "title": "Лицемерие"}
{"url": "http://duma.bg/node/158275", "text": "1592 - РАЖДА СЕ ШАХ ДЖАХАН, ИМПЕРАТОР НА ВЕЛИКИТЕ МОНГОЛИ (УМИРА 1666 Г.). Става известен като създател на едно от чудесата в света - Тадж Махал. Разположеният в гр. Агра, Индия, мавзолей е смятан за най-бляскавия паметник на монголската архитектура, изграден в стил, съчетаващ ислямски, индийски и персийски елементи. Построен е от Шах Джахан в памет на любимата му съпруга Мумтаз Махал. През 1983 г. е включен в Списъка на световното наследство на ЮНЕСКО. 1849 - РАЖДА СЕ ВАСИЛИЙ НЕМИРОВИЧ-ДАНЧЕНКО, РУСКИ ПИСАТЕЛ (УМИРА 1936 Г.). Участник в Руско-турската война (1877-1878) като военен кореспондент на в. \"Новое время\" в България. Участва във военните действия при Плевен, Ловеч, връх Шипка, в похода на ген. Гурко към София и др. Защитник на българската национална кауза. След края на войната остава в Княжество България и в отделна книга описва възобновяването на българската държава в първите години след Освобождението. 1855 - РАЖДА СЕ КИНГ КЕМП ЖИЛЕТ, АМЕРИКАНСКИ ИЗОБРЕТАТЕЛ (УМИРА 1932 Г.). Първият производител на самобръсначки. Идеята му хрумва в едно ранно утро на 1895 г., когато вижда брадясалото си лице в огледалото и се сблъсква с тъпия бръснач. Необходими били 11 години и 25 000 долара, преди изобретението да му донесе слава и пари. Първите бръсначи еднодневки се появяват на пазара през 1903 г. На 77 години, малко преди да почине, Жилет скромно отбелязал: \"От всички велики изобретения моят бръснач е най-великата дреболия.\" 1916 - РАЖДА СЕ ДОБРИ ДЖУРОВ, АРМЕЙСКИ ГЕНЕРАЛ, ПОЛИТИК (УМИРА 2002 Г.). Завършил Военна академия \"Фрунзе\" в СССР. Член на РМС, а след това - на БКП. През 1942 г. е интерниран от правителството на Богдан Филов в лагера Кръсто поле. Избягва оттам и оглавява партизанска бригада \"Чавдар\". След 9 септември 1944 г. служи в БА, където заема различни командни длъжности. Министър на народната отбрана (1962-1990). Народен представител в няколко парламента, включително в VII ВНС. 1936 - РАЖДА СЕ ЖУЛИЕТА ШИШМАНОВА, ТРЕНЬОР ПО ХУДОЖЕСТВЕНА ГИМНАСТИКА (УМИРА 1978 Г.). Става всепризната с възпитаничките си Мария Гигова, Нешка Робева, Румяна Стефанова и Красимира Филипова. На Световното първенство в Копенхаген (1967) Шишманова със своята възпитаничка Мария Гигова печели първия златен медал (на обръч) за България. Загива в самолетна катастрофа. На нейно име има международен турнир. (На снимката - Жулиета Шишманова (в средата) с Нешка Робева и Красимира Филипова.) 1970 - УМИРА МАКС БОРН, НЕМСКИ ФИЗИК (Р. 1882 Г.). Носител на Нобелова награда за физика за 1954 г. Смятан за един от основателите на квантовата механика и създател (заедно с Лауе) на теорията на кристалната решетка. Бил е професор във Франкфурт на Майн, Гьотинген, Кеймбридж и Единбург. Негова внучка е известната актриса и певица Оливия Нютън-Джон.     \n", "date": "2018.01.05", "title": "Датата"}
{"url": "http://duma.bg/node/158276", "text": "Навършват се 120 години от официалното и тържествено откриване на българската \"Желязна църква\" в многомилионния Истанбул - най-големия турски град, потънал във вековни традиции и известен като мост между Европа и Азия. Казват, че това е единствената желязна църква в източноправославния свят. \nВнукът на светеца Софроний Врачански - Стефан Богориди, подарил през лятото на 1894 г. две каменни къщи и една дървена постройка в квартал \"Фенер\" на своите сънародници българи. Призовал ги да построят своя църква. Образът на този патриот и родолюбив българин, заедно с именития екзарх Йосиф и други светци, сияе на небосклона на Отечеството ни. Тази православна светиня е проектирана във Виена от арменския архитект Ховсеп Азнавур. Той предложил да се изработят железни пана, тъй като мястото на бъдещия строеж е насипен терен и има опасност да се срути. Металообработващата фирма на Рудолф Филип Ваагнер във Виена изработила желязната конструкция. Чугунените плочи били доставени в Истанбул по река Дунав и Черно море. Цялостното построяване на храма било активно подкрепено и подпомогнато от българите, живеещи в морския град.  \nОсновният камък на уникалната постройка е поставен от екзарх Йосиф I на 27 април 1892 година. Сглобяването на църквата приключва на 14 юли 1896 година, а тържественото освещаване на \"Свети Стефан\" е на 8 септември 1898 година на Рождество Богородично.  \n\"Желязната църква\" - уникална като архитектурно и църковно творение, е сгушена на живописно място в квартал на Златния рог. Църковният храм побира около 300-350 посетители. Изографисан е с впечатляващи икони от художника Клавдий Лебедев. Изящният иконостас е изписан в православен стил от руски майстори от фирмата на Николай Ахапкин. Шестте камбани, две от които бият и до днес, са отлети също в Русия във фабриката на Пьотър Оловяшников.  \nВ този благоуханен храм всичко прави впечатление. От разказа на председателя на настоятелството Васил Лязев чух сърдечни благодарствени думи за родната ни страна България, която е подпомогнала реконструкцията и благоустрояването на църквата с 400 хил. лева. За ремонта на българската църква община Истанбул е отпуснала 15 милиона лири. За възстановяването на храма се включиха и неправителствени организации от двете страни. Кубетата на църквата грейнаха в злато с дарение на пловдивски обществен съвет от 2010 година и е знак за приятелството между побратимените градове Истанбул и Пловдив. Ремонтът на църквата започна през 2011 година. За тези години близо 40 турски реставратори и строители са направили всичко, за да върнат блясъка на този уникален храм. За целта всеки елемент на желязната църква е бил свален и реставриран, преди да бъде върнат на мястото си. Според специалистите най-трудна била работата по носещата конструкция на църквата и по камбанарията. Храмът е от железни елементи с тегло 500 тона. Това дава основание на експертите  да я сравняват с начина на сглобяване на Айфеловата кула.  \nДошли в 16-милионния град, екскурзиантите се радват на забележителни и впечатляващи неща - \"Синята джамия\", на великолепната старинна църква \"Света София\", на Златния рог и на хубостите и красотите на Босфора и Мраморно море. Ние, българите, се възхищаваме както на \"Желязната църква, така и на нашата екзархия в квартал \"Шишлик\" - едно неописуемо райско българско кътче в тази част на съседна Турция. \nКогато има църковна служба, на това паметно място се събират много родолюбиви българи, живеещи в Истанбул. На един от религиозните празници с участието на духовници от София и Враца направи радващо впечатление, че живеещите наши хора в Турция са запазили патриотичните си и родолюбиви чувства. \nТози свят и родолюбив храм ще слави страната ни както през изминалите 120 години. \nОчакваното откриване на реставрираната църква край Босфора е на 7 януари - православната Коледа по стар стил. По информация в печата на тържеството ще присъстват турският президент Реджеп Ердоган, министър-председателят Бойко Борисов, българският патриарх Неофит и Вселенският патриарх Вартоломей.    \n", "date": "2018.01.05", "title": "Българска светиня край Босфора  "}
{"url": "http://duma.bg/node/158277", "text": "Първа лъжа - в Истанбулската конвенция няма нищо, което да го няма в българската Конституция и закони. Лъжете, има! Това е определението \"социален пол\", който се въвежда от Истанбулската конвенция. И точно затова я гласувахте днес. Иначе, ако нямаше, защо я гласувахте? Оплитате се сами в лъжите. \nВтора лъжа - Истанбулската конвенция няма да доведе до промяна на Конституцията и законите. \nЛъжете! Конвенцията е наднационално законодателство, което има върховенство спрямо националното законодателство. Ратифицираме ли я, всичко в противовес на конвенцията трябва да бъде съобразено с нея. Лъжете безогледно и продавате бъдещето на България за жълти стотинки и високи постове в европейски институции. \nТрета лъжа - длъжни сме да приемем \"третия пол\", иначе не сме европейци. \nЛъжете! Словакия, Хърватия, Чехия, Унгария, Латвия, Литва - общо 11 членки на ЕС, които не са приели тази конвенция, по-малко европейци ли са? Няма никаква причина да приемаме тази конвенция, никой не ни задължава! \nЧетвърта лъжа - не може да получаваме субсидии, трябва да приемем и \"третия пол\". \nЛъжете! България изпълни тежки условия, за да бъде приета за член на ЕС в областта на енергетика, икономика и какво ли още не. След което подписа договор за присъединяване. И тези субсидии са според тези договорености, записани там! Никъде не пише, че трябва да приемаме \"трети пол\". Така че да, Европа ще дава субсидии така, както дава на всички други. И никакъв трети и пети пол не сме длъжни да приемаме! \nПета лъжа - Истанбулската конвенция е приета с обсъждане на НПО. \nЛъжете! Има НПО, които са участвали в работната група като консултанти на Министерството на правосъдието, но с никакви НПО и никакво публично обсъждане не е имало! 31 неправителствени организации написахме писмо с искане за обсъждане - все още нямаме отговор. И знаете ли защо лъжете? Защото не сте чели Истанбулската конвенция. Нямате идея какво пише вътре. И не ви и пука! Нали? Просто ще изпълните поръчката, която са ви дали. А ние ще дойдем пред парламента, за да ви попречим! \n                            \n", "date": "2018.01.05", "title": "Лъжете! "}
{"url": "http://duma.bg/node/158278", "text": "Причината за системния хаос в световната икономика е кризата в главния модел на организирането на икономическия живот - капитализма. Заради спада на печалбите в производствените сектори капитализмът деградира от система, създаваща блага за човека, до система на финансово казино - форма на финансов паразитизъм, на валутни и пазарни спекулации, зад които стоят интересите на банките и фиктивния капитал. На практика системата се отдели от реалния свят. \nИзточниците на т.нар. дългово робство лежат в неолибералната идеология на дерегулация на икономиката и регресивното данъчно облагане (намаляване на данъчната основа според увеличаване на дохода). Това на свой ред доведе до понижаване на социалната безопасност, при която мерките на строги икономии се осигуряват за сметка на безработните и пенсионерите. От своя страна фондовите пазари съществуват в паралелна вселена със своите възходи и падения, свързани с движението на фиктивния капитал, а в същото време глобалният дълг се трупа, достигайки 680 трилиона долара. \nОт опрощаването на дълга, ако това изобщо се случи, ще загуби онази част от финансовата върхушка, която през последните десетилетия определя политиката на т.нар. демократични правителства. \nДнес все повече хора осъзнават, че изпадат (или може би скоро ще изпаднат) в групата на прекариата, и че не са сами. Това наложи и появилата се в последно време промяна в поведението на тази група хора - от това да бъдеш победен и отхвърлен към това да бъдеш предизвикателен, упорит, дързък и явно незачитащ. За разлика от преди, днес прекариатът премества своя обхват от масовите професии до политическото повторно ангажиране. Прекариатът знае, че в днешните условия няма унифицирана работническа класа и не иска да се връща в търсене на погрешно единство. Нуждаем се от алтернативно прогресивно бъдеще, подготвено за и от прекариата. \nВ общи линии системата за разпределение на доходите в ХХ в. се срина. Делът на печалбата спрямо общите приходи се покачва и ще продължи да нараства, делът на доходите от рента също запазва положителен тренд, докато реалните заплати остават на едно ниво и ще продължат да се задържат. \nВ стремежа към насърчаване на конкурентоспособността правителствата се надпреварват да прилагат политики за гъвкавост на труда, което прави труда по-несигурен, лишавайки милиони хора от здравеопазване, пенсии или други обезщетения. В крайна сметка правителствата се обърнаха към изпитаното във времето средство - социалното подпомагане, но това напълно ще пресуши социалната държава. \nВ същото време се оформи и структурира нова световна класа, която всячески се стреми да се наложи над националните структури. На върха на тази нова класа стои малка плутокрация, която в болшинството си има криминален генезис. Нейната икономическа и политическа сила обаче е огромна - тя няма отговорност към която и да е национална държава. Под нея е елит, който също произлиза от капитала - тези, които Тома Пикети нарича \"патримониален капитализъм\". Под тях са чиновниците, които са с гарантирана заетост, пенсии, платени отпуски и други стимули. Сегашната администрация е олицетворение на това, което американските учени през 60-те и 70-те години на миналия век очакваха да се превърне в норма. Но и броят на чиновниците се свива. \nНаред с това се заражда нова група - професионалисти, ориентирани към проекти, самонаети, които не търсят сигурност на заетостта. Много от тези хора работят френетично, но рано или късно отпадат/изгарят. Те също не са заинтересовани от защитата на заплатите, защото получават парите си от другаде. \nСлед това идва старият пролетариат, за когото са изградени социалните държави, както и трудовите отношения и регламенти. Пролетариатът от миналия век беше ориентиран към стабилен трудов път на пълно работно време през целия живот, на базата на което бяха изградени \"трудовите права\". Но той намалява не само с капацитета си, а и с желанието си да защитава социалните институции. Днес на неговите постижения се гледа с романтична носталгия. \nПод пролетариата, там, където прекариатът расте, но не и като подклас, е \"лумпенизираният прекариат\", чиито жертви живеят под екзистенца, на улицата. За разлика от тях, прекариатът се разглежда от глобалния капитал като водещ и неолибералната държава го оформя. Последните оценки показват, че прекариатът представлява около 40% от пълнолетното население в Япония, Корея, Гърция, Испания, Италия, Австралия и Швеция, която все още се смята за \"нирваната\" на социалдемокрацията. Най-много представители на прекариата има в Китай. Дефиниране на прекариат Прекариатът може да бъде разглеждан в три измерения: \nНа първо място, той се отличава с  отношението си към производството. Тези, които спадат към него, имат нестабилен труд, т.е. работят на \"гъвкави\", временни или случайни трудови договори, \"на свободна практика\", на непълен работен ден или периодично с помощта на агенции по заетостта. Най-бързо растящата форма на нестабилна работна ръка е \"работещата тълпа\". Винаги е имало нестабилен труд. Но днес това се превръща в норма. Точно както историците анализират процеса на пролетаризация като дисциплиниране на работниците до нормите на стабилен труд, интернализирайки това като дълг, свързан с капитала, така прекариатът е навикнал с нестабилната работа. \nСъщественото е, че прекариатът няма сигурна професионална идентичност, няма разказ за живота си. Колко хора изобщо имат мечти или цели? И какви са те - да станат банкери (по-скоро чиновници), да си купят апартамент в престижен квартал, да отидат на море в Гърция за една седмица или да си купят нова кола. Но това са просто средства, а не цели. Представителите на тази класа трябва да вършат много работа, която не се отчита и не се плаща. Те се експлоатират на работното място, както и извън него. Това е първата работеща класа в историята, от която се очаква да има повече образование и компетенции, отколкото изисква работата й. \nВторо, прекариатът се отличава с отношението си към преразпределянето. Той се основава на парично възнаграждение, но без пенсии, платени отпуски, обезщетения за съкращаване или медицинско покритие. Той губи тези ползи, поради което конвенционалната статистика подценява нарастващото неравенство. \nЗа прекариата също така липсват държавни помощи въз основа на права. Това бе обявено в декларацията на Бил Клинтън от 1996 г. - че той слага край на \"благосъстоянието - такова, каквото го познаваме\". Наказателният Уисконсин модел на работа (От благосъстояние към работа) стана глобален. В същото време, когато заплатите са нестабилни и падат, прекариатът живее на ръба на неустойчивия дълг. Днес дългът се превърна в систематичен механизъм на експлоатация, тъй като хората се борят да поддържат вчерашния стандарт на живот. Тук спонтанно възниква въпрос: \"Не се ли превръщаме в модерни роби?\" Кредитите към банки, сметките за ток, вноските по лизинга и всички онези играчки на модерния свят не ни ли превръщат в роби на заплата? Мислите си, че може да напуснете работата си, когато поискате, но дали е така? Имате ли пари, с които да си купите свобода? За колко време ще ви стигнат - за 2 месеца, за 6 месеца или за повече? В съвременното общество богатството не се измерва в пари, а във време. Колкото по-дълго може да живеете без доходи, толкова по-богати сте. Най-широко разпространената дефиниция на робството е социално-икономическа система, при която хора (наричани роби) не притежават лична свобода и често са подложени на принудителен труд. Въпреки че робството е официално забранено през 1948 г. със Световната декларация за човешките права, според различни оценки броят на съвременните роби е около 200 милиона. Повечето от тези хора са дългови роби, които са загубили свободата си като обезщетение за неизплатени задължения. Ако се върнем назад в историята, ще видим, че робският труд поначало е непродуктивен. Робът остава вечно роб и не върши работата си със същата страст, както свободният човек, защото няма надежди за бъдещето си. В днешно време подходът е малко по-различен. За разлика от миналото, съвременното робство е съвсем доброволно. Робите сами произвеждат и купуват стоките, които ги заробват все повече. Те сами си търсят работа с все по-нечовешки условия и я получават, ако докажат, че са дресирани и могат да изпълняват заповеди. Те сами избират господарите, на които трябва да служат, за да може тази система да съществува. Самите те не осъзнават, че са роби, или не искат да го разберат. Най-големият кошмар за тях е да излязат от системата и да няма кой да управлява техния живот. \nТрето, прекариатът се отличава и с отношението си към държавата. Неговите представители губят права, предоставени на гражданите, превръщайки се в обитатели без граждански, културни, политически, социални и икономически права. Те все повече се молят за облаги, помощи или услуги, разчитайки на дискреционни решения на бюрократи, които правят морализационни преценки дали тяхното поведение или отношение заслужават. \nТези три измерения създават съзнание за относителни лишения, комбинация от безпокойство, беззаконие (отчаяние и миграция), отчуждение (трябва да правят това, което не желаят да правят, докато не могат да направят това, което са способни да вършат) и гняв. Видове прекариат Понастоящем прекариатът се състои от три фракции. Първата включва онези, които изпадат в класата на прекариата от работническите общности. Те нямат образование и се чувстват ощетени, позовавайки се на изгубено минало. Техните предшественици са имали трудова сигурност, пенсии и т.н. Те искат това минало. Това е и причината много хора да изслушват популистите и неофашистите, които приписват несигурността си на мигрантите и малцинствата. В цяла Европа и на други места мнозина гласуват за националистически, ксенофобски и расистки програми. \nВтората фракция се състои от мигранти и малцинства, които се чувстват отритнати от дома, без жизнеспособно настояще. Най-често те държат главите си надолу, концентрирани върху оцеляването. Но когато правителствените политики ги заплашат, те се бунтуват в яростни протести или се присъединяват към някаква фундаменталистка кауза. Те са крайното население, с отвсякъде отхвърлени права. \nТретата група се състои от образованите, предимно млади. Те се чувстват неудовлетворени и лишени от бъдеще и достоен живот. Но те не слушат неофашистите. Те искат да възстановят бъдещето, като се стремят да създадат добро общество, основано на равенство, свобода и екологична устойчивост. \nНовите класови борби За щастие, отчасти поради масовите протести от 2013 г., повече хора са осъзнали, че принадлежат към прекариата, което е основна отправна точка за противодействие. Сред третата група нараства чувството, че те не са само жертви, но могат и да се борят. Тази фракция от прекариата иска да се бори за нов гъвкав дневен ред, предназначен да премахне и преодолее условията, които го дефинират. \nНо прекариатът е новата опасна класа, защото всички в него отхвърлят основните политически учреждения. Много от тях не гласуват. Това не означава, че те са политически апатични, а само, че основните партии и политици не са разбрали техните нужди или стремежи. \nПротестите от 2013 г. насам са действия на, както историците ги наричат, \"примитивни бунтовници\", символизиращи времена, когато нововъзникващата класа е по-обединена около това, срещу което е против, отколкото около това, което иска. Протестите помагат на прекариата да се приближи към това, което иска за себе си. Тези протести са готови да се превърнат в борба за представителство и преразпределение. \nЗа разлика от стария социалистически проект сега, при новите условия, борбата ще бъде за преразпределение на ресурсите, необходими за личностно развитие в екологично устойчиво общество: сигурност, контрол над времето, качествено жизнено пространство (включително и общото), свобода на образованието, финансови познания и капитал. Всички те са по-неравномерно разпределени, отколкото приходите. Прекариатът няма сигурност, няма контрол над времето, претъпква се в едно все по-обедняващо пространство и губи комуните, няма достъп до обмяна на опит, страда от липса на финансова информация и му се отказва достъп до капитал. \nДнес се провежда контра движение, което отново се занимава с демократичната политика. След неолибералната дистопия бъдещето е отново в дневния ред и именно прекариатът трябва да бъде авангардът на един обновен прогресивен проект.     \n", "date": "2018.01.05", "title": "Работническите класи"}
{"url": "http://duma.bg/node/158280", "text": "Помни ли някой скандала със Софийската математическа гимназия през лятото на 2017 г.? Директорът Тодоров установи драстични нарушения при класирането на децата за математическо състезание, извършени от комисия в МОН в угода на частни интереси, и уволни учителка, участвала в тях. Цялата държавна машина на просветното министерство и столичният инспекторат се нахвърлиха върху него, спретнаха му проверки, натискаха го да подаде оставка, няколко учителки от настоятелството (присвоило парите на училището) подеха атаката срещу него, други излязоха на улицата в негова защита, накрая инспекторатът все пак го уволни и тури на мястото му свое протеже. Никакви факти и доводи на Тодоров не бяха чути, истинските нарушения заради \"организацията\" в МОН и в настоятелството потънаха в небитието. Кучетата полаяха, керванът си продължи.   \nСега дни наред се вихри нов подобен скандал. Този път - на общинско ниво, защото се отнася за директорката на 164-а детска градина Мариана Иванова, а забавачките са на подчинение на общините. Започна се с оповестени \"сигнали за нередности\" и незаконно приети деца. Естествено, последваха проверки. Районната кметица прати проверка през ноември, оглавена, по думите на Иванова, от току-що назначена за експерт пенсионерка. Обвиниха директорката, че приела 24 от 265-те деца не по правилата, а за плуване родителите плащали такси на частна фирма. И току пред Нова година Иванова бе уволнена. Иначе от самата община казват, че не са доказали корупция. Нейните колежки от градината и 300 родители я защитават; правят подписки; твърдят, че са я оклеветили три бивши учителки, които не работят вече в градината. Целият екип излезе на протест срещу уволнението на директорката, готви се за ефективна стачка и пише до кметицата Йорданка Фандъкова. Самата Иванова оспорва изцяло обвиненията, но цялата общинска машина се нахвърли отгоре й. Завчера тя изнесе факти, че въпросните 24 деца са приети за 4 години по правилата на общината, а служители от дирекцията \"Образование\" на СО и районни кметове са я натискали с есемеси, обаждания и листчета да приема протежирани от тях деца - с имената и ЕГН-тата им. Фандъкова тутакси си назначи небезизвестния криминалист Ботьо Ботев - да разследвал дали нейни общинари са принуждавали Иванова да приема деца извън правилата. Да се смееш ли, да плачеш ли.  \nМОН мълчи.             \nНе знам защо всички се правят на луди, като едва ли има човек да не знае всичките врътки, промени в наредби и промени на промените, които творят скандали в Столичната община от години около приема в детските градини. Местата не достигат с хиляди и е всеизвестно, че родителите използват всякакви задкулисия, за да настанят децата си в ясли или в забавачката - връзки, дарения, подаръци, подкупи, принудително политическо слагачество, стигащо до записване за членство в ГЕРБ! Това с есемесите и телефонното уреждане \"отгоре\" е повсеместна практика, понеже е по-трудно да си осигуриш фиктивен адрес редом с детската градина \"по местоживеене\". Та в общината стават смешни, като \"вдигат гири\", вместо да си посипят главите с пепел, понеже всички знаят как става работата. Да не говорим за \"вратичката\" в столичната наредба, която казва, че деца с хронични заболявания (всякакви) се приемат извън общите правила. Що бележки от лични лекари хвърчат с най-екзотични \"заболявания\"! А министерството, отговорно за предучилищното образование, гледа от амвона нямо и невъзмутимо. \nНе са виновни родителите, нито директорите и учителите. Нека властта не прехвърля болежки на здравата глава, понеже причината за всичко са зле уредените отношения в образованието, недоработените и некачествени наредби и несвършената работа от страна на управленците. Всеки дефицит ражда корупция, особено в социалната сфера. Десет години власт на гербаджиите в столицата не им стигнаха да построят нужните детски градини, за да се разреши проблемът на хората. Дори някои сгради на детски градини продължават да се ползват от външни общински и частни наематели. Да не говорим за \"тоталната реформа\", която ГЕРБ наложи силово с новия образователен закон и която ражда все нови и нови проблеми - влязла в действие с недомислени и спорни текстове, без никаква готовност за постановените промени.  \nКолкото до \"телефонното\" право, то винаги е било българско явление, но никога досега властниците не са си позволявали такава вакханалия. И случаят със СМГ, и този със 164-а детска градина са само илюстрация как управляващите свалят и слагат директори, въртят едни и същи свои хора на всякакви властови позиции, без значение дали имат професионален капацитет за съответната дейност, или са случайно попаднали в нея. Поименно може да се изброява кой на кого е човек. Окалват всекиго, ако дръзне да им противоречи, не дай Боже - да им се противопостави. Проверките в училищата и детските градини станаха форма на репресия към нарочения за смяна директор. Из министерствата не остана шеф на дирекция или на регионално звено, който да не е човек на ГЕРБ или на присъдружните им патрЕоти, тук-там на ДПС... Как да не бягат кадърните млади хора далеч оттук, като без \"вуйчо гербаджия\" са заникъде още от детската градина за децата им! А в кариерата най-много да стигнат до шофьор на такси нощем, за да връзват някак двата края на живота си.  \n               \n    \n", "date": "2018.01.05", "title": " Вакханалиите на властта"}
{"url": "http://duma.bg/node/158281", "text": "В края на 2014 година беше обявена държавната програма за безплатно саниране на панелни жилищни блокове. Предпоставката за тази програма бе подобряването на енергийната ефективност на ЕПК блоковете в България и за целта бе създаден Фонд за енергийна ефективност, който чрез заем от Българската банка за развитие на стойност 1 млрд. лв. има за задача да финансира дейностите по проекта. Първоначалната идея беше този заем да се върне чрез т.нар. зелени сертификати, които се издават за всяка сграда, достигнала определено ниво на енергийна ефективност, но не стана ясно как точно ще бъде изпълнена тази схема и въпросът не беше повдигнат повече. \nТова, разбира се, не е първият по рода си държавен проект за енергийно обновяване на жилищните блокове в страната, предишният такъв се извършваше според оперативна програма „Регионално развитие“ за периода 2007-2013 година. Основната разлика е там, че за финансирането на предишната програма 75% от средствата идваха от Европейските структурни фондове, а останалите 25% от разходите трябваше да се поемат от собствениците на жилищата, подлежащи на обновяване. Тъй като тези 25% вече ще се поемат от държавата чрез натрупване на дълг, това означава, че на практика парите, събрани чрез данъци от едни ще бъдат използвани за „безплатното“ саниране на жилищата на други. \nСпоред първоначалните изисквания само жилищни блокове с над 36 апартамента могат да кандидатстват за програмата, като се изисква съгласието на абсолютно всички собственици. За да кандидатстват, собствениците трябва да се организират в Сдружение на собствениците и да заявят интерес към програмата в съответната община. Поради практически проблеми и липса на интерес тези изисквания преминаха през няколко промени, които ще бъдат разгледани по-долу. Принципните проблеми на програмата Имаме съмнително и опасно държавно преразпределяне. Преди да говорим за каквито и да е специфични детайли за програмата и нейното изпълнение, първо трябва да обърнем внимание на основната идея. За да предостави безплатно дадена услуга, в случая саниране, държавата трябва да използва публични финанси, т.е. пари, събрани от данъкоплатците. С тези пари, които идват от всички данъкоплатци в страната, бива обогатена една изключително малка част от населението – по предварителни оценки бе изчислено, че броят на блоковете, санирани по тази програма, в най-добрия случай ще е между 4000 и 6000 от общо 70 000 панелни блока в цялата страна, или около 7%. Строителният сектор, и по-конкретно определени компании в него също директно биват облагодетелствани от тази програма, защото тя ще доведе до по-високо търсене на техните услуги и следователно до по-високи печалби, преразпределени към тях от джоба на данъкоплатците през държавния апарат. \nТова е типичен пример на преразпределителна политика, която лежи на принципа на концентрирани печалби и разпръснати загуби. Понеже данъкоплатците, които на практика ще трябва да платят за тази програма, са много повече от тези, които ще се облагодетелстват от нея, печалбите са много по-осезаеми от загубите. Именно по тази причина такива програми са изключително популярни и много лесно биват въведени – тези, които губят, поотделно губят сравнително малко и следователно нямат сериозен стимул да изразяват недоволство, докато тези, които печелят, имат сериозен стимул гласно да подкрепят инициативата, именно защото поотделно печелят сравнително много. \nМинистърът на регионалното развитие и благоустройството Лиляна Павлова от самото начало на програмата сподели, че една от целите на тази програма е и да подпомогне малките фирми в строителния сектор. Така става ясно, че „безплатното“ саниране се оказва на практика една огромна социална програма, както за тези, които ще получат саниране, така и за тези, които ще го предоставят. \nПрактическите проблеми на програмата Първоначалните изисквания за кандидатстване за програмата за безплатно саниране бяха следните: само блокове с 36 или повече апартамента всички собственици трябва да се организират в юридическо сдружение и да подадат документи в общината. Целият процес е сложен, защото самата организация и регистрация на такова сдружение изисква доста време и усилия. И много скоро програмата беше изправена пред реалността, че част от собствениците много често или липсват и останалите не могат да се свържат с тях, или просто не са съгласни с останалите и не искат да кандидатстват за безплатно саниране. Именно поради такива чисто практически пречки първоначално интересът към програмата бе изключително нисък. \nМинистерството на регионалното развитие обаче, решено на всяка цена да отдели въпросния милиард за финансирането на програмата, с доклад до Министерския съвет настоя за промени в програмата, които да улеснят стриктните изисквания. И изискванията действително бяха улеснени – изискването за минимален брой апартаменти намаля от 36 на 32 и вече не е задължително съгласието на абсолютно всички собственици, за да се кандидатства по програмата (изискването е за 95% от собствениците). Министърът на регионалното развитие и благоустройството дори сподели, че има намерение следващата година по програмата да бъдат санирани и по-малки тухлени сгради. И така изведнъж програмата, която има за цел да подобри енергийната ефективност само на големите жилищни сгради от панелен тип, ще се превърне в социална програма за всички желаещи. \nСпоред реформираните правила, ако 95% от собствениците са в съгласие, то тогава те могат да кандидатстват за безплатно саниране и то ще бъде осъществено, дори останалите 5% да не са склонни да предоставят достъп до своята собственост. В разпоредбите е разписано, че в този случай общината следва да намери подходящо техническо решение, за да се постигне цялостна визия на сградата. Спорно е дали това ще бъде взето предвид, а една от основните цели на този тип програми за държавно финансирано саниране е да се реновират цели сгради и да се избегне санирането на парче. През юни 2015 г. законът за етажната собственост дори беше променен така, че изрично да забранява санирането на индивидуални апартаменти, дори със съгласието на останалите собственици, защото това утежнявало конструкцията на сградата и може да доведе до други структурни проблеми. Тоест санирането е възможно само и единствено с цялостен проект, което на практика елиминира основните алтернативи на държавната програма за саниране и естествено я прави много по-популярна. В крайна сметка излиза, че докато самите собственици не могат да санират на парче, а само напълно цялостно, държавата може да го прави, стига да става въпрос за санирането на апартаментите на не по-малко от 95% от собствениците. \nРеформите обаче не спират дотук. Няколко месеца по-късно, през септември, бе прието предложението на регионалното министерство да бъдат въведени ориентировъчни цени за санировъчните дейности, към които общините трябва да стремят да се придържат, когато сключват договори с фирми-изпълнители. Целта на тази промяна е да се намали рискът от корупция и потенциално източване и неефективно харчене на финансите по програмата от страна на общините. Според проучвания на най-различни неправителствени организации по света България е най-корумпираната държава в Европейския съюз. Одитните доклади на Сметната палата на общините, особено при провеждането на обществени поръчки, също показват повсеместни обезпокоителни практики... В конкретния случай опасността от корупция е дори по-голяма, защото за разлика отпреди дейностите по новата програма за саниране са делегирани изцяло на местните власти. Именно на ниво местна власт корупцията е изключително разпространена в България и е много по-трудна за долавяне, отколкото на централно ниво. \nТази промяна на свой ред обаче създава други проблеми. За програмата кандидатстват собствениците на панелни блокове в най-различно състояние – някои са по-запазени, докато други страдат от изключително сериозни структурни проблеми. Напълно е естествено поради тези причини да има сериозни разлики в оценката на стойността на ремонтните дейности от блок на блок. Трудно е да се очаква, че те във всички или дори в повечето случаи ще са сходни. Всички тези проблеми, разбира се, са напълно очаквани. Това много добре подчертава защо такива държавни програми са толкова проблемни. От една страна, за да бъде ефективно изпълнението на програмата, е необходимо фирмите, извършващи ремонтните дейности, да бъдат оставени независимо да оценят състоянието на сградите и какъв финансов ресурс ще е необходим за инсталирането на възможно най-ефективната топлоизолация. От друга страна, да се позволи на фирмите абсолютно свободно да определят цените по ремонтните дейности е опасно поради риска от корупция. Фирмите могат сериозно да преувеличат сумата, необходима за извършване на санировъчните дейности, но въпреки това все пак да бъдат избрани за изпълнение на програмата поради факта, че имат политически връзки в общината. Поради тези фактори каквото и да прави държавата, както и да се опитва регионалното министерство да изкривява правилата, опасността от неефективно изпълнение на програмата винаги ще я има. \nВъвеждането на „ориентировъчна“ цена, разбира се, няма как напълно да елиминира риска от корупция и прахосването на финансов ресурс. Тя може само да лимитира това колко пари дадена община може да прахоса. Изпълнението на програмата може дори да стане по-неефективно, защото фирмите изпълнители просто могат да започнат да използват по-евтини и нискокачествени материали при санирането, само и само да влязат в ценовите рамки, определени от министерството и да се доберат до сигурния приток на печалби, който програмата може да им осигури. \nВсички тези проблеми, които държавата среща при изпълнението на програмата, са напълно очаквани. Проекти като този са напълно извън функциите на държавата и трябва да останат такива.  Заключение Промени по изискванията към програмата и Закона за етажната собственост отново навеждат на мисълта, че основната цел на „безплатното саниране“ е именно ударно да се изхарчи една голяма сума от парите на данъкоплатците за публичен проект с близки до популистки цели. Дори да допуснем, че основният мотив няма нищо общо с местните избори, същата година и с осигуряването на политическа подкрепа за в бъдеще, а е само и единствено с цел да се подобри енергийната ефективност на жилищните блокове в страната, тази програма е поредното доказателство за това как един държавен харч винаги води до друг. Все пак самите панелни блокове, които са толкова прословути със своята енергийна неефективност, са построени именно чрез държавни проекти за едропанелно строителство по времето на управлението на БКП преди 1989 година. Днес, повече от 25 години по-късно, държавата ни уверява, че за да се поправят недостатъците и проблемите на предишен неин проект е необходим друг такъв проект със същите грандиозни мащаби. Всичко това показва, че този тип държавни програми е най-добре да бъдат избягвани. Енергийната ефективност на страната действително е важен въпрос, който трябва да бъде адресиран, но не по прибързан начин чрез държавни проекти, чието неефективно изпълнение дори най-вероятно ще влоши проблема в дългосрочен план и ще доведе до порочен цикъл от допълнителни държавни заеми и харчове.     \n", "date": "2018.01.05", "title": " За кого е безплатно санирането?  "}
{"url": "http://duma.bg/node/158282", "text": "\n\"България чака нещо да се случи свише, но чакалнята е винаги за изоставащите\" - Проф. Дуранкев, работодателите обявиха, че заради поскъпването на тока с 30 до 60% от следващия месец се очаква сериозен скок и при цените на доста стоки и услуги. Друг вариант на оцеляване бизнесът намира в съкращаването на разходите. Според вас какво можем да очакваме с оглед на доходите и на все по-отъняващия джоб на българина?  \n- Стара българска традиция е около Нова година гражданите на страната да бъдат възнаграждавани с \"корекция на цените\" (по предходната терминология) или с \"минимално повишение на цените\" (по модерната терминология), независимо от процента на изменение. В повечето случаи обаче отзад наднича солидно повишение на цените, което - особено ако е на енергоносителите - неминуемо повлича след себе си ръст на цените на почти всички стоки. \nВ момента обаче се наблюдава \"двойно наказание\" на българския бизнес. Нараства не само цената на енергията, на водата и други основни ресурси, но и \"цената\" на работната сила, понеже нараства и минималната работна заплата. И понеже около 80% от българския бизнес е микробизнес, двойното наказание ще прати в нокдаун голяма част от него. Ще има и нокаути. \n- И синдикати, и работодатели са единодушни, че има спекулативно повишаване на цената на тока. Едната спекула ще доведе ли до другата спекула - тази на храните и стоките, за да се \"избият\" загубите? \n- Цената на всички продукти, по дефиниция, при капитализма се прави зад завесите. Най-често: спекулативно. За информация на адвокатите на КЕВР, аз не се съмнявам в безупречността на сметките им. Но милионите български граждани със сигурност подозират в поредното повишение на цените на електроенергията, на водата и т.н., тежки корупционни практики. \nИ когато си бизнесмен, няма начин да не калкулираш нарасналата цена на суровините и енергията на междинните си продукти, които закупуваш на \"свободния пазар\", в цената на собствената си крайна продукция. Но не до плюс безкрайност по една съвсем друга причина. \nДругата причина са доходите на населението, които също номинално нарастват (засега поне чрез минималната работна заплата), но в същото време отсреща ги очаква нарастване на цените на потребителските продукти. Значителна част от нарасналите доходи ще бъде ерозирана от ръста на цените на благата, което ще остави реално стотинки повече в джобовете на ощастливените с \"повишени\" доходи. \nОбратно казано, инфлацията ще удари и наетите лица, и бизнесмените. \nИ ако някой ще има полза от ръста на цените на междинната и крайната продукция, то това ще е държавата, която ще отчете по-висок икономически растеж - по текущи цени - и ще се облажи с по-високи реални приходи в хазната. Даже без реален растеж приходите ще нарастват. \n- Ако погледнем в по-широк план към родната икономика - какво е положението на фирмите, има ли някаква промяна към по-добро? Управляващите се хвалят с около 4% растеж, но инвестициите намаляват постоянно.  \n- В условията на повишен икономически растеж в света и в частност в Европейския съюз България постига средни темпове (между 4-6%), а една част от фирмите в България (не само на българи!) са наистина експортно ориентирани. Сам по себе си добър резултат, но не и отличен. Причините са ясни. България няма стратегии за догонващо развитие в ЕС, необходимо за да не се изостава от средното ниво, или за иновативно развитие в световен мащаб, необходимо за търсенето на лидерски позиции в някои сектори. \nБългария чака нещо да се случи свише, но чакалнята е винаги за изоставащите. Разбира се, ако не броим удължаването на магистралите, санирането на блокове от времето на социализма и - разбира се - отпушването на експресното строителство на втория лифт в Банско. Но на България й трябва лифт към бъдещето. Няма такъв. \nЗатова не само инвеститорите избягват една - по всеобщо мнение - силно корумпирана и изостанала страна. Показателно за стойността на българското гражданство е мечтата на мигрантите да прескочат нашата страна! \n- Накратко, каква е оценката ви за бюджета на страната за тази година - има ли някаква разлика от предходните като приоритети и философия? \n- Прекрасен бюджет за 2018 г., ако се съди по стари философии! Но те са демодирани. Ценното в него е немалко: повишението на пенсиите и минималните заплати - след пореден отказ и доста обструкции от страна на едрия капитал, очакваният среден темп на растеж... Но има оставени и доста средства за маневриране в \"последния момент\" на 2018 г. \nСлабостите му са също очевидни: планиран дефицит; ниска степен на подкрепа на иновациите и новите технологии. Но най-големият недостатък на този пореден бюджет е, че той не се стреми да реши наболелите въпроси на настоящето: инвестиране в стабилна отбранителна способност; премахване на печалбарските практики в здравеопазването и образованието (делегираните бюджети), орязването на огромните корупционни практики в министерства и общини и т.н. \nЗа нови смели бюджетни решения трябват нови политики, предложени от нови хора с ясни принципни решения. \n- Това, което властта у нас нарича \"стабилност\", как се преекспонира в европейски мащаб? Изглежда се опитваме да нагласим някакви фискални и финансови показатели така, че да изглеждат ОК пред Европа, за да ни кажат, че сме отличници? Така ли е на практика? \n- Мъдрите политици мразят проклетата думичка \"стабилност\". Те произвеждат огромни количества \"нестабилност\", която да промени блатната застоялост. Вижте Тръмп, Макрон, Путин. Все личности, които променят статуквото! \nВероятно под думичката \"стабилност\" нашите професионално издържащи се \"политици\" разбират следното: \"Не ни пречете, не гледайте какво правим; ние знаем, че не сме наясно как да променим нещата към по-добро, но поне няма много да ги развалим\". И, разбира се, да не се наднича в тайните им банкови сметки. Условието за стабилност пролича в антикорупционния закон, който наистина предлага стабилни корупционни практики на много места. \nЩо се отнася до оценката на ЕС, то тя няма да е нито 6, нито 5. Стабилно 3.50, писано с поглед в тавана, иначе няма да сме в ЕС. \nНо най-лошото, което наблюдаваме, е стабилната умора на успешно лъгания народ - почти три десетилетия.  \n- Няколко авторитетни европейски издания ни \"честитиха\" започналото Европредседателство със статии, в които общата тема е корупцията и послушанието. Вашият коментар? \n- Близките до централата на ЕС медии, както и по-освободените европейски издания, казват на висок глас това, което мислят, но не могат да кажат гласно \"началниците\" в ЕС. Със сигурност българското подмазваческо поведение, съчетано с най-високи оценки за корупцията от доверени разузнавателни източници, вече прелива чашата на търпението. \nИ ако Европредседателство се тълкува от нашите политици като силен препарат за препиране на собствения им имидж, със сигурност тежко грешат. Целувките и колективните снимки (по задължение) са недостатъчни, за да имаш висок имидж. Най-нисък изглеждаш именно тогава, когато на собствена територия си обграден от високи личности. Не килограмите и дрехите, а главите са значими! \n- Какво всъщност можем да очакваме от нашето европредседателство - можем ли да извлечем ползи за икономиката ни, за подобряване стандарта на живот на българите, или то ще мине чисто формално, защото както винаги, всичко зависи от \"началниците\" там - в Брюксел, Берлин, Париж. \n- Отговорът на този сложен въпрос е много, много простичък: имаме ли ясна мечта за България? Желаем ли, по думите на Тръмп, да направим България отново велика? Или, по думите на Макрон, да направим българската революция за бъдещето? \nНямаме. \n\"Мечтата\" на обикновения българин се е свила до най-простичките неща: да оцелее с мизерната си заплата, да изпрати завинаги децата си в чужбина, да спести дребна сума за почивка на Халкидики. Край! \nВремената крещят за радикални политици! Радикалното може да е добро и да води към успех; двойно по-опасно е радикалното, което се базира на патриотарщината и \"великото\" минало. За съжаление повечето ни \"професионални\" политици изглеждат с остарял културен софтуер, но с вълчи апетит. \n    \n", "date": "2018.01.05", "title": " Времената крещят за радикални политици  "}
{"url": "http://duma.bg/node/158332", "text": "Само който не го мързи, той не използва училището за своите цели. \"Америка за България\", тамплиери, НПО-та, издатели, та дори банки си удовлетворяват щенията през училището като най-масовата институция у нас. Не знам кому е хрумнала малоумната идея сега деца от началния курс да събират данни от родителите си какви доходи имат, колко са членовете на семейството, колко стаи имат, колко са им сметките за парно, отказали ли са се от него и защо... Някому хрумнало, че е най-лесно да се събере \"масовост\" за проект на Енергийната агенция-Пловдив, щото Столичната община й плаща да проучи енергийните източници за парно и вода в София с цел \"подобряване на качеството на въздуха\". Уж анонимно, ама се попълват класът на детето, кварталът, адресът! \nАко бе виц, да се смее човек, ама не е. Хрумнало нещо на общината, намерили на работата лекото и на баницата мекото, и тутакси регионалното управление на МОН услужливо разпраща анкетите по училищата. И не само това, ами, спипана за нарушаване на образователния закон, който забранява училището да се използва за несвойствени дейности, шефката на управлението Ваня Кастрева направо дописва вица: изследването за потреблението на енергия било мощен образователен инструмент. Нещо като извънкласна дейност. Няма що, направо кръжок.  \nВ това е големият проблем - инвазиите в българското училище стават с одобрението на МОН! Корифеите на нефелната държавна администрация не помислиха ли как се чувства едно дете, когато види в анкетата на другото доход 2000 лв. на човек, пък в неговата графа се мъдрят 300? А ако другарчето му има три стаи на разположение, пък то се свива с две братчета в преградения ъгъл на 47 квадрата гарсониера? Ако ще сто международни изследвания като PISA да предупредят нашите управници, че българското училище е вече на първо място в ЕС по социални неравенства и това рязко се отразява на резултатите, все тая. Училището ни се срина до този хал, защото с него се разпореждат слабоумно.     \n", "date": "2018.01.05", "title": "Извънкласна лудост"}
{"url": "http://duma.bg/node/158333", "text": "Обръгнали от действията и бездействията на столичната кметица Йорданка Фандъкова, трудно, но все пак, бяхме изненадани, че тя лично благодари на ген. Йосиф Гурко за освобождаването на София преди 140 години. Такава лична благодарност, в стил наградите \"Оскар\", още нямаше у нас и вчера това бе подобаващо оценено от хиляди хора в социалните мрежи. Както бе оценена и личната благодарност на кметицата към западните посланици за спасяването на града от опожаряване. През 1878 г. в София посланици няма. Един консул от Италия и двама вицеконсули от Франция и Австро-Унгария изиграват ключова роля в спасяването на София от погром. Абе, важното е да са западни, а пък консули ли са, посланици ли. Здраве да е. \nПо-важното е, че г-жа Фандъкова е поредното длъжностно лице, което за пореден път при споменаването на руската армия от Освободителната война започва да изрежда: руси, украинци, белоруси, финландци. Интересен начин, не че Фандъкова го е измислила, да се \"разслои\" името Русия, да се \"разгради\" понятието, да се неглижира целостта му, дори със задна дата. Истината е, че има Руска императорска армия, подчинена на Негово императорско величество руския цар. Фандъкова като е тръгнала да благодари персонално, трябва да се обърне първо към Александър Втори, а не да изрежда всеки народ в имперската войска. Защото там е имало десетки националности. Например 35 000 поляци, които тя е пропуснала или пък 2000 осетинци.  \nТози речитатив някак си игнорира Руската империя и нейната армия, а привнася роля на страни, които нямат отношение като държави към тази война. На тях може и да им харесва, но това е противно на историята. \nКога ли ще се намерят смели хора, които да спрат да плащат данък на криворазбрана дипломатичност и ще започнат да наричат нещата с истинските им имена. Вижте, президентът Румен Радев спря да повтаря имената на ЕС и НАТО под път и над път, а небето все още не е паднало на главите ни.      \n", "date": "2018.01.05", "title": "Смели хора"}
{"url": "http://duma.bg/node/158364", "text": "На фона на засилващото се социално напрежение, задаващите се протести срещу властта и наближаващия вот на недоверие заради корупцията, правителството на Борисов насложи още един проблем, който стресира обществото - този за третия пол. В опита си да се покаже възможно най-слагачески на очакваните гости от ЕС за старта на нашето европредседателство, кабинетът на бърза ръка одобри и пробута на парламента скандалната Истанбулска конвенция, с което буквално взриви социалните мрежи и форумите. От негова гледна точка това показно натегачество, с което да даде \"летящ старт\" на председателството ни още в първите дни, може да изглежда разбираемо. Само че вместо да изпише вежди, май ще извади очи, както е казал народът.  \nОсем от всичките 21 министри гласуваха \"против\" конвенцията, побърза да се застрахова електорално Валери Симеонов, като недвусмислено уточни, че и в кабинета имало \"привърженици на нормалните сексуални отношения\". Подразбирай - останалите, които са \"за\", явно са фенове на ненормалния и нестандартен секс. Впрочем този пореден водораздел в правителството беше очакван.  \nИ макар да бе нескопосано обяснен от вицето с \"волята на мнозинството\", което вземало решение, няма как да скрие скърцащите противоречия в цялата управляваща коалиция. Защото и в парламента едва ли ще се намери \"патриот\", който да гласува в полза на третия пол. Това би означавало да бъде анатемосан публично от привържениците си. Срещу узаконеното безумие, както го определи бившият здравен министър на Борисов - Петър Москов, се обяви публично дори герберът Георги Марков - един от най-заклетите матросовци на Борисов. Този път и той не се сдържа, а избухна, че Бащицата правел огромна грешка и бил подведен. Останалите мълчат като партизани на разпит, макар да е ясно, че горещият \"картоф\", който им е подхвърлен, шава като таралеж в гащите. Даже и гласовитите им привърженици този път предпочитат да си затраят.  \nПредстои да видим как ще продължи този водевилен театър. Дали групата на ГЕРБ ще бъде заставена да се представи като монолитен защитник и проводник на третополовите отношения и субекти или с неподчинението си отделни нейни индивиди ще покажат, че все пак не са загубили някакви усещания за достойнство, морал и чест.  \nПолитическата аритметика показва, че гласовете на ГЕРБ и ДПС в парламента са напълно достатъчни, за да мине конвенцията. Ако този тандем отново се представи като едно цяло, ще докаже, че подмяната в коалицията от скрита става все по-явна.  \nВъзможно е обаче да станем свидетели на познатия и изпитан във времето сценарий, за който подсказва загадъчното Му мълчание. Когато страстите кипнат, Той да обърне \"палачинката\" с поредния отбой. За да се яви пак целият в бяло в тон с обществените настроения. \"Началниците\" няма да го набият, все пак е европредседател, макар и за малко.         \n", "date": "2018.01.05", "title": "А Той загадъчно мълчи..."}
{"url": "http://duma.bg/node/158304", "text": "Белгийски митничари са заловили на 30 декември близо 7 тона кокаин, скрит в контейнер с банани на пристанището в град Антверпен, съобщи Франс прес. Агенцията отбелязва, че това е една от най-големите пратки, задържани в Европа. Заловеното количество се равнява на една четвърт от годишния обем, задържан на това място през последните две години. Наркотикът вероятно е бил предназначен за холандския пазар.   \n", "date": "2018.01.05", "title": "В Белгия спипаха 7 тона кока"}
{"url": "http://duma.bg/node/158305", "text": "Бездомникът, за когото се смяташе, че е изнесъл от офис на парижкото летище \"Шарл дьо Гол\" 300 хил. евро, всъщност е отмъкнал почти половин милион. Камерите са заснели как мъжът рови в боклука близо до офиса на компанията \"Loomis\", която извършва операции с пари в брой. Клошарят забелязва, че вратата на офиса не е заключена. И след минути излиза от помещението с два пакета, пълни с пари.   \n", "date": "2018.01.05", "title": "Клошар отмъкна половин милион"}
{"url": "http://duma.bg/node/158306", "text": "Адвокатите на американския президент Доналд Тръмп са изпратили \"предупредително (заплашително)\" писмо на бившия главен стратег на Белия дом Стивън Банън, твърдейки, че е нарушил споразумение, подписано по време на предизборната кампания през 2016 г., съобщават американските медии. Юристите на президента посочиха в изявление, че Банън е нарушил \"писмено споразумение за поверителност и за избягване на опозоряване\". \nПисмото, което предупреждава за завеждане на съдебно дело срещу Банън, последва твърденията, приведени в нова книга за дейността на Тръмп като президент, която Белият дом заклейми, твърдейки, че тя била пълна с \"фалшиви и подвеждащи разкази\", докато говорителят на Белия дом Сара Сандърс изтъкна, че обвиненията на Банън по отношение на американския президент и сина му били \"нелепи\". \nВ сряда Тръмп обяви, че бившият му главен стратег \"не само загуби работата си, той загуби ума си\". \nПо-рано в пресата изтече информация от новата книга на журналиста Майкъл Уолф \"Fire and Fury: Inside the Trump White House\", която все още не е на пазара - в нея е цитирано мнението на Банън, че срещата между президентския син и руски представители е предателство. Той визира срещата, проведена през юни 2016 г. в \"Тръмп тауър\" между Тръмп-младши и лица, близки до Кремъл, които са му предложили компрометираща информация за Хилъри Клинтън.   \n", "date": "2018.01.05", "title": " Казаха на Банън да си затваря устата"}
{"url": "http://duma.bg/node/158307", "text": "Еквадорският държавен глава Ленин Морено потвърди, че неговият вицепрезидент Хорхе Глас е отстранен от поста, тъй като излежава присъда заради подкупи, които е получавал от бразилската строителна компания \"Одебрехт\", предаде Франс прес. \"Както предвижда конституцията, вицепрезидентът на републиката Хорхе Глас е отстранен от поста\", заяви Морено пред журналисти в президентския дворец и напомни, че законът му дава 15 дни, за да представи в парламента списък с кандидати за овакантената длъжност. Той допълни, че ще го направи много по-скоро, \"защото страната не може без вицепрезидент\". \nЧетиридесет и осем годишният Хорхе Глас, осъден в рамките на мащабния скандал за корупция, автоматично изгуби поста си поради неявяване на работа в течение на повече от три месеца. Той бе изпратен в предварителния арест на 2 октомври, а на 13 декември - осъден на 6 години затвор за подкупи в размер на 13,5 милиона долара, получени от \"Одебрехт\". \nСпоред основния закон Конгресът трябва до 30 дни да избере негов приемник от списък, предложен от президента. Ако никой не получи необходимите гласове, за избран ще се смята първият в листата.   \n", "date": "2018.01.05", "title": "Еквадор остана без вицепрезидент"}
{"url": "http://duma.bg/node/158308", "text": "Русия предупреди САЩ да не се месят във вътрешните дела на Иран, съобщи ТАСС, като се позовава на изказване, направено от заместник външния министър на страната Сергей Рябков. Според дипломата САЩ имат намерение да използват ситуацията в Иран за да подкопаят основите на иранското ядрено споразумение и доведат до последващото му изменение. Рябков също така подчерта, че вътрешните процеси в Иран нямат общо с функциите на Съвета за сигурност на ООН, посочени в неговия устав. Думите му са направени, след като по-рано тази седмица американският постоянен представител в ООН Ники Хейли призова Организацията да проведе извънредно заседание относно случващото се в Иран. Президентът на САЩ Доналд Тръмп изрази неколкократно подкрепата си за иранските протестиращи, факт, който Техеран определи като американска намеса във вътрешните работи на страната.   \n", "date": "2018.01.05", "title": "Русия предупреди САЩ да не се месят в Иран"}
{"url": "http://duma.bg/node/158309", "text": "Двама руски военнослужещи са загинали при обстрела на авиобазата \"Хмеймим\" на 31 декември, за който съобщиха руски медии. Това потвърди министерството на отбраната на страната в изявление, цитирано от ТАСС. \nБазата, която се използва от руските военни, е била нападната с миномет от \"мобилна диверсионна група бойци\", каза министерството. То обаче добави, че разпространяваната от големи руски издания (първо съобщена от в. \"Комерсант\") новина за унищожаване на седем бойни самолета не отговаря на действителността. \n\"Съобщението на \"Комерсант\" за \"фактическо унищожение\" на седем руски военни самолета на авиобаза \"Хмеймим\" е \"фейк\",\" се говори в изявлението на министерството. Институцията отбелязва още, че руската авиация в \"Хмеймим\" е в пълна готовност за изпълняване на задачи. \"Комерсант\" цитираше дипломатически източници, според която загубата била най-голямата от началото на руската операция в Сирия.   \n", "date": "2018.01.05", "title": "Москва: Няма унищожени наши самолети в Сирия"}
{"url": "http://duma.bg/node/158310", "text": "Три са вече жертвите на ураганната буря \"Елинор\". Двама испанци са последните загинали. Бурята \"Елинор\" премина в сряда, като взе жертви, засегна транспортните мрежи и предизвика бедствено положение на места в Европа. \nДвама души загинаха на северното крайбрежие на Испания. Те били отнесени от огромна вълна. Човек, притекъл им се на помощ, бил спасен от службите за безопасност. \nПо-рано животът си изгуби 21-годишен скиор от Франция. Той бе убит от падащо дърво в Морилон в Алпите, където опасните условия предизвикаха затварянето на няколко курорта. \nПоне 29 души са пострадали и един е загинал в резултат на бурята във Франция, която премина през страната в нощта срещу 3 януари, съобщи телевизионният канал Бе Еф Ем. В Париж заради урагана беше затворена Айфеловата кула. Властите затвориха и градските паркове заради риск от падащи дървета. \nВ сряда беше съобщено за 15 пострадали от стихията в департаменти на Западна, Централна и Източна Франция. \nПо данни на Бе Еф Ем сериозно пострадали са четирима души. В резултат на силните ветрове, проливни дъждове и удари на мълнии 35 000 домове в Северна и Западна Франция са останали без електрозахранване. На остров Корсика без ток са били 11 000 домакинства. \nСтихията засегна почти цяла Северна Европа. Тежко бяха засегнати Франция и Германия. \nПреди това бурята връхлетя Великобритания, като остави без ток десетки хиляди домакинства и блокира транспорта. Метеоролозите регистрираха пориви на вятъра, надхвърлящи 160 километра в час. \nВ Ирландия стихията предизвика наводнения и транспортен колапс. \nВ Швейцария заради ураганния вятър дерайлира влак. Няколко пътници получиха леки травми. 14 хиляди домакинства останаха без ток.  \nВ Холандия също има пострадал човек, върху когото е паднало дърво. На летището в Амстердам бяха отменени над 200 полета. Бяха затворени няколко основни пътни артерии, има и отменени влакове. Властите предприемат мерки срещу вероятни наводнения. \nВ същото време продължава и студената вълна в Северна Америка и особено по източното крайбрежие и в Средния Запад на САЩ. Съобщава се, че за пръв път от 30 години в някои райони на Флорида е валял сняг. В четвъртък голяма част от училищата в Ню Йорк бяха затворени заради снежна буря, която се очакваше да връхлети града. Това стана ясно от изявление на кмета на града Бил де Блазио в туитър. \n\"Училищата в Ню Йорк ще останат затворени утре, 4 януари, заради снежната буря\", гласи съобщението на политика в социалната микроблог мрежа. В него Блазио припомни още, че именно в четвъртък се очаква да се изсипе най-силният снеговалеж.     \n", "date": "2018.01.05", "title": "Жертвите на \"Елинор\" станаха три "}
{"url": "http://duma.bg/node/158311", "text": "Габриел не отиде в Донбас \nПървият дипломат на Берлин Зигмар Габриел и украинският му колега Павло Климкин отмениха планираната визита до разграничителната линия при Донбас. Германският министър е на посещение в Украйна. \nТръмп разпусна комисията за изборните измами \nАмериканският президент Доналд Тръмп внезапно разпусна комисията на Белия дом, която той натовари със задачата да разследва изборните измами по време на президентските избори през 2016 г. Тръмп не е признал невъзможността комисията да намери доказателства за измами, но обяви закриването на комисията като резултат от продължаващите правни предизвикателства. Япония се въоръжава \nЯпония ще усилва собствения си отбранителен потенциал на фона на увеличаващата се ракетно-ядрена заплаха от КНДР. Това заяви на първата си пресконференция за 2018 г. японският премиер Шиндзо Абе. По време на неотдавнашното посещение на американския президент Доналд Тръмп в Япония Абе съобщи, че неговата страна ще купи по-големи количества различни видове американско оръжие заради изострящата се ситуация в региона в резултат на активността на Пхенян. Откриха граната в хотел в Солун \nВ двора на един хотел, недалеч от град Солун, бе открита ръчна граната. Полицията е пристигнала на място след обаждане по телефона. Спецчасти са извършили контролирана експлозия на граната. От полицията нямат информация, защо в двора на хотела е била оставена ръчната граната.  Рим с рекордни приходи от износа на вино \nИталия съобщава за рекордните шест милиарда евро приходи от износа на вино през 2017 г. Регистрирано е осемпроцентно увеличение на продажбите във Великобритания, шест на сто увеличение в САЩ и три процента в Германия. Най-висок обаче е износът за Русия, където през последните 12 месеца италианските вина са регистрирали ръст на продажбите от 47 на сто. \n \n   \n", "date": "2018.01.05", "title": "Кратки новини"}
{"url": "http://duma.bg/node/158312", "text": "Земетресение с магнитуд 5,2 по скалата на Рихтер бе регистрирано на територията на Черна гора. Земният трус е усетен в 11,45 ч. местно време с епицентър на 24 км западно от град Печ в Косово и на 64 км източно от Подгорица в Черна гора, с дълбочина 10 км. Засега няма данни за пострадали и материални щети. \nГраждани от Подгорица съобщиха, че силно са усетили земетресението. Трусът е усетен и в Нови пазар, Сърбия, на 70 км североизточно от епицентъра. В Прищина, Косово, земетресението е усетено също доста силно за около 15 секунди. Дори е усетено на пътя в движещ се автомобил в Черна гора, както и в Охрид и Тирана. Земният трус е усетен и в град Гостивар, Струга, Македония, както и в столицата Скопие, която се намира на 144 км югоизточно от епицентъра. Междувременно Европейският сеизмологичен център промени магнитуда на земетресението от 5,3 на 5 по скалата на Рихтер.     \n", "date": "2018.01.05", "title": " Силен трус разлюля Подгорица и Прищина"}
{"url": "http://duma.bg/node/158313", "text": "В обширно интервю за телевизия \"Храм\" сръбският патриарх отправи тежки обвинения срещу почти всички съседи и подчерта, че \"Сърбия няма намерение да си смени стола\". \n\"Все още не е дошло времето за визита на главата на Римокатолическата църква. Нямаме никакво намерение да подаряваме Косово. В момента ние седим на своя стол и от този стол виждаме, кои са ни приятели, но полагаме усилия и за останалите\", каза патриарх Ириней. Според него \"в региона има доста проблеми, но те не са нерешими\". \"За съжаление Македонската църква прояви \"незрялост\" и поиска Българската православна църква да й бъде Църква-майка\". \nПатриарх Ириней смята, че \"позицията на сръбската църква по отношение на Косово е отдавна ясна\". \"Косово може да бъде отнето, да бъде окупирано, какъвто е случаят днес, но Сърбия никога не може да го подари, защото подаръкът се губи завинаги, а това, което е отнето на сила, се връща по същия начин\", каза още сръбският патриарх Ириней. Той се обяви срещу съществуването на шоупрограмите по телевизиите и изрази учудване \"как въобще е възможно това да бъде позволено и да се излъчва\".     \n", "date": "2018.01.05", "title": "Сръбският патриарх поиска силово връщане на Косово"}
{"url": "http://duma.bg/node/158314", "text": "Времето за спирането на \"Брекзит\" изтича, Великобритания ще бъде по-слаба и по-бедна, ако излезе от Евросюза. \n Това заяви бившият британски премиер Тони Блеър в своя уебсайт, цитиран от портала EURACTIV. Той бе премиер през 1997-2007 година. \n\"Правим грешка, която съвременниците ни не могат да разберат и бъдещите поколения няма да ни простят. 2018-а ще бъде последният шанс да се разбере дали нов тип отношения със съюза ще бъдат по-добри от вече съществуващите\", написа той. \nОсвен че страната му ще стане по-бедна и по-слаба, Тони Блеър смята, че Тереза Мей няма да се справи с нито един от проблемите за статута на Северна Ирландия след \"Брекзит\".  \nНад половин година след британсия референдум през юни 2016 година, Обединеното кралство остава дълбоко разединено за развода с ЕС, който според премиера г-жа Тереза Мей трябва да приключи на 29 март 2019 година.  \nКакто опонентите, така и привържениците на \"Брекзит\" са съгласни, че излизането от ЕС е най-значителното геополитическо събитие за страната след Втората световна война. И двата лагера обаче изразяват диаметрално противоположни тези за британска икономика и за бъдещите връзки с най-големия търговски съюз в света. \nБлеър многократно призоваваше да се преразгледа \"Брекзит\", включвайки се в хора на други опоненти на \"Брекзит\" като френския президент Еманюел Макрон и милиардера Джордж Сорос, които допускаха, че британците могат да променят мнението си. \nНо допитванията показват, че няма изгледи британците да направят това, а и не е ясно как \"Брекзит може да бъде спрян, след като основните политически партии го подкрепят. \nКризата в еврозоната, страховете на британците от миграцията и серията от погрешни сметки и ходове на бившия премиер Дейвид Камерън накараха британците да гласуват за излизането от ЕС \nПоддръжниците на \"Брекзит\" отхвърлят тезата на Блеър и го обвиняват, че не зачита както преговорните позиции на Лондон с Брюксел, така и на волята на народа. \n\"Блеър и неговата елитарна група работят срещу преговорните ни позиции, следователно срещу нашия национален интерес, продължавайки с усилията си да подкопават демокрацията. Историята няма да им прости\", заяви Ричар Тайс, който преди референдума участваше в създаването на една от групите за напускане на ЕС.    \nБлеър остава непопулярен във Великобритания заради решението си да подкрепи военната кампания на американския президент Джордж Буш-младши в Ирак. \nВ същото време ръководителката на ЕС дипломацията Федереика Могерини изрази мнението, че съюзът ще стане по-силен след напускането на Великобритания. \n\"Мнозина вярваха, че референдумът във Великобритания ще бъде началото на края на Европейския съюз. Убедена съм, че съюзът не само ще оцелее, но и ще стане по-силен\", изтъкна Могерини при посещението си в Куба.      \n", "date": "2018.01.05", "title": "Блеър призова да се спре \"Брекзит\" "}
{"url": "http://duma.bg/node/158335", "text": "Нямаше кандидати за закупуване на култовата Комета-5 в кв. \"Аспарухово\" във Варна, предаде БГНЕС. Въпреки проведения търг с начална цена от 9500 лева, кандидати нямаше. Имало е един кандидат, който е закупил тръжна документация, но не я внесъл в необходимия срок. Така ще се чака или нов търг, или друга развръзка. Една от тях е предаване на корабчето за скрап, но това струва скъпо и повече от обявената тръжна цена от 9500 лв. Вариант е създаването на инициативен комитет, който да спаси Кометата и тя отново да се превърне в атракция в парка в кв. \"Аспарухово\" - като ценна и поддържана реликва.  \nНякогашната лодка за разходка беше ресторант, после обаче потъна в мизерия и се ползваше като подслон от бездомници и няколко пъти горя.  \nСлед 14 дни при евентуално обжалване ще бъде обявена нова дата за провеждане на търг. Очаква се евентуално вторият опит за продажба на кораба да се състои до края на месеца. сн. БГНЕС   \n", "date": "2018.01.05", "title": "Не успяха да продадат на търг известната Комета-5"}
{"url": "http://duma.bg/node/158336", "text": "При предсрочно погасяване на заем кредитодателят няма право да изисква от клиента си лихвата за целия период на договора. Това коментира председателят на Комисията за защита на потребителите (КЗП) Димитър Маргаритов пред \"Блумбърг тв България\". Лихвата е възнаграждението на кредитора за това, че парите му са престояли при получателя за определен период от време. Когато този период е съкратен, то очевидно и възнаграждението му трябва да бъде съкратено, коментира Маргаритов. И добави, че за останалия период на договора потребителят следва да дължи само главницата. \nПредседателят на КЗП предупреди, че когато потребителят се забави с плащането, кредиторът има право да обяви заема за предсрочно изискуем и да получи обезщетения за оставащия период на договора в размер основния лихвен процент плюс десет пункта. Други такси или плащания не могат да бъдат изисквани. \nПреди теглене на кредит Маргаритов посъветва да се преглеждат повече от една оферти и напомни, че на пазара в момента оперират над 50 регистрирани в БНБ финансови институции за отпускане на бързи кредити. Важно е да се знае т.нар. \"стандартен европейски формуляр\" - основа на подписвания договор, в който са записани най-важните елементи от него като размера на кредита, лихвата, допълнителните такси.     \n", "date": "2018.01.05", "title": "КЗП предупреждава потребителите"}
{"url": "http://duma.bg/node/158337", "text": "Близо 4 тона храни от животински произход ще бъдат унищожени заради изтекъл срок на годност или липса на документи за произход, съобщиха от Българската агенцията по безопасност на храните (БАБХ). По време на празниците са направени над 2800 проверки като най-честите нарушения са нерегламентирана продажба на храни, предлагането им с изтекъл срок на годност, неспазване на условията за съхранение, както и нередовни документи за гаранция на безопасността на храните. Сред нарушенията са още несъответствия по сградов фонд и оборудване в обектите, както и некоректни или нередовно водени записи, документиращи действията на бизнес операторите за гарантиране на безопасността на храните. \nВ резултат на констатираните нарушения са издадени 48 предписания и са съставени 44 акта за установяване на административно нарушение. Един търговски обект е бил затворен. \nЕдновременно с тези проверки БАБХ съвместно с МВР, НАП и други институции извърши още 402 проверки. Междинните резултати показват, че до този момент са връчени 11 предписания и 22 акта за установяване на административни нарушения. Спрени от реализация и насочени за унищожаване са още над 16 тона храни от животински произход.   \n", "date": "2018.01.05", "title": "Унищожават общо към 20 т храни от животински произход"}
{"url": "http://duma.bg/node/158338", "text": "Земеделският министър Румен Порожанов първо категорично отрече, а после на практика потвърди, че увеличение на цените, макар и не \"драстично\", все пак ще има. Не се очаква увеличение на цените на хранителните продукти заради поскъпването на тока, заяви вчера Порожанов пред БТВ. \"Анализът на цените е в цялата верига. Има стабилизация - най-вече в животновъдството. Електричеството не е водещо в себестойността. Драстично увеличение не следва да се получава\", прогнозира той, с което на практика обяви, че поскъпване ще има. По думите му в селскостопанското производство се получават много субсидии и затова повишение на цените там не трябва да има. По-сложно по неговите думи било положението в преработвателните предприятия. Коментарът на Поржанов бе по повод прогнозата на бизнеса, че заради поскъпването на тока за предприемачите от февруари ще има около 5 на сто повишаване на цените на храните. \n\"Не съм запознат със заплахите за протести\", каза министърът във връзка с предупрежденията от синдикатите и работодателските организации, че заради поскъпването на тока за фирмите се готвят протести. Според него коментарите по темата сега били стандартни, като при всяко поскъпване на електричеството. Бизнесът и синдикатите подготвят протести срещу повишаването на цената на тока за индустрията от следващия месец, което ще бъде с до 60%, потвърди вчера пред БНР председателят на Асоциацията на индустриалния капитал в България Васил Велев. \n\"Направихме среща в Министерството на енергетиката, в която участваха и лидерите и на работодателските, и на синдикалните организации и ясно заявихме, че ако не се нормализира ситуацията, което значи да се промени начинът на работа на електроенергийната борса, което значи да се увеличи предлагането на електроенергия, което значи да се разследват такива спекулативни сделки, които се извършват на пазара на електроенергия, защото няма икономическа основа за един такъв скок на цените на електроенергията. И цените на производител на електроенергия са нараснали с по-малко от 5 процента, а в същото време на нас ни се предлагат цени с 50 процента по-високи. Разликата очевидно е спекула. Ние обявихме готовност за съвместни общи протестни действия. Следващата седмица се събираме в началото с работодателските организации и ще координираме своята позиция\", заяви Велев.     \n", "date": "2018.01.05", "title": "Порожанов първо отрече, а после потвърди, че храните ще поскъпнат"}
{"url": "http://duma.bg/node/158339", "text": "Употребата на контрабанден нарязан тютюн многократно надвишава легалната консумация. Това заяви вчера пред БНР председателят на УС на Националната асоциацията на тютюнопроизводителите (НАТ 2010) Цветан Филев. Преди по-малко от два месеца премиерът Бойко Борисов се похвали на среща с бизнеса, че за две години контрабандата на цигари и тютюн е намаляла почти пет пъти. По неговите думи контрабандата в бранша, която доскоро е била 34 на сто, вече е свита под 7 процента. \nСпоред Филев легалните производители губят продажби и приходи, държавата губи данъци и приходи, а пушачите получават продукт, който е с неясен произход и без гаранция за качеството и стандартите му.  \nАтанас Русев от Центъра за изследване на демокрацията допълни, че мерките за ограничаване на рекламата на тютюневи изделия в интернет и следенето на куриерските услуги ще спомогне частично за решаването на проблема. \"Две групи от населението ползват такъв тютюн. Едната е в малките населени места. Другата е в градското население. Търговията в интернет по-скоро засяга градското население\", каза той. Русев допълни, че новите мерки няма да сработят в малките населени места, където търговията с нелегален тютюн става от ръка на ръка. \nНелегалната търговия с тютюн влияе много пряко върху един много добре законово регулиран бизнес, отбеляза Иван Делчев от Българската асоциация на търговците на тютюневи изделия. \"Истината е, че държавата е най-големият регулатор на този процес. Мерките, които тя предвижда, влияят не само в една посока. Истината е, че тези мерки влияят както в посока на това бизнесът да стане легален, тоест всички продукти, които са на пазара, да бъдат облепени с бандерол, да се продават в лицензирани за тази цел обекти, така влияят и мерките, които взимат нашите законотворци, влияят скрито в подкрепянето на сивия сектор\", заяви той.   \n", "date": "2018.01.05", "title": "Употребата на контрабанден тютюн надвишавал легалната консумация"}
{"url": "http://duma.bg/node/158340", "text": "Юбилейната монета, посветена на европредседателството на България, която е с номинал 10 лева, пусната от БНБ в продажба на 2 януари, и вече е изчерпана, се предлага в интернет сайтовете. Цената й започва от 500 лева и стига до 1200 лв., показва проверка на ДУМА в сайта за покупки и продажби в интернет олх.бг. Юбилейната монетата вече е изчерпана в касите на БНБ, заради малкия тираж от 3000 броя. Монетата е сребърна с частично златно покритие и можеше да бъде закупена от БНБ на цена от 66 лв. \nНа повечето от обявите за продажба е записано, че цената не подлежи на коментар, а един от продавачите, обявил 999 лв. за монетата, предлага в комплект като подарък и възпоменателната монета от 2 лева. \nСпоред нумизмати 1200 монети са закупени само от за нуждите на министъра по европредседателството у нас Лиляна Павлова. \nВъзпоменателната монета с номинал 2 лева върви доста по-евтино в сайтовете за продажби и се предлага по около 10 лева.     \n", "date": "2018.01.05", "title": " Искат 1200 лв. за юбилейната евродесетолевка  по сайтовете "}
{"url": "http://duma.bg/node/158341", "text": "По данни на \"Евростат\" през 2016 г. българите са на първо място в Европейския съюз (ЕС) по невъзможност да поддържат високи температури в домовете си, като цели 39,2% от жителите на страната са обявили, че не успяват да държат високи градусите у дома. Разликата със средното ниво за Европейския съюз е близо 5 пъти. В ЕС едва 8,7% от запитаните нямат възможност да поддържат домовете си постоянно топли през зимата. От \"Евростат\" обаче не уточняват колко точно трябва да е температурата, за да се каже, че дадено помещение е добре отоплено. \nВ последните 10 години България е неизменно на първо място по този показател. През 2006 г. 69,5% от населението на страната не са успели да поддържат дома си топъл през студените месеци. След България най-големи трудности изпитват в Литва и Гърция. 29% от населението на двете страни са обявили, че не успяват да държи високи температури в домовете си. Най-малък е проблемът във Финландия и Люксембург. Там едва 2% от жителите изпитват подобни трудности. Пак по данни на \"Евросат\" за 2016 г. българинът може да отдели средно по 100 евро за дрехи и обувки за цяла година. В сравнение с нас средният жител на Люксембург например харчи за тази цел 17 пъти повече - 1700 евро. Гражданите на предпоследната в тази подредба държава -  Румъния, могат да си позволят да похарчат за дрехи и обувки два пъти повече от нас, или 200 евро за година. Данните за Румъния са за 2015 г. Средно в ЕС домакинствата са отделяли 4.9% от общите си разходи за потребление за дрехи и обувки. Това е равно на 800 евро на човек за година. 800 евро е средногодишната сума на човек в Белгия, Кипър, Португалия. В Дания, Германия, Холандия и Финландия тя е 900 евро. По 1000 евро дават в Швеция, по 1100 - в Италия. \n    \n", "date": "2018.01.05", "title": "40% от българите не могат достатъчно да отопляват жилището си"}
{"url": "http://duma.bg/node/158342", "text": "До 10% ръст на цените на химическите продукти, боите, строителните материали и торовете за земеделието се очакват след поскъпването на газа с близо 2,75% от 1 януари. Това прогнозира пред Дарик Йончо Пеловски, член на Българската камара по химическа промишленост. \n\"Поскъпването на синьото гориво ще намали конкурентоспособността на индустрията ни и неизбежно ще повиши цените на много суровини. Бои, строителни материали, основни химически продукти, метали - това е логиката. Няма откъде да се избият тези пари. При една пазарна икономика е така\", обясни Пеловски. \n    \n", "date": "2018.01.05", "title": " Прогнозират поскъпване на строителните материали"}
{"url": "http://duma.bg/node/158343", "text": "Реализация на проекта АЕЦ \"Белене\" е възможна, при условие, че бъдат постигнати параметрите, заложени във вариантите с финансова жизнеспособност, се посочва в единия от междинните доклади, изготвени от Българската академия на науките (БАН). Академията публикува двата доклада -  междинен доклад 1 и междинен доклад 2, по сключения с БЕХ договор. \nВ началото на 2017 г. БЕХ възложи на БАН анализ, който да помогне за изготвянето на енергийната стратегия на България до 2050 г., част от който е и разработката за АЕЦ \"Белене\". Докладът обаче претърпя много критики и съмнения, че учените са работили под натиск, за да докажат, че централата е жизнеспособна. През декември 2017 г. в медиите се появи информация, че междинният доклад за \"Белене\" е показвал, че проектът не е финансово жизнеспособен. Преди Нова година БЕХ разреши на БАН докладът за АЕЦ \"Белене\" да бъде публикуван, след като това поискаха и учените с мотива, че по този начин ще бъде даден отговор на всички критики за тяхната работа по проекта. \nЕдно от заключенията в докладите е за необходимост от нови базови мощности от порядъка на 2000 мегавата, които могат да бъдат и ядрени. \nРезултатите от извършените проигравания на финансовия модел на АЕЦ „Белене” показват параметрите, при които проектът е реално жизнеспособен, и параметрите, при които не е. Вариантите с участие на държавата осигуряват значително по-добри възможности за жизнеспособността на проекта, което предпоставя заключението за държавен дял в евентуалната бъдеща проектна компания. Друго основание за участие на държавата в този проект е произтичащите от международни споразумения задължения на държавата по отношение на ядрения риск и осигуряване на финансови средства за управление на радиоактивните отпадъци и извеждане от експлоатация. \n    \n", "date": "2018.01.05", "title": " БАН: Реализацията на \"Белене\" е възможна"}
{"url": "http://duma.bg/node/158344", "text": "За изминалата година Държавната агенция за метрологичен и технически надзор (ДАМТН) е извършила 1047 проверки на обекти, разпространяващи течни горива, и е наложила санкции за над 1 милион лева. Това съобщи Васил Ненчев, главен директор на Главна дирекция \"Контрол на качеството на течните горива\", пред Нова телевизия. Той допълни, че от агенцията са взети 1274 проби от територията на цялата страна, като 724 от тях са били от дизелово гориво, 539 от автомобилен бензин и 11 от други течни горива. \n\"Проверките са установили 71 несъответствия при качеството на горива и 14 отклонения за съдържание на био компонент в тях\", каза Ненчев. По думите му за периода на миналата година са спрени от разпространение на пазара общо 300 хил. литра некачествено течно гориво - 100 хил. автомобилен бензин и 200 хил. гориво за дизелови двигатели. \nПо думите на Ненчев основните показатели, за които следи агенцията, са плътност, октаново и цетаново число, дестилационни характеристики, пламна температура, гранична температура на филтруемост, както и за съдържанието на сяра и вода в разпространяваните течни горива. \nЗа миналата година ДАМТН е наложила 134 принудителни административни мерки, съставила е и връчила общо 142 броя актове за установяване на административни нарушения, както и 115 наказателни постановления на неизрядните търговците на обща стойност над 1 000 000 лв. \"Най-честите отклонения, които откриваме, са по показател пламна температура при дизела, а при бензина показател  дестилационни характеристики\", заяви главният директор. От думите му стана ясно, че през последните години не е установено наличие на вода в дизеловото гориво. \nНенчев съобщи, че за 2017 г. подадените сигнали от граждани към ДАМТН са били 27, като всеки един от тях е бил проверен. Резултатите са показали, че само при две от пробите са открити несъответствия.   \n", "date": "2018.01.05", "title": "С над 1 млн. лв. са глобени бензиностанции за калпави горива "}
{"url": "http://duma.bg/node/158358", "text": "56-годишният Росен Желев Ангелов е обявен за общодържавно издирване като заподозрян за шесторното убийство в Нови искър. Има вероятност да е въоръжен и опасен, предупредиха снощи от МВР. Хората, които имат информация за местонахождението на издирвания, могат да подават сигнали на тел. 112 или в най-близкото поделение на МВР.   \n", "date": "2018.01.05", "title": "Има заподозрян за убийствата в Нови Искър"}
{"url": "http://duma.bg/node/158359", "text": "Ек призова България да ускори борбата с корупцията. Това стана ясно вчера от думите на говорител на комисията. \"Постоянно работим с българското правителство по въпроса за борбата с корупцията след последния доклад от ноември м.г. по механизма от Брюксел отправихме много ясни препоръки\", подчертават от институцията. От ЕК посочиха, че законодателният процес по тази тема е в ход и приетите промени ще бъдат проследени и оценени. \nВъпросът за борбата с корупцията е неделима част от работата на ЕК с България и механизма за сътрудничество и проверка, подчерта говорителят. Той съобщи, че е коментирал в Брюксел наложеното от президента Румен Радев вето върху антикорупционния закон. \nПоредните коментари за корупцията у нас идват в началото на българското ротационно председателство на Съвета на ЕС. Страната ни беше представена от европейските медии основно с корупцията. \nПрипомняме, че според британския вестник \"Гардиън\" облаци от корупция са надвиснали над България, а според Франс прес България е най-тежкият нарушител на свободата на словото в ЕС. На този фон парламентът предстои да разгледа отново антикорупционния закон, който е остро критикуван както от БСП, така и от опозицията вдясно. \nСпоред президента Румен Радев и БСП законът отваря възможност за злоупотреби със СРС-та и нарушение на човешки права. Държавният глава се обявява и срещу липсата на защита за авторите на корупционни скандали и предвидените възможности за липса на съдебен контрол върху действията на новата комисия.     \n", "date": "2018.01.05", "title": "ЕК призова България да ускори борбата с корупцията"}
{"url": "http://duma.bg/node/158360", "text": "Коли, които замърсяват въздуха над допустимото, ще бъдат спирани от движение.  Пътната полиция в София започва проверки за вредните емисии газове от автомобилите като част от мерките срещу мръсния въздух в града. За целта Столичната община предостави на Пътната полиция  седем нови уреда - газанализатори. Стойността на устройствата е около 70 хил. лева, средствата са от бюджета на Столичната община. \nПроверките ще бъдат извършвани при регистрация, но също като текущ контрол в пункта на КАТ в \"Дървеница\", както и на пътя. Устройствата проверяват нивото на вредните емисии в изгорелите газове на автомобилите, обясни началникът на столичната пътна полиция комисар Тенчо Тенев. \nУредите ще бъдат използвани в каналите за регистрация, където се измерват газовете. Автомобил, който не отговаря на изискванията, няма да може да бъде регистриран или пък ще бъде спиран от движение, докато собственикът не предприеме действия, за да влезе колата в нормите.  \nПет от уредите ще останат в КАТ на каналите, а други два ще са на разположение на патрулиращите полицаи. Ще се спират предимно по-старите автомобили, стана ясно вчера. \nКметът Йорданка Фандъкова е предложила на Тенчо Тенев в рамките на месец КАТ да даде възможност на шофьори, които искат да си проверят нивата на замърсяване от автомобилите си, да го направят безплатно в пункта в \"Дървеница\". Фандъкова цитира данни, според които около 60% от замърсяването на въздуха в столицата идва от трафика на автомобили, а около 40% от битовото горене.    \n", "date": "2018.01.05", "title": " Коли замърсители няма да се регистрират в КАТ"}
{"url": "http://duma.bg/node/158361", "text": "След иск от Комисията за отнемане на незаконно придобито имущество (КОНПИ) Окръжният съд в Добрич разреши отнемането на земи и имоти на бившия главен архитект на Каварна Юлиян Илиев. Той, съпругата му и двете им деца остават без 6 апартамента, 3 парцела и дворни места, гараж, 46 поземлени имота, сред които терени в курортни зони на община Каварна, два автомобила и суми. Общата стойност на отнетото имущество е 4 306 026 лв., съобщават от КОНПИ. \nИлиев е осъден, че като главен архитект на община Каварна, в условията на продължаващо престъпление за периода 2005 - 2008 г. е използвал служебното си положение, за да набави на съпругата си противозаконна облага, с което е нанесъл значителна вреда на интересите на общината. В хода на съдебното дело са направени оценки от вещи лица, които потвърждават, че е налице значително несъответствие между нетния доход и разходите на семейството. Доказано е и, че разводът на арх. Илиев и съпругата му е фиктивен и двамата са във фактическо съжителство. \nРешението не е окончателно и подлежи на обжалване пред Варненския апелативен съд. \n    \n", "date": "2018.01.05", "title": " Бившият главен архитект на Каварна остава без имоти за 4,3 млн. лв."}
{"url": "http://duma.bg/node/158362", "text": "Концесионерът на \"Ски зона Банско\" \"Юлен\" АД представи официално вчера на министъра на околната среда и водите Нено Димов идейния си проект за втори лифт, нови писти и лифтове в Националния парк \"Пирин\". С кратко съобщение от МОСВ информираха, че на срещата е присъствал и кметът на община Банско Георги Икономов, който подкрепя застрояването на планината, с което вижда развитие на ски туризма. Инвеститорът се гласи да наеме проектанти, които да открият по геодезичен начин точното трасе за втория кабинков лифт. След това ще поискат от кмета на Банско започване на процедура по изготвяне на Подробен устройствен план (ПУП), който подлежи на екологична оценка. Кметът и кандидат-инвеститорът твърдят, че ще спазят всички процедури, предвидени в екозаконодателството, опитват да успокоят от МОСВ. \nПреди дни инвеститорът, който стопанисва от десетилетия предоставените му писти и лифтове на Банско и Витоша, публикува идеен проект за нови съоръжения в определени медии. Плановете започнаха да се появяват почти веднага, след като малко преди Нова година правителството одобри спорни промени в плана за управление на Национален парк \"Пирин\". Кабинетът де факто даде зелена светлина за изсичането на вековни дървета и застрояване на планината. Междувременно министър Димов твърдеше, че няма инвеститорски интерес за втори лифт в Банско, той не спря да уверява, че всичко щяло да е екосъобразно и Пирин няма да се бетонира. В сряда министърът дори разигра в социалните мрежи закъсняла обществена дискусия, в която отговаряше само на въпросите, които му бяха удобни. \nРешението на кабинета обаче предизвика протести в столицата и в други гладове срещу решението за Пирин. Еколозите се заканиха да бъдат на улицата и по време на европредседателството. И снощи редица градове се включиха солидарно в протестите на природозащитници - жители на София, Пловдив, Варна, Бургас, Русе, Стара Загора, Велико Търново, Дупница, Свищов и Свиленград също защитиха Пирин. \nОт \"Юлен\" твърдят, че милеят за българската природа. В специална позиция концесионерът обяви, че проектът му е \"плод на консенсусно решение на водещи световни специалисти в областта на проектиране на ски зони\", че са търсили \"най-екологосъобразния начин за транспортния достъп до ски зоната\". \"Ще огледаме и всички проблемни места и възможни варианти за по-доброто и комфортно практикуване на зимните спортове и да предложим комплексно решение, което ще бъде изготвено от водещи международни специалисти. Стриктно ще съблюдаваме българското законодателство и не по-малко от всички останали милеем за българската природа. Всичко останало, което се разпространява, са спекулации\", твърдят от \"Юлен\".      \n", "date": "2018.01.05", "title": " \"Юлен\" са готови с проекта за строеж в Пирин  "}
