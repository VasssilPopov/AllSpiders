{"url": "https://duma.bg/domatite-poskapnaha-nad-15-a-krastavitsite-nad-13-n183971", "text": "С 2,17% са се повишили като цяло цените на храните на едро, става ясно от данните на Държавната комисия по стоковите борси и тържищата. От началото на годината повишението е с 4,15 на сто. Доматите от внос са поскъпнали миналата седмица с 15,6 на сто до 2,30 лв. за кг, а краставиците от внос - с 13,3% и са се търгували по 2,47 лв. за кг. Картофите са поевтинели с 2,3% и са се продавали по 85 ст. за кг. Морковите са поскъпнали със 17,8% и са се търгували по 1,06 лв. за кг. Зелето е поскъпнало с 3,4% до 90 ст. за кг. Ябълките са поевтинели с 6,1% до 98 ст. за кг. Цената на портокалите се е понижила с 1,8% до 1,18 лв. за кг. Мандарините са се търгували по 1,31 лв. за кг. Бананите са поскъпнали с 1,5% до 1,99 лв за кг.  Кравето сирене е поскъпнало с 3,4% и се е търгувало по 6,05 лв. за кг. Кашкавалът тип \"Витоша\" се е продавал по 10,02 лв. за кг, а олиото е поевтиняло с 1% до 1,89 лв. за литър. Каймата се е търгувала по 4,60 лв. за кг. Пакетче краве масло от 125 гр. е поевтиняло с 3,9% и се е продавало по 2,35 лв. Пилешкото замразено месо е поскъпнало с 1,9% и се продавало по 3,85 лв. за кг. Захарта се е търгувала по 1,12 лв. за кг, а брашното тип \"500\" - по 87 ст. Яйцата са се продавали по 20 ст. за брой. ", "date": "2019.01.28", "title": "  Доматите поскъпнаха над 15%, а краставиците - над 13%"}
{"url": "https://duma.bg/s-50-se-uvelichili-pretentsiite-po-grazhdanska-otgovornost-n183969", "text": "През изминалата година предявените претенции по задължителната застраховка \"Гражданска отговорност\" (ГО) на автомобилите са се увеличили с над 50%, като исковете към застрахователните компании са за над 1 млрд. лв., показват нови данни на Комисията за финансов надзор (КФН). Стойността на предявените и изплатени обезщетения за 2018 г. е 612 млн. лв., което е с почти 100 млн. лв. повече спрямо година по-рано. Предявените претенции през 2018 г. превишават приходите от премията по ГО за 2017 г. Тогава застрахователните компании са отчели 660 млн. лв., а изплатените обезщетения са за 407 млн. лв. През миналата година има драстичен ръст на предявените претенции за неимуществени обезщетения. По-конкретно претенциите за изплащане на имуществени вреди са за 157 млн. лв., докато тези за неимущестени са за 755 млн. лв. През 2018 г. депутатите приеха промените в Кодекса за застраховането, касаещи лимитите за изплащане на обезщетения за неимуществени вреди при настъпване на смърт на пътя. Таванът вече е 5 хил. лв., като засяга претенциите на далечен кръг роднини, а не както се предвиждаше - на всички. В далечния кръг попадат и исковете на братя и сестри на загиналото лице. За близките роднини - съпруг, съпруга, деца, родители обезщетението няма да има лимит, както беше и досега. Става ясно още, че вноската в Гаранционния фонд във Фонда за незастраховани МПС по чл.554, т.1 от КЗ за тази година се увеличава с 50 ст. и ще бъде в размер на 10,50 лв. С решение на КФН от 24 януари е определен и размерът на вноската на застрахователите, предлагащи в страната задължителна застраховка \"Злополука\" на пътниците в средствата за обществен превоз по чл.461, т.2 от КЗ, на 0,15 лв. за всяко място, без мястото на водача в превозните средства. Тази вноска е без промяна спрямо 2018 г. Гаранционният фонд управлява два фонда - Фонд за незастраховани МПС и Обезпечителен фонд. Фондът за незастраховани МПС изплаща обезщетения при щети от неидентифицирано МПС или ако водачът е без ГО, а Обезпечителният фонд изплаща щети на лицата при застраховател в несъстоятелност.", "date": "2019.01.28", "title": " С 50% се увеличили претенциите по \"Гражданска отговорност\""}
{"url": "https://duma.bg/temenuzhka-petkova-balgariya-ne-e-gotova-da-zameni-vaglishtnite-tsentrali-n183972", "text": "България все още не е готова да замени въглищните централи с друг тип производители на електроенергия, е заявила пред експерти от Международния валутен фонд (МВФ) енергийният министър Теменужка Петкова. Ресорният министър разговаря с представители на фонда, които са на своето ежегодно посещение в страната. Петкова е подчертала стратегическото значение на ТЕЦ-овете за енергийната сигурност и конкурентоспособността на икономиката, като отбеляза, че произведената от тези базови мощности електроенергия представлява над 40% от цялата електроенергия в страната, като през зимата този процент достига до 60 на сто. \"Сериозно предизвикателство пред работата на тези централи е непрекъснато повишаващата се цена на въглеродните емисии\", отбеляза Петкова, давайки за пример ръста на цените в рамките на 2018 г. - от 8 до 22 евро на тон. Междувременно стана известно, че Германска правителствена комисия е постигнала споразумение страната да спре до края на 2038 г. използването на въглища за производство на електроенергия. Германия иска да спре да използва въглища, за да постигне целите си в областта на опазването на околната среда. Четвърта икономика в света и голяма промишлена сила, страната освен това предвижда да затвори всичките си атомни електроцентрали до края на 2022 г., предава ДПА.", "date": "2019.01.28", "title": " Тeменужка Петкова:   България не е готова да замени въглищните централи"}
{"url": "https://duma.bg/sezirat-tsatsarov-pri-narusheniya-za-alepu-arapya-i-gradina-n183970", "text": "Ако проверката на Дирекцията за национален и строителен контрол (ДНСК) установи сериозни нарушения на общините Царево и Созопол при издаването на разрешенията за строителство на къмпингите \"Арапя\", \"Алепу\" и \"Градина\", ще бъде сезирана прокуратурата. Единствено тя може да започне дело за прекратяване на издадените разрешения за строеж. Това обяви през миналата седмица началникът на ДНСК арх. Иван Несторов. В петък по нареждане на премиера Бойко Борисов той направи проверка на място в община Царево на къмпингите \"Алепу\" и \"Арапя\". Въпреки че кметът Георги Лапчев твърдеше, че всичко е законно и документите са изрядни, ДНСК установи пропуски. Това е причината строежите да бъдат спрени, като заповедта за това ще бъде връчена официално на кмета Лапчев днес. На къмпинг \"Градина\" строителството беше спряно от инвеститора, заради наличие на високи подпочвени води и невъзможност за реализация на проекта. Въпреки това органите на РДНСК - Бургас ще проверят цялата документация в община Созопол и мотивите на главния архитект да издаде разрешение за строеж. От днес започва задълбочена проверка на общините Созопол и Царево относно издадените документи за строеж в района на къмпингите \"Арапя\", \"Градина\" и \"Алепу\". За \"Алепу\" Несторов обясни, че освен проверка на документацията в община Царево и действията на главния архитект, ще се провери и дейността на независимата фирма за строителен контрол, която има отношение по спазване на законността на издадените документи. Той каза, че Министерството на регионалното развитие и благоустройството е безкомпромисно по отношение на дейността на фирмите за строителен контрол. Съобщи, че заради нарушения до момента са отнети лицензите на две фирми, а с още две се водят съдебни дела за отнемане на разрешителните. Глобите за некачествено изпълнение на дейностите им също са високи и варират от 30 000 до 150 000 лв. Началникът на ДНСК информира, че при започналото строителство на 23 ваканционни сгради в района на къмпинг \"Арапя\", освен констатираните пропуски при проверката, се установява и проблем с прокараната инженерна инфраструктура, тъй като липсват схеми за захранване с вода, ток и канализация на обектите. Не е ясно и дали фирмата, прокарала мрежите, има лиценз за това. Съществен пропуск на община Царево е, че не са синхронизирали Подробния устройствен план за обекта, изготвен през 2007 г., със Закона за устройство на черноморското крайбрежие, отчете арх. Несторов. Той посочи, че резултатите от проверките ще са ясни до седмица.", "date": "2019.01.28", "title": "Сезират Цацаров при нарушения за \"Алепу\", \"Арапя\" и \"Градина\" "}
{"url": "https://duma.bg/verigite-iskat-po-dalag-srok-za-novite-kasovi-aparati-n183964", "text": "Търговските вериги очакват Националната агенция за приходите да удължи след 31 март срока, в който регистрираните по ДДС трябва да се съобразят с новите изисквания за касовите апарати. Това обяви изпълнителният директор на Сдружението за модерна търговия Йордан Матеев. Той посочи, че търговските вериги, които членуват в организацията, подкрепят мерките срещу сивата икономика, но е проблем да отговорят в посочените срокове. За веригите, а според Матеев и за всички мултинационални компании, представени в България, е проблем това, че няма възможност те сами да избират кога да започва и свършва финансовата им година. Така счетоводствата приключват два пъти - веднъж, когато това прави компанията майка - през февруари или март, и втори път - към 31 декември, когато приключва финансовата година по българското законодателство. Той напомни, че членовете на организацията държат около една трета от пазара на бързооборотни стоки в България, който годишно е за около 11 млрд. лв. Сдружението напомни и за настояването си да се нанесат поправки в Закона за храните заради това, че въпреки отпадането на ДДС върху дарените храни, обемът на даренията се свива.", "date": "2019.01.28", "title": "Веригите искат по-дълъг срок за новите касови апарати "}
{"url": "https://duma.bg/mvr-i-danachnite-proveryavat-golyam-sayt-za-avtochasti-n183968", "text": "Първи акция на МВР и данъчните. Обект на проверката е бил един от най-големите сайтове за продажба на нови и употребявани авточасти. По информация на Нова телевизия, съмненията са за укриване на около 2 милиона лева от ДДС. Това ставало чрез мними сделки с фирми, регистрирани на имената на социалнослаби. Разследването продължава. ", "date": "2019.01.28", "title": "МВР и данъчните проверяват голям сайт за авточасти"}
{"url": "https://duma.bg/us-svobodata-v-krah-n183944", "text": "За пореден път стана ясно, че свободният пазар е свободия на експлоатацията. Въпреки колебанията на борсите, по-слабия растеж на световната икономика, търговските войни и неяснотите около \"Брекзит\", директорите на големите банки в САЩ получават все повече. Босът на най-мощната банка в САЩ \"Джей Пи Морган Чейс\" е прибрал за 2018 г. заплата от $31 млн. - увеличение с 5,1% спрямо 2017-та. Босът пък на банката \"Морган Стенли\" е получил $ 29 млн. - увеличение от 7 на сто. Тези две банки, както и още 4, отчитат силни резултати, но в \"Джей Пи Морган Чейс\" увеличението на заплатите за средния персонал е само 4,4%, в \"Морган Стенли\" заплатите на 60 300 служители са намалeли с 2 на сто, а в \"Голдман Сакс\" намалението е 3 на сто. В публикувана този месец статия в британския в. \"Гардиън\" кандидат-президентът от миналите избори Бърни Сандърс разкри, че 0,1% от населението на САЩ притежават богатство, колкото останалите 90 на сто. През 2017 г. най-добрите 25 мениджъри на хедж фондове са получили над $ 15,3 млрд. - или почти двойно повече от всичките 140 000 учители в детските градини на САЩ. През изминалата година заплатите за средностатистическите работници са се увеличили едва с 1,2% - или с 9,11 долара. 43% от домакинствата не могат да плащат за жилище, храна, грижи за децата, здравеопазване, транспорт и мобилен телефон, без да влизат в дългове. Последните 40 години корпоративните босове в САЩ са вдигнали доходите си 937% (не е грешка) и днес те са над 360 пъти повече (пак не е грешка) от доходите на средностатистическите им служители. Не е ли вече окончателно ясно защо Америка и другите й протежета натрапват мантрата за по-малко регулации и намеса на държавата - за да може корпоративната класа безконтролно да си пълни джоба. Би трябвало да е ясно също, че мантрата за свободния пазар и либерализма е необузданото забогатяване на единици и свободното падане надолу на мнозинството. Че без отказ от либералната версия на свободния пазар, без контрол над алчния капитал, няма да има равенство.  Изкореняването на бедността никога няма да се случи при управлението на капитала и на шофьорското място трябва да седнат правителствата, а не пазарите, ориентирани към краткосрочни резултати. Това са констатации не на някоя компартия, а от последния доклад на предимно консервативния Римски клуб.   ", "date": "2019.01.28", "title": "US свободата в крах"}
{"url": "https://duma.bg/raste-naprezhenieto-v-kabineta-na-mey-n183958", "text": "Напрежението в кабинета на британския премиер Тезеза Мей се засилва преди гласуването на подобрения вариант на нейната сделка за \"Брекзит\" във вторник. Още един министър - министърът на правосъдието Дейвид Гоук, заяви, че е готов да подаде оставка, ако се стигне до излизане от ЕС без сделка. На фона на прогнозите, че сделката на Тереза Мей отново ще бъде отхвърлена от депутатите в Камарата на общините, все повече министри се опитват да повлияят на премиера да избегне сценария без сделка. Дейвид Гоук заяви, че \"Брекзит\" без сделка ще бъде \"бедствие за страната\" и той сигурно ще се оттегли от поста, ако Тереза Мей поеме по този път. По-рано министърът на финансите Филип Хамънд също не изключи възможността да подаде оставка, ако Обединеното кралство се насочи към \"Брекзит\" без сделка, защото това ще нанесе значителни щети на икономиката. Други министри обаче продължават твърдо да подкрепят линията на Тереза Мей. Във вторник обаче в парламента ще бъде гласувана също и внесена поправка от междупартийна група, която може да доведе до решение за отлагане на \"Брекзит\". Междувременно задълбочено икономическо проучване показа, че след референдума за \"Брекзит\" през 2016 г. обществените финанси вече са понесли загуби за повече от 17 милиарда паунда, най-вече в резултат на по-високата инфлация и намалени бизнес инвестиции.", "date": "2019.01.28", "title": "Расте напрежението  в кабинета на Мей"}
{"url": "https://duma.bg/talibanite-i-sasht-may-se-razbraha-n183955", "text": "Постигнат е пробив на мирните преговори за Афганистан, които целяха да се сложи край на десетилетната война, предаде Ройтерс. Талибаните и представителите на САЩ са се договорили в рамките на 18 месеца чуждестранните войски да напуснат страната. Подробности все още не се съобщават.  Преговорите се провеждат в Доха, Катар. Според условията САЩ настояваха талибаните да дадат гаранции, че няма да провеждат терористични нападения или да подкрепят радикални организации. В замяна американският контингент трябва да бъде изтеглен. Талибаните обещаха на САЩ да се забранят международните терористични организации в Афганистан. Според договорките на джихадистите от \"Ал Кайда\" и \"Ислямска държава\" няма да им се позволи да организират терористични атаки срещу Запада.", "date": "2019.01.28", "title": "Талибаните и САЩ май се разбраха"}
{"url": "https://duma.bg/kratki-novini-n183954", "text": "Полицията и жандармерията са задържали 66 души по време на демонстрация на \"жълтите жилетки\" в събота в Париж. По време на сблъсъци между силите на реда и демонстрантите са ранени осем души, единият от които е полицай. Единадесетата вълна от протести на френските \"жълти жилетки\" събра почти 70 хиляди участници от цялата страна и бе придружена от инциденти в столицата и провинцията. Ирак заяви, че ще поиска обяснения от турския посланик за смъртта на иракски гражданин от кюрдски произход , след като турски войски откриха огън по протестиращи в северозападната част на страната. Свидетели заявиха, че турските войски са открили огън по демонстрантите, като няколко души са пострадали. Иракското външно министерство осъди инцидента. 9 японски компании, сред които производители на лекарства и вестници, са получили писма с искане за плащане на 31 000 долара в биткойни и съдържащи цианид. Писмата са били изпратени от името на екзекутираните членове на сектата \"Върховна истина на Аум\", отговорна за атаката със зарин в токийското метро през 1995 година. Повече от 25 000 мексикански работници, работещи за десетки фабрики на юг от Браунсвил, щата Тексас, стачкуват. Те настояват за увеличение на заплатите. Най-малко 68 души са загинали, други 47 са ранени в Индонезия в резултат на наводнения и свлачища. Наводненията са причинени от продължителни валежи, наложило се аварийно изпускане на язовир. Местните власти са отбелязали, че тези мерки били необходими за избягването на по-тежки поражения. Експлозия, вероятно причинена от изтичане на газ, в холандския град Хага. Срутили са се фасадите на три сгради. Вероятно има затрупани хора под отломките. Холандските медии съобщават за двама ранени. Предполага се, че причина за експлозията е взрив на битов газ.", "date": "2019.01.28", "title": "Кратки новини"}
{"url": "https://duma.bg/pokushenie-sreshtu-svobodata-na-slovoto-n183945", "text": "Съюзът на българските журналисти изразява сериозна загриженост и дълбоко възмущение от приемането в НС на поправките на Закона за защита на личните данни, които практически лишават журналистите от възможността да упражняват свободно професията си. Новите текстове на закона позволяват на държавната Комисия за защита на личните данни (КЗЛД) да контролира работата на журналистите и на медиите, като преценява за всеки конкретен случай дали журналистите са използвали законосъобразно лични данни.  За целта се използват 10 обтекаеми критерия, които може да бъдат тълкувани и прилагани крайно субективно. А на институциите се дава право да отказват достъп до информация. На практика това създава режим на цензура върху медиите, като всяко изнасяне на нелицеприятна информация за държавната власт и нейни представители или за корупционни практики в икономическата и обществената сфера може да бъде преценено като \"накърняване на доброто име\" на критикуваните. Журналистите, техните архиви и документи може да бъдат проверявани, което обезсмисля запазването на правото им да отказват информация за източниците си. По преценка на КЗЛД на журналисти и медии може да се налагат огромни глоби, които са непосилни за тях. Новите текстове в закона фактически създават условия за ликвидиране на разследващата журналистика. Промените се оправдават със синхронизиране на нашето законодателство с Общия регламент на ЕС за защита на личните данни (GDPR), но на практика нямат нищо общо с целите на този регламент. Нещо повече - самият регламент формулира различен режим за медиите и журналистиката при прилагането на изискванията за защита на личните данни. На това основание в Германия например журналистите са изключени от обхвата на закона по тази материя. За такъв режим при обсъждането на законовите промени у нас месеци наред настояваше СБЖ, но възраженията ни не бяха чути. С гласовете на 83-ма депутати бе наложена държавна цензура върху медиите и бе приет не Закон за защита на личните данни, а Закон за защита на корупцията и на нейните носители. Призоваваме президента на Република България  Румен Радев да наложи вето върху приетия закон, а ако той отново бъде гласуван в същия вид в НС, да бъде сезиран Конституционният съд, тъй като новите текстове накърняват свободата на словото, конституционното право на свобода на съвестта и свободно изразяване на мнение, както и правото на обществото да бъде информирано. СБЖ ще сезира международните си партньори - Европейската федерация на журналистите и Международната федерация на журналистите, и организации като \"Репортери без граници\" за приемането в България на мракобесни норми спрямо журналистиката и свободата на словото и ще потърси съдействие за отмяната им. Председател на УС на СБЖ: Снежана ТОДОРОВА", "date": "2019.01.28", "title": " Покушение срещу свободата на словото"}
{"url": "https://duma.bg/burni-aplodismenti-za-fantomat-na-operata-n183938", "text": "Дълго и възторжено зрителите аплодираха премиерата на \"Фантомът на операта\" в Националния музикален театър. На сцената, наред с актьорите, след представлението излязоха режисьорът акад. Пламен Карталов, диригентът Юли Дамянов, сценографите Миодраг Табачки (Сърбия) и Иван Савов, хореографката Татяна Янева и останалата част от екипа на постановката, хорът, балетът, театър-майсторите и сценичните работници  ", "date": "2019.01.28", "title": "Бурни аплодисменти за \"Фантомът на операта\""}
{"url": "https://duma.bg/datata-n183941", "text": "ЕВРОПЕЙСКИ ДЕН ЗА ЗАЩИТА НА ЛИЧНИТЕ ДАННИ. Конвенция 108/81 на Съвета на Европа от 28 януари 1981 г. за защита на лицата при автоматизирана обработка на личните им данни е ратифицирана със закон от НС. С решение на парламента от 23 май 2002 г. у нас е създадена и Комисия за защита на личните данни. ДЕН НА РАЗГРАД. На този ден през 1878 г. градът е освободен от турско робство. С цветя и песни местните хора посрещнали руските освободители от I дивизия на 13 армейски корпус начело с княз Дондуков-Корсаков. С решение на ОбС денят се чества от 1994 г. 1611 - РАЖДА СЕ ЯН ХЕВЕЛИЙ, ПОЛСКИ АСТРОНОМ (УМИРА 1687 Г.). Създава първите карти на Луната. Въвежда десет нови съзвездия, седем от които се използват и в съвременната астрономия. Неговата съпруга му помага в наблюденията. След смъртта на Хевелий тя публикува две от книгите му, поради което е смятана за първата жена астроном. 1820 - ОТКРИТА Е АНТАРКТИДА. Според различни източници на тази дата експедициите на Фадей Белингсхаузен (капитан от Руската имперска флота), Едуард Брансфийлд (капитан от Кралската флота) и Натаниел Палмър (американски моряк) видели Антарктида. Белингсхаузен, с когото бил и адмирал Михаил Лазарев, \"зърнал\" ледените полета пръв. 1853 - РАЖДА СЕ ХОСЕ МАРТИ, КУБИНСКИ РЕВОЛЮЦИОНЕР (УМИРА 1895 Г.). Писател, политик, публицист, философ и борец за независимостта на Куба от испанските колонизатори. Известен е като Апостола. Летището в Хавана носи неговото име. Загива в бой с испанските войски по време на националноосвободителното въстание, което подготвя. 1897 - РАЖДА СЕ ВАЛЕНТИН КАТАЕВ, РУСКИ ПИСАТЕЛ (УМИРА 1986 Г.). Драматург и поет. Незавършил гимназия, участва в Първата световна война. Работи като журналист. Започва да публикува още през 1910 г. Сред по-известните му произведения са \"Самотна лодка се белее\" и \"Синът на полка\", които са и филмирани. 1986 - ЗАГИВАТ СЕДЕМ АСТРОНАВТИ НА БОРДА НА КОСМИЧЕСКАТА СОВАЛКА \"ЧАЛЪНДЖЪР\". Първият полет е на 4 април 1983 г. Последният - десети, продължава само 73 секунди. Разследването установява, че е имало дефект в конструкцията. \"Чалънджър\" е заместена от совалката \"Индевър\", която прави първия си полет шест години след трагедията през 1986 г. 1998 - ОТКРИТА Е ПЪРВАТА ОТСЕЧКА НА СОФИЙСКОТО МЕТРО. Тя е от бул. \"Сливница\" до бул. \"Константин Величков\", с дължина 6,5 км и 5 станции. Първите проучвания и планове за строителство на подземен транспорт у нас са от края на 60-те години. 2002 - УМИРА АСТРИД ЛИНДГРЕН, ШВЕДСКА ПИСАТЕЛКА (Р. 1907 Г.). Творбите й са преведени на близо 70 езика (от арабски до зулу) и са издадени в над 100 страни. Първата история за най-популярната й героиня - Пипи Дългото чорапче, е публикувана в Швеция през 1945 г., а на български - през 1968 г.", "date": "2019.01.28", "title": "Датата"}
{"url": "https://duma.bg/tramp-vremenno-sprya-shatdauna-n183956", "text": "Президентът на САЩ Доналд Тръмп подписа закона, който слага край на най-дългата парализа на федералното правителство в историята, предадоха световните агенции. Нормативният акт бе одобрен с единодушие и от двете камари на Конгреса. Законът отпуска средства за федералното правителство до 15 февруари, което ще позволи 800 000 държавни служители да се върнат на работа и да си получат забавените заплати. Текстът предвижда временно финансиране на много държавни агенции, но не включва 5,7-те млрд. долара, поискани от Тръмп за изграждане на стена по границата с Мексико. Сега контролираната от демократите Камара на представителите и доминираният от републиканците Сенат имат три седмици, за да договорят окончателен компромис за слагане на край на парализата на федералното правителство. В същото време Тръмп заплаши, че ако до 15 февруари не бъде постигнат компромис с Конгреса за стената по границата с Мексико, то той ще въведе национално извънредно положение, за да я построи.", "date": "2019.01.28", "title": "Тръмп временно  спря \"шътдауна\""}
{"url": "https://duma.bg/amerikantsite-ne-vyarvat-na-prezidenta-si-n183957", "text": "Повечето американци искат да видят данъчната декларация на президента Доналд Тръмп, показва ново проучване на Ей Би Си нюз и \"Вашингтон пост\". Всеки шести американец е на мнение, че демократите в Камарата на представителите трябва да получат и публикуват данъчната декларация на Тръмп. 57 на сто от анкетираните подкрепят долната камара да започне разследване на кампанията на президента за сговор с Русия през 2016 г., а 61% пък искат разследване на финансовите му контакти с чужди правителства. 59 на сто искат Камарата на представителите да проучи отношенията и комуникацията на Тръмп с руския лидер Владимир Путин. Само 40 на сто желаят започване на процедура по импийчмънт на президента, което е с 9% по-малко в сравнение с август 2018 г. 55% са против.", "date": "2019.01.28", "title": "Американците не вярват  на президента си"}
{"url": "https://duma.bg/mladost-i-dianabad--goreshtite-tochki-na-sofiya-n183942", "text": "Докато София се къса по шевовете, инвеститори масово ламтят за нови и нови сгради, а столичани се чудят как да се противопоставят на поредното застрояване на празно пространство, върви инициатива, наречена \"Визия за София\". Втора година Столичната община отделя пари за финансиране на проекта, който има за цел да изработи стратегия за развитие на града и крайградските територии. Тя ще очертава как да изглежда София в дългосрочен план. Междувременно обаче градът се развива - расте в почти всички посоки, включително и нагоре, без да чака въпросната визия. След като се приеме документът, ще се върви и към промени в Общия устройствен план. Само дето междувременно се изменят Подробните устройствени планове по райони, с които продължават да се уплътняват междублокови пространства. За цялата работа по \"Визия за София\" общината ще отдели половин милион лева. През това време ще се наложи да търси средства за преодоляване на всички негативи от презастрояването.  Докато периодично се демонстрира активност по работата на \"Визия за София\", а успоредно и в противоречие с нея, върви и бетонирането на града, се чува гласът и на главния архитект на София Здравко Здравков. Докато с ръката си подписва разрешителни за строежи, с устата си изрича предупреждения, че по промяната на Общия устройствен план \"трябва да се работи много деликатно със скалпела и прецизно да се определят проблемните зони\". Така противоречията между намеренията и действията са драстични и вредни за столичани. Хората виждат всеки ден доказателства за разминаванията между заканите за строг контрол на бетонното разрастване от страна на институциите, и реалността, въплътена в поредния изкоп до блока им. Два столични квартала в момента са горещите точки по отношение на близки и по-далечни планове за ново строителство. \"Младост\" и \"Дианабад\"  за нови жилищни, офис или смесени сгради през последните седмици. Район \"Младост\" явно няма да излезе скоро от полето на инвеститорския интерес. Колкото и да се строи в него, място винаги се намира. Районът има накъде да се разтяга, така че да задоволи всеки строителен апетит. За това говорят и намеренията за приемане на подробни устройствени планове за три зони в кв. \"Младост\" 1А. С тях на практика Столичната община предлага още ново строителство. За две от зоните преминаха няколко обществени обсъждания, за третата - предстоят.  Условно определената първа зона с нови строежи ще бъде при входа на квартала по протежение на лявата страна на ул. \"Ана Ахматова\" до ХМС. В момента там има няколко ниски сгради и зелена, незастроена площ. Най-близките терени в близост до бул. \"Александър Малинов\" ще позволяват строителство до 35 метра, гласи предложеният ПУП. Във вътрешността на зоната ще има терени с позволение на 24-30-метрови постройки. Предвиждат се над 10 сгради с разгърната застроена площ от около 130 000 квадратни метра, алармират противници на проекта. Това означава, че само в тази първа зона ще се появят около 4000 нови жители и още 2000 автомобила. Този трафик обаче няма как да се поеме от ул. \"Ана Ахматова\", която и сега е претоварена. Срещу плана вече има редица становища на хора от района за прекратяване на процедурата заради противоречия на обществения интерес и нарушаване на законовите изисквания.    Далеч по-сериозни промени обаче се гласят с одобряването на Подробния устройствен план в другата зона, условно определена като втора. Тя се простира между комплекса на БАН, бъдещия Източен парк и \"Младост\" 1 А, който завършва с двора на 145 ОУ. Там се предвижда цял нов квартал на огромна площ, с предвидено строителство на сгради от 18 до 48 метра височина. Те ще могат да достигнат разгърната площ от 380 000 кв. метра. Това ще доведе до заселването на нови 8000 души, които примерно ще дойдат със своите 4000 автомобила. С други думи, до кв. \"Младост\" 1А се предвижда да се появи кв. \"Младост\" 1Б. Отново без да е планирано разширение на инфраструктурата, която да поеме целия трафик.  Третата зона за застрояване се намира точно до втората в посока към бул. \"Цариградско шосе\" до комплекса на БАН. Там вече целите ще са по-високи. Защото и сградите ще могат да бъдат по-високи. Това са най-апетитните терени, още повече, че тази зона е предвидена за небостъргачи. Така излиза, че в района се очакват 15 000 нови жители и наполовина толкова автомобили, но в същото време не се предвижда нито нова инфраструктура, нито детски градини или училища. Освен това обещаваното продължение на бул. \"Копенхаген\" от жк \"Дружба\" е само план и не е предвидено за изграждане през 2019 г.  На преминалите обществени обсъждания на плановете хората настояха да се направят редица анализи, да се отложат плановете и да се приемат, едва след като се постигне баланс между обществения и частния интерес. Практиката обаче показва, че това едва ли ще стане. Инвеститорският глад трудно се задоволява и можем да очакваме на жителите на \"Младост\" да бъдат подхвърлени само трохи за примамка и залъгване. Неслучайно това е най-трудният за управление район, с най-много оплетени интереси и неясно бъдеще.  Борба срещу застрояване в зелени площи и междублокови пространства от години водят и жителите на район \"Искър\" и по-конкретно на кв. \"Дружба\" 1. Те периодично се вдигат на протести, особено когато бъдещите инвестиционни намерения са свързани с паркове. Затова и общинският съветник от БСП Борис Цветков настоява Столичната община да изработи план за отчуждаване на частна собственост на терени, отредени за озеленяване.  Според него площите трябва задължително да се изкупят от общината, за да спрат скандалите за поредния апетит за строеж. Той предлага всички спорни територии да бъдат обособени в няколко категории според обществената си значимост. Така общината първо трябва да пристъпи към отчуждаване на терени, на които ще има метростанции или важни инфраструктурни проекти. В следващ етап кметството да заложи средства и срокове за изкупуване на земи от значение за съответния район, които са част от паркове като Южния, до зала \"Фестивална\" или до езерото в \"Дружба\". Като следващи могат да се оставят площи до детски градини и междублокови пространства, смята още Цветков. Той прогнозира, че ако тези стъпки не се планират, в края на предвидения от закона срок за отчуждаване на частна собственост, ще се окаже, че общината няма да може да отдели милионите нужни за тази дейност. Това ще позволи на инвеститорите да застроят територии, за които досега са имали забрана.", "date": "2019.01.28", "title": "\"Младост\" и \"Дианабад\" -   горещите точки на София"}
{"url": "https://duma.bg/elena-yoncheva-mozhem-da-sprem-rezhima-na-shaykata-n183984", "text": "\"В България управлява най-антиевропейската организация, която е имало в страната. Стигнахме на дъното на ЕС по всички показатели\", обобщи журналистката. \"Тази част от българската история ще бъде запомнена като режима на една шайка, на една организирана престъпна група. Единствено левицата, най-голямата опозиционна партия в България, може днес да свали този режим. Но това не е лесно. Трябва да сме единни, защото те ще се опитват да ни заплашват, да ни изнудват, да ни рекетират. Те ще извадят голямата бухалка и вече я извадиха. Режимът в България се опитва да ни разедини и унищожи един по един. Да се разправят с нас един по един. Искам да ви уверя, че няма режим, който историята да не е спряла. Ако искаме и имаме сили, можем да бъдем част от тази история\", заяви Йончева и залата избухна в одобрителни възгласи. Йончева започна с препратка към шефа на италианската мафия \"Коза Ностра\" Бернардо Провенцано. Преди да спомене името му, делегати и гости мислеха, че говори за Бойко Борисов, толкова голямо съвпадение имаше в описанието, което тя използва (цялото изказване на duma.bg). Въпреки условията в България останаха изключително големи журналисти и добри пера, които отстояват своите позиции, заяви Йончева. По-рано Корнелия Нинова анонсира, че Йончева подготвя голямо разследване срещу високите етажи на властта. Лидерът на БСП предложи и делегатите на конгреса приеха с общо съгласие декларация в защита на Йончева.", "date": "2019.01.28", "title": "Елена Йончева:  Mожем да спрем режима на шайката"}
{"url": "https://duma.bg/stanishev-dlazhni-sme-da-spechelim-n183983", "text": "Длъжни сме да спечелим предстоящите избори, категоричен бе лидерът на ПЕС Сергей Станишев. \"Единна БСП ще спечели евроизборите, иначе подаряваме победата на ГЕРБ. Те са уплашени, признаха го дори на националното си съвещание. Изправени сме пред два риска: да подценим противника и да посветим кампанията си на вътрешни интриги и да не се мобилизираме\", обобщи той. \"Имаме всички шансове да спечелим изборите, но десницата в Европа ще се постарае да проваля следващо българско социалистическо правителство. Нашият съюзник, от който ще търсим подкрепа, са ПЕС и европейската левица\", припомни Станишев. Българските социалисти се ползват с авторитет в Групата на социалистите и демократите в ЕП, подчерта той, докато докладваше за дейността на евродепутатите. По думите му БСП може да влезе в кампанията с високо вдигната глава, защото е защитила националните интереси, изпълнила е обещанията си от предните избори, отстоявала в солидарна Европа. \"Обявихме се против двойния стандарт за храните. Преборихме се за платформа за недекларирания труд и за нов евроорган по труда. Имахме решаваща роля за признаването на нашето мнозинство в Албания. Успешно се противопоставихме на плановете на десницата за орязването на кохезионната политика\", изреди Станишев.", "date": "2019.01.28", "title": " Станишев: Длъжни сме да спечелим"}
{"url": "https://duma.bg/bez-razdelitelni-linii-prizovaha-sotsialisti-n183985", "text": "Предстоящите избори са битка на идеите срещу парите на властта. За да победим, трябва да стегнем редиците си и да загърбим вътрешнопартийните дрязги. Тази теза застъпи зам.-председателят на БСП Кирил Добрев. Той припомни, че за последните две години с общи усилия членовете на БСП са успели да си върнат самочувствието, духа и вярата, че партията отново може да побеждава и да има решаваща роля в политически живот. Добрев подчерта, че е необходимо да се извадят поуки защо БСП спечели президентските, но изгуби парламентарните избори. \"Да се поучим от грешките. Нека не правим компромиси\", призова той по отношение на кандидатите, които БСП ще издигне на предстоящите избори. Нека издигнем онези личности, в които обществото има доверие и хората вярват, настоя той. Начинът за победа е да има симбиоза между посланията и политикът, който ги изрича, каза Добрев. БСП има шанс да спечели предстоящите европейски избори, ако не слага разделителни линии вътре в партията и извън нея, подкрепи го зам.-председателят на ПГ \"БСП за България\" Антон Кутев. Ако загубим кореспонденцията с ПЕС и влезем в конфликт с европейските социалисти, това ще е основна тема на опонентите ни и всички ще акцентират на разликите, предупреди той. Като грешки, които БСП не трябва да прави, Кутев изброи прекалената самоувереност и агресивност. Хората от периферията ще ни подкрепят, ако видят в нас здрава, разумна сила, категоричен бе социалистът.", "date": "2019.01.28", "title": "Без разделителни линии, призоваха социалисти"}
{"url": "https://duma.bg/bsp-tragna-kam-izborna-pobeda-n183986", "text": "Вярвам в силата и енергията ви, знам, че сте носителите на необходимата промяна. С тези думи Корнелия Нинова се обърна към делегатите на конгреса на БСП в призива си за предстоящи изборни победи. Разговорът за политики трябва да стигне до всеки български дом, до все повече български граждани, призова тя. Конгресът на социалистите прие окончателния вариант на алтернативен модел за управление \"Визия за България\", както и платформата на партията за европейските избори. Народът ни е поробен, а ГЕРБ правят последни опити да задържат диктатурата си, коментира Нинова. Няма режим, който историята да не е спряла, увери делегатите Елена Йончева. По-късно те приеха декларация в нейна защита. Лидерът на БСП подчерта, че работата по представянето на \"Визия за България\" и \"Визия за Европа\" тепърва предстои, но според нея това са инструментите за решаването на най-наболелите проблеми. \"Вярвам в силата ви, в енергията ви. Успех и победа на предстоящите избори\", пожела тя на социалистите. Над 2000 души препълниха Зала 3 на НДК - близо 700 делегати от цялата страна, дипломатически представители, коалиционни партньори и гости. Повече от 130 журналисти бяха акредитирани за конгреса. По традиция партийният форум започна с българския химн, последван от този на ЕС и Интернационала. Без драми, без скандали и в духа на колегиален дебат по политики премина конгресният ден. Между различните точки от сцената и на многобройните екрани в НДК вървяха видеоклипове с някои от най-значимите срещи, инициативи и събития, свързани с БСП. \"България е в клинична демографска смърт, България изчезва. С най-висока смъртност и с най-голям отрицателен прираст сме, най-бедната страна в Европа, с най-слабо образовани деца. В последните 10 години, в които управлява ГЕРБ, към тези проблеми се добавиха нови. В България се установи авторитарна власт. Свободното предприемачество е убито, свободата на словото е потъпкано, различното мнение се преследва. Разгражда се държавността. Заличава се разделението на властите. Демократичните институции не работят. Държава, превзета от малцина. Народът е поробен и държан в страх от свои. Корупцията е държавна политика. Безнаказаността е гарантирана със закон. И това не може да продължава. Този модел ни убива. Той не може да бъде кърпен. Той трябва да бъде сменен\", категорична бе Нинова. Тя уточни, че проблемът не е в държавното устройство, нито в обществените отношения, регламентирани в Конституцията, а в нейното грубо погазване (цялата й реч на duma.bg и bsp.bg). Нинова отбеляза, че ЕС е все по-разделен, губи средната класа, неравенствата са огромни, а гражданите обедняват. Тя подчерта, че БСП е против Европа на две скорости, за еднакви стандарти в храните, против санкциите срещу Русия, пакета \"Макрон\", Истанбулската конвенция и Пакта за миграция. Това ще са и приоритетите на бъдещите евродепутати на партията. Те ще настояват за приемането на България в Шенген, за нови собствени ядрени мощности, изграждане на газопреносна мрежа през България, ускорено създаване на европейска прокуратура, интеграция на Западните Балкани. Точно тези приоритети са разписани и в приетата предизборна платформа \"Визия за Европа. За социална Европа на гражданите и народите, срещу неравенството и бедността\", с която БСП ще се включи в предстоящия евровот. \"Убеден съм, че спечелването на европейските избори ще открие пътя за БСП да се върне там, където иска да я види по-голямата и прогресивна част на българското общество, там, където десетилетия наред българските граждани са свикнали да виждат социално отговорно управление, към законите, гражданите и бъдещето на България\", заяви при представянето й Валери Жаблянов. \"С икономическата си политика ГЕРБ създадоха африканска бедност, каквато трудно може да бъде видяна в другите държави в ЕС. Това е унизително за нашия народ, за политиката на управляващото мнозинство и на десницата, която повтаря, че без нея България няма да е в Европа. Това е най-голямата демагогия, която се е изричала в последно време в публичното пространство\", коментира депутатът. Представителите на БСП в ЕП трябва да са срещу Инстанбулската конвенция, макар във \"Визия за България\" текстът, посветен на нея, да бе смекчен. \"Обективно преценено, Истанбулската конвенция съдържа приемливи елементи за борба срещу насилието над жени и деца, които ние споделяме. Но тя, както показват изразените от експерти и обществото мнения, противоречи на българската традиция и семейство и това бе отчетено и в решението на КС\", гласи редактираният вариант на \"Визия за България\". Вижданията на БСП за здравеопазването бяха представени от д-р Десислав Тасков, а визията за образованието пое народният представител Ирена Анастасова. Колегата й Николай Цонков - националната сигурност и борбата с корупцията. За българските общини и за гражданите темите за фискалната децентрализация и за регионалното развитие са особено важни, заяви кметът на Троян Донка Михайлова, която акцентира върху идеите на левицата за подпомагане на регионалното развитие и преодоляването на дисбалансите в страната. Във външната си политика България се нуждае от реализъм и запазване на националните ни интереси, подчерта зам.-председателят на БСП Деница Златева. Икономика за мнозина, а не за малцина е основният принцип, на който ще заложи БСП във финансовите си планове. Зам.-председателят на парламентарната група Драгомир Стойнев представи основните акценти от мерките, с които левицата ще се опита да направи страната ни по-успешна и конкурентоспособна.", "date": "2019.01.28", "title": "БСП тръгна към изборна победа"}
{"url": "https://duma.bg/bedstvenoto-polozhenie-v-smolyansko-ostava-n184000", "text": "Нормализира се обстановката в Смолянска област. Бедственото положение обаче ще остане в сила, докато се отворят всички пътища, съобщи БНР. Все още не е възстановено електрозахранването във всички населени места. Основният туристически поток вече се е изтеглил от Пампорово. Усложнена остава обстановката и в община Сърница, където второ денонощие не може да бъде открита аварията по електрическото трасе Сърница - Медени поляни. Работата там е затруднена заради трудно проходимия планински терен. Градът и околните села и тази нощ ще се захранват с ток чрез агрегати.  Разчистен пътят до хотелите край язовир Доспат, където имаше блокирани от снега туристи. По-рано областният управител на Смолян Недялко Славов съобщи, че във всички населени места на община Доспат електроснабдяването е възстановено. Нощта в областта е минала спокойно. Няма постъпили сигнали за инциденти и бедстващи хора. Снеговалежите са спрели, температурите се покачват. Напълно е възстановено движението през прохода \"Рожен\". За прохода \"Пампорово\" също отпадна забраната за движение с вериги. В пътната отсечка Смолян - Стойките - Пампорово всички МПС трябва да са с вериги. Забранено е движението на автомобили над 12 тона  с ремаркета и полуремаркета. Проходът „Превала“ остава завтворен. Продължават възстановителните дейности в общините Смолян, Баните и Доспат, както и работата по отваряне на прохода „Превала“. Очаква се тази сутрин кризисният щаб да вземе решение дали бедственото положение ще остане в сила. Днес ще бъде възстановена дейността на екипите, които трети ден работят по откриване на аварията по електрическото трасе Сърница-Медени поляни. Електрическото захранване на селищата в  района продължава да е с агрегати.  Всички общински пътища са проходими, три семейства все още са изолирани в планината, на три километра от село Медени поляни, тъй като не са се съобразили с предупреждението да се приберат. Днес ще се организира техника за разчистване на пътя към тях.", "date": "2019.01.28", "title": "Бедственото положение в Смолянско остава"}
{"url": "https://duma.bg/grazhdanski-patruli-pazayat-meditsite-v-gorna-oryahovitsa-n183999", "text": "Граждански патрули пазят медиците от Спешната помощ в Горна Оряховица, съобщава БНР. Хората са се организирали, за да покажат подкрепа към здравните работници и да предотвратят нови случаи на агресия срещу тях. Припомняме, че от няколко дни почти половината от медиците в спешния център подадоха заявление за напускане заради зачестилите случаи на насилие от страна на пациенти и техни близки. 80 000 души са заплашени да останат без услигите на Спешна помощ, защото филиалът в Горна Оляховица покрива няколко общини. Първото нощно дежурство на гражданския патрул в Спешния център мина сравнително спокойно, пише БНР. Организаторите на патрулите искат да покажат на здравните власти, че в спешните центрове в страната има проблеми с агресията над медиците. Медиците от своя страна споделят, че се чувстват по-спокойни с гражданските патрули, но те настояват за среща със здравния министър Кирил Ананиев и искат ефективни мерки за защита срещу агресията.", "date": "2019.01.28", "title": "Граждански патрули пазаят медиците в Горна Оряховица"}
{"url": "https://duma.bg/detski-gripen-kabinet-raboti-v-pirogov-n184001", "text": "След като разкри грипен кабинет за възрастни, университетската спешна болница \"Пирогов\" отваря и детски. В него пацинтите до 18 години преминават преглед, който не се заплаща и не изисква направление от личния лекар, обясни д-р Ирен Цочева, завеждащ Педиатричното отделение на \"Пирогов\". За да бъдат приети децата, е необходима регистрация на Детска регистратура, а оттам пациентите ще бъдат насочени към специалния кабинет. За пациентите над 18 години е необходимо да се направи регистрация на Регистратура - възрастни, която е позиционирана в ляво на главния вход на болницата. От там те ще бъдат насочени към грипния кабинет за възрастни.", "date": "2019.01.28", "title": "Детски грипен кабинет работи в \"Пирогов\""}
{"url": "https://duma.bg/21-oblasti-sa-v-gripna-epidemiya-n184002", "text": "Грипна епидемия влиза в сила от днес за областите София-град, Благоевград и Кюстендил. Така областите, обхванати от грипа, стават общо 21.  Училищата се разпускат в грипна ваканция, до второ нареждане в трите области се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации. Учениците в столицата няма да учат до 4 февруари включително. Грипната ваканция за учениците в Благоевград и Кюстендил ще продължи до 1 февруари включително.  От днес започва и грипната ваканция за учениците в областите Разград, Плевен и Русе, където вече е в сила грипна епидемия. Най-рано в класната стая ще се върнат учениците от Разград - 31 януари. Ваканцията за учениците в Плевен и Русе продължава до 4 февруари включително.  В Добрич и Пазарджик грипната ваканция за учениците бе удължена до 29 януари включително, а в Пловдив неучебни са дните до 1 февруари включително. Грипната ваканция във Велико Търново бе удължена до 4 февруари включително.  Отменена бе грипната епидемия на територията на областите Перник и Силистра. Областите с грипна епидемия към момента са: Благоевград, Бургас, Варна, Велико Търново, Видин, Добрич, Кърджали, Кюстендил, Пазарджик, Плевен, Пловдив, Разград, Русе, Сливен, Смолян, Софийска област, София-град, Стара Загора, Хасково, Шумен, Ямбол, както и на територията на община Луковит. ", "date": "2019.01.28", "title": "21 области са в грипна епидемия"}
{"url": "https://duma.bg/prezidentat-predupredi-balgariya-e-v-kritichen-moment-n184003", "text": "България се намира в критичен етап от своето развитие. Българската демокрация губи позиции, доверието в парламента пада. Лобисткото законодателство измества обществения интерес. Това са само част от тежките констатации, които направи държавният глава Румен Радев в отчета си пред медиите за първите две години от мандата си на \"Дондуков\" 2. Президентът и визепрезидентът излязоха с остри изказвания и основно предупредиха, че демокрацията в България е пред разпад. За Румен Радев изминалата година е била \"време на илюзорна стабилност\".  България се намира в критичен момент от своето развитие. Преди година заявих, че обществото трябва да отстои демократичните си права и да се пребори за налагането на върховенството на закона. За съжаление, българската демокрация ускорено губи позиции, а свободата на словото се губи. Последните критици в ефира се притискат с инструментите на властта, обяви Радев. И припомни, че доверието в парламента е на изключително ниско ниво. Законодателният процес става непредвидим и елиминира гражданското участие. Лобисткото законодателството безцеремонно замества обществения интерес. Липсва отчетност и отговорност в управленските решения и това се увеличи като обхват, каза държавният глава. Радев бе категоричен: \"За да върви обществото ни напред, трябва да се възстанови доверието на гражданите в държавността, а това неизбежно преминава през възмездието – безкомпромисно преследване на поробителите!\" Президентът призова прокуратурата да навлезе и в зоната на управляващия елит. По думите му КПКОНПИ, Прокуратурата и МВР все още са пристъпили \"отбягвания периметър на властта\". Успехите, които афишира властта, не променят живота на мнозинството българи към по-добро, не скри тревогата си държавният глава. Мантрата за стабилност и икономически растеж на България – който между другото е в дъното на Югоизточна Европа, стабилно ни закотвя на европейското дъно. Топенето на нацията е факт и при това с драматични темпове. Бягството на младите в чужбина не спира, македонизират се цели общности по социален признак, който се усложнява и етнически. По последни данни на БНБ 2018 г. е истинска катастрофа за чуждестранни инвестиции, а затварянето на предприятия е трайна тенденция, продължи президентът Румен Радев. Държавният глава посочи, че целта на управлението е повишаване на жизнения стандарт и качеството на живот. Но каквито и съвременни модели да прилагаме обаче, тази цел е обречена, ако не извършим най-важното – радикална промяна на политическата среда и на стила на управление. Оттам идват и чувството за обреченост и безпътица, емиграцията и демографската катастрофа. Крайно време е да се разграничат корумпирани от ограбени, механизмите за контрол над властта трябва да бъдат разширени и да включат не само формална проверка на имуществените декларации на политиците, но и какви пари харчат и имат ли подставени лица за придобиване на пари и имоти у нас и чужбина, заяви Радев.  Президентът отчете и работата си в сферата на външната политика. 12 държавни глави посетиха България по моя покана, припомни той. И подчерта, че посещението му в Москва е довело до възстановяване на диалога след дълго прекъсване. А срещата със сребския президент Александър Вучич до решаване на права на българското малцинство. Радев обясни, че е провел три срещи и с президента на Македония. На срещата с турския президент ясно поставих нашите очаквания за добри взаимоотношения. При посещението си в България президентът на Словения откри първата пряка въздушна линия между двете столици, каза още президентът.  Българският държавен глава коментира и отношението си към законодателството на управляващите. Той обясни, че ветото не е акт на противопоставяне, а възможност за постигане на ефективно законодателство. Отчете също, че е наложил 7 вета, но мнозинството се е съгласило само с едно от тях. Пет пъти сезирах Конституционния съд, като в единия случай Народното събрание само отмени тихомълком сезираните от мен разпоредби, добави Радев. През 2018 г. президентската институция често бе последната бариера за лобисткото законодателство при безотговорни политически действия, убеден е Румен Радев. Президентът не подмина и темата с конкурса за бойни самолети: \"Докато се кълнем в Европа и чакаме еврофондове, изхвърляме всички европейски участници от процедурата за избор на боен самолет. Бутафорният конкурс за изтребителя извади на международната сцена порочния стълб на управление на България. Настоях да не се повтори пропускът през 2017 г. и настоях навреме да се подготвят договорите за проекти за модернизация. Докато порочната комисия за изтребителя от Народното събрание блокира модернизацията за дълъг период, то последните решения на управляващите окончателно я опорочиха. Бяха приети недостатъчни стъпки за повишаване на личната мотивация. Ефект може да има след година-две и дотогава рискът от авиационни произшествия ще продължава да расте\". Единението, продължи Радев, изисква надмогване на партийния егоизъм и личните амбиции в името на национални цели. Не спести и критика към управлението. След като обществото не реагира на 500 млн. лв. за язовири без обсъждане и обществени поръчки, защо да не се дадат по същия начин 1,3 млрд. за магистрали. Последната година беше похарчен изкуствено формиран излишък без критерии и прозрачност. След като стана практика НС да прегласува своите решения по разпореждане на Министерски съвет, защо да не се прегласува и финансовата рамка и да платим много повече за изтребителя? След като може еднолично да се изхвърлят фирми от обществени поръчки, защо така еднолично да не може да се избере и изтребителя? Ние изхвърляме европейските участници от проекта за нов боен самолет и правителството за европейско развитие на България твърди, че този антиевропейски избор е геостратегически, бе констатацията на президента. Според него \"това засилва усещането за корупция, лични интереси и зависимости\". Свикнахме скандалите у нас да се вихрят възходящо с годините, но бутафорният конкурс с изтребителя извади порочния стълб на управление на международната сцена. Злепостави ни като неблагонадежден партньор. После се чудим защо не ни пускат в Шенген и еврозоната – въпрос на доверие, предупреди още държавният глава.", "date": "2019.01.28", "title": "Президентът предупреди: България е в критичен момент"}
{"url": "https://duma.bg/aoiyama-zavarshi-s-pasiv-v-tokio-n183988", "text": "Даниел Иванов-Аоияма завърши с пасив (7 победи и 8 загуби) в първия за годината турнир за Купата на императора в Токио. В последния ден българинът с ранг \"маегашира-5\" се нуждаеше от успех срещу японския \"маегашира -1\" Хокутофуджи, но по-лекият му с 34 кг съперник го избута от дохиото с техниката \"ошидаши\". В предпоследния ден исполинът от Елхово отстъпи и на монголския \"секиваке\" Тамаваши, който на 34 години триумфира с първа титла с актив 13-2. Така на следващия турнир в Осака (10-24 март) българинът се нуждае от активен резултат, за да запази ранга си в сумо йерархията.   ", "date": "2019.01.28", "title": "Аоияма завърши с пасив в Токио"}
{"url": "https://duma.bg/elena-yoncheva-razsledva-koruptsiya-pri-ministar-i-zam-ministar-n184004", "text": "Категорични доказателства за корупция, свързана с министър и зам.-министър ще изнесе съвсем скоро Елена Йончева. Журналистката и депутат от БСП обяви пред Нова тв, че по-късно тази седмица ще представи разследването си пред обществеността. Тя уточни, че внесе и всички данни, които е събрала като сигнал до прокуратурата.  Йончева припомни, че е сезирала прокуратурата и за други резултати от свои разследвания- за оградата по границата с Турция и за скандала \"Хасковогейт\". Досега обаче няма отговор за някакъв резултат. Журналистката обясни още, че продължава да се занимава с незаконни практити при строежа на пътища и магистрали и нас, както и със сметка от 1,8 милиона лева в Барселона. Елена Йончева обжалва наложената й парична гаранция, свързана с обвинението срещу нея в пране на пари.  Тя повтори, че основната цел на едно такова обвинение е да бъдат сплашени всички, които решат, че могат да говорят за безобразията в тази държава.  По повод обвиненията срещу нея, Йончева коментира: \"Това са средства, отпуснати за закупване на техника и производство на документални филми. Техниката е закупена по банков път със съответните фактури. Нямам собствена техника и никога не съм имала - винаги съм вземала под наем. Като журналист, никога не знаеш кога ще излезеш от такава ситуация, каквото беше в обсадения Алепо, затова е добре да имаш собствена техника и да бъдеш мобилен\". По думите й тези пари не са дадени като възнаграждение, а дружеството, което дава тези средства за техника и производство на документални филми, трябва да има финансов и счетоводен контрол над тях. Вие смятате ли, че някой ще тръгне да прави финансови машинации, отивайки в Алепо, когато не знае дали изобщо ще се върне от там, попита риторично Йончева.  Абсурдно е да се говори за пране за пари, защото сметката е открита в българска банка. Плащани са данъци в България. Цялата техниката, закупа от дружеството, е по банков път. Тази техника е налична, филмите също са налични и може да ги видите и сега, коментира Йончева. Аз смятам, че това дори не е политическа разправа. Сега съм убедена, че е бандитска разправа от определени хора от ГЕРБ, защото свалянето на имунитета беше направено преди официално да поискаме проверка на българските магистрали. Обвинението на прокуратурата дойде във времето, когато Борисов каза, че опозицията избива зъбите на ГЕРБ и трябва да бъдат взети мерки, допълни тя. И спомена поименно депутати от ГЕРБ, свързани със сигнала срещу нея - Тома Биков, Антон Тодоров и Делян Добрев. Разследванията по КТБ продължават 5 години. Договорите, които съм подписала с ТВ7 и с това дружество са публични. Защо никой досега не е казал, че има нещо нередно, попита Йончева Копурцията, продължи журналистката, се превърна в норма. Фактите, които се изнасят, се превръщат в медиен шум - вземат се мерки от правителството, колкото да се заглуши шумът, и след това всичко продължава отново. Ние ще покажем факти, които ще покажат механизмът на превръщането на корупцията в норма, подчерта Йончева по повод предстоящо разкриване на нови корупционни практики близките дни. Това разследване изцяло отговаря на информацията, която е дадена от Държавния департамент на САЩ за България. В последния доклад се говори за корупция в големите инфраструктурни проекти и енергетиката, заключи Йончева.", "date": "2019.01.28", "title": "Елена Йончева разследва корупция при министър и зам.-министър"}
{"url": "https://duma.bg/rado-yankov-peti-za-sk-v-moskva-n183989", "text": "Навръх 29-ия си рожден ден Радослав Янков зае пето място в старта за Световната купа по паралелен слалом в Москва. Единственият българин, печелил Големия кристален глобус на ФИС, кара перфектно в квалификацията сутринта и даде четвърто време. На осминафинала Радо изпревари лидера за СК Бенямин Карл (Ав) и го елиминира. След това обаче нелепа грешка в началото на четвъртфинала не му позволи да отстрани и Дарио Кавиезел (Швейц), който стигна и финала, но отстъпи победата на руснака Андрей Соболев. За петото място чепеларецът заслужи 450 т. за Световната купа. В генералното класиране водят Невин Галмарини (Швейц) и Бенямин Карл (Ав) с по 2300 т., а Янков е 18-и със 796,10 т. За купата в паралелния слалом лидер е Кавиезел с 1600 т., Янков е шести с 650.", "date": "2019.01.28", "title": "Радо Янков пети за СК в Москва"}
{"url": "https://duma.bg/albert-popov-s-lichen-rekord-za-sk-n183990", "text": "Алберт Попов записа личен рекорд за Световната купа по ски. На слалома в Кицбюел 21-годишният българин се нареди девети с общо време 1:46,58 мин. В първия манш софиянецът даде време 50,76 сек. и беше пети, въпреки че стартира с №71 и пистата вече беше изорана. Той дори изпревари всички звезди в дисциплината, сред които хегемонът Марсел Хиршер и Хенрик Кристоферсен.  В общото класиране Аби беше по-бавен с 1,05 сек. от победителя Клеман Ноел (Фр), който постигна втора победа за Световната купа. Попов пък записа най-доброто класиране. Българин не беше влизал в топ 10 над 30 години. За последно Петър Попангелов финишира 10-и на слалом в Парпан, Швейцария, на 21 януари 1986 г. През сезона Попов има 20-о място в Леви и 16-о в Мадона Ди Кампилио.  Пред погледа на холивудската легенда Арнолд Шварценегер Ноел завърши с общо време 1:45,53 мин. Втори се нареди Хиршер на 0,29 сек., пред Алекси Пентюро (Фр) на 0,36 сек. \"Българите можем. Наистина страхотно класиране. В първия манш постигнах пето място и направо не можах да повярвам. Опитах се да остана концентриран. Второто спускане успях да го направя. И влязох в топ 10. Много съм доволен. Публиката тук е страхотна\", каза Попов. Попов вчера не участва в Супер-Г, който беше спечелен от Йозеф Ферстл (Гер) с време 1:13,07 мин. пред Йоан Клари (Фр) на 0,08 сек., Доминик Парис (Ит) на 0,10 и др. В генералното класиране води Хиршер с 1116 т., пред Кристоферсен 671, Пентюро 652, а Попов се изкачи до 82-ата позиция с 55 т.", "date": "2019.01.28", "title": "Алберт Попов с личен рекорд за СК"}
{"url": "https://duma.bg/frantsuzi-vlizat-v-istoriyata-n183991", "text": "Поставените под №5 французи Пиер-Юг Ербер и Никола Маю спечелиха финала на двойки в Мелбърн над №12 в схемата Хенри Континен (Фин) и Джон Пиърс (Авл) със 6:4, 7:6 (1). Така \"петлите\" вдигнаха четвъртия си трофей от Големия шлем и станаха осмият дует, който има титли и от 4-те турнира от Големия шлем.  \"Нашият първи турнир заедно беше именно тук преди 4 години и днес извървяхме целия път до трофея. Сега имаме във витрините си всеки един трофей от Големия шлем. Благодаря, Никола, че споделящ корта с мен и заедно се забавляваме\", заяви след триумфа развълнуваният Ербер. С Маю те са втората френска двойка, която печели \"Аус Оупън\" след Микаел Льодра и Фабрис Санторо, триумфирали през 2003 и 2004 г.  Жени: Наоми Осака (Яп, №4) - Петра Квитова (Чех, №8) 7:6 (4), 5:7, 6:4  Жени двойки: Саманта Стоусър (Авл)/Шуай Жан (Кит) - №2-Тимеа Бабош (Унг)/Кристина Младенович (Фр) 6:3, 6:4 Смесени двойки: №3-Барбора Крейчикова (Чех)/Раджийв Рам (САЩ) - Астра Шарма/Джон-Патрик Смит (Ав, с \"уайлд кард\") 7:6 (3), 6:1 Юноши: Лоренцо Музети (Ит, №1) - Емилио Нава (САЩ, №13) 4:6, 6:2, 7:6 (12)  Девойки: Клара Таусон (Дан, №1) - Лейла Ани Фернандес (Кан, №4) 6:4, 6:3", "date": "2019.01.28", "title": " Французи влизат в историята "}
{"url": "https://duma.bg/ozhie-nay-barz-v-rali-monte-karlo-n183992", "text": "Себастиян Ожие започна с победа защитата на своята титла в Световния рали шампионат, след като спечели рали \"Монте Карло\". Пилотът на \"Ситроен\" започна последния етап с по-малко от половин секунда аванс пред Тиери Нювил (Белгия/\"Хюндай\"), но издържа на напрежението и записа рекордна седма победа в Княжеството и така се изравни със сънародника си Себастиян Льоб. Ожие спечели надпреварата с 2,2 сек. преднина пред Нювил, а естонецът От Танак с \"Тойота\" остана трети. Самият Льоб, който завърши трети на \"Дакар\", сега дебютира за \"Хюндай\", но остана четвърти. II кръг е рали Швеция (14-17 февруари). ", "date": "2019.01.28", "title": "Ожие най-бърз в рали Монте Карло"}
{"url": "https://duma.bg/ralitsa-nikolova-n183929", "text": "Слънчева мечтателка по душа, неуморен търсач на истината по призвание, ревностен защитник на справедливостта по подразбиране, тя е и будният страж на редакционния ни сайт. С търпението, на което е способна само най-добрата майка на Нина и Коко, колежката ни дебне новинарския поток и следи за най-важното и спешното, което трябва да прочетат хората онлайн. Ориентир за нея е правдата, а обект на безпощадната й критика е всичко несправедливо. Затова пожелаваме на Ралица безкрайно семейно щастие, вълшебни емоции с децата, много радост, както и вдъхновение, което да материализира върху страниците на любимия ни вестник. Бъди все така лъчезарна, борбена и остра. И нека онлайн вселената предпази хардуера ти от прегряване, а дописките ти от грешки! Весел празник! От екипа на ДУМА", "date": "2019.01.28", "title": "Ралица Николова"}
{"url": "https://duma.bg/nedelev-i-dimitrov-ostavat-v-botev-pd-n183993", "text": "Старши треньорът на Ботев Пд Николай Киров обяви, че към момента Кристиан Димитров и Тодор Неделев остават в клуба поне до края на сезона. Белия коментира първата контрола на \"жълто-черните\" от лагера в Анталия срещу Радник Сърдулица (1:1). „Много важно беше да се проведе днешният мач, защото щеше да стане четвърти ден без нормален тренировъчен процес. Генерални оценки още не могат да се дадат. Работим по-бавно с топката, защото по-малко игрови тренировки имаме. Чакаме нови състезатели в атака и в защита. На този етап Кристиан Димитров и Тодор Неделев остават при нас. Искам още двама състезатели, които да увеличат класата и нивото на клуба”, заяви Киров.", "date": "2019.01.28", "title": "Неделев и Димитров остават в Ботев Пд"}
{"url": "https://duma.bg/rezultati-n183994", "text": "Юношеският национал Ияд Хамуд вкара един гол и подаде за още един при успеха на Шефилд Уензди с 5:0 над Бирмингам Сити ", "date": "2019.01.28", "title": "Резултати"}
{"url": "https://duma.bg/otkradnaha-znakova-tvorba-na-banksi-n183930", "text": "Творба на световноизвестния графити художник в памет на жертвите на терористичните атаки във френската столица през 2015 г. е била открадната от театралната зала \"Батаклан\", предаде ДПА. Произведението на Банкси, символ на смирението и принадлежащо на всички - на хората от квартала, на парижани, на гражданите на света - бе отнета от нас, съобщи театърът на страницата си в туитър. Изпитваме дълбоко чувство на възмущение, добави още екипът на залата. В парижката зала загинаха 90 от общо 130-те жертви на атентатите в Париж, извършени от членове на организацията \"Ислямска държава\". Местни медии съобщиха, че изображението на бяла женска фигура с тъжно изражение на лицето е било нарисувано на авариен изход в залата. По техни сведения цялата врата е била свалена от крадците и отнесена с камион.", "date": "2019.01.28", "title": "Откраднаха знакова творба на Банкси"}
{"url": "https://duma.bg/ledenoto-pluvane-po-dunav-sabra-rekorden-broy-hora-n183931", "text": "Рекорден брой плувци - 1917 души от всички възрасти, се включиха в традиционното 400-метрово ледено плуване в река Дунав, което се проведе в Южна Германия. Надпреварата чества 50-годишен юбилей. Температурата на водата във втората по дължина плавателна река в Европа беше около 2 градуса по Целзий. Въпреки че организаторите бяха подготвили топла супа и чай за участниците, 20 от тях получиха хипотермия и трябваше да приключат състезанието предсрочно. Това обаче не попречи на доброто настроение и на плувците, и на десетките любопитни, които се бяха събрали на двата бряга на реката, за да наблюдават състезанието.", "date": "2019.01.28", "title": "Леденото плуване по Дунав събра рекорден брой хора"}
{"url": "https://duma.bg/izkustven-intelekt-pobedi-geymari-s-50-n183932", "text": "Програма на британската компания \"Дийп майнд\", специализирана в изкуствения интелект, успя бляскаво да победи с 5:0 професионални елитни геймъри в играта \"Стар крафт 2\", съобщи сп. \"Ню сайънтист\". За първи път в историята на видеоигрите било регистрирано поражение на хора, изправени срещу машини, твърди представителят на фирмата Дейвид Силвър. \"Стар крафт 2\" е много сложна, тъй като състезателите трябва да контролират армии на терен. Необходимо е да изграждат инфраструктури и да избират между кратковременни успехи и добиване на стратегически предимства. Още повече, че невинаги може да се види пълната карта и трябва да се действа и чрез интуиция. От \"Дийп майнд\" са създали 5 версии на своята програма с изкуствен интелект \"Алфа стар\". Те били обучени, като наблюдавали видеозаписи на геймъри в действие. След това различните варианти на програмата били включени в турнир една срещу друга. Лидиращата версия натрупала равностойността на 200 години игрова практика. Така изкуственият интелект сразил професионалистите Гжегож Коминч и Дарио Вунш, заемащи респективно 13-о и 44-то място в световната ранглиста.", "date": "2019.01.28", "title": " Изкуствен интелект победи геймъри с 5:0"}
{"url": "https://duma.bg/futbolni-zvezdi-daryavat-pari-za-izdirvaneto-na-sala-n183995", "text": "Редица футболни звезди дариха лични пари за продължаването на търсенето на безследно изчезналия аржентински футболист Емилиано Сала. Нападателят е в неизвестност от миналата седмица, след като малък самолет с него и пилотът на борда се изгуби от радарите по време на полет от Нант до Кардиф, където трябваше да се присъедини към местния клуб от Висшата лига, след като беше привлечен за 15 млн. евро. Властите на остров Гърнзи обявиха, че спират издирването след 3 дни търсене, защото се предполага, че самолетът е потънал в океана. Роднините на футболиста обаче не са съгласни с това решение, а световната футболна общественост също се възмути, тъй като няма открити никакви следи от самолета и пасажерите му. Досега са събрани над 330 000 евро, като в кампанията се включиха и играчи като Димитри Пайе, Илкай Гюндоган, Корентен Толисо, Жофри Конгдобия, Беноа Костил, Лео Дюбуа, Демарай Грей, Фабио, Клеман Грение, Норди Мукиеле, Лоран Косиелни. Френски медии разкриха, че Килиан Мбапе е дарил 30 000 евро, а съотборникът му в ПСЖ Адриен Рабио 25 000. Звездата на Барселона Лионел Меси се включи с призив за продължаване на търсенето с послание в социалните мрежи. Бившият  съотборник на Сала в Каен и сега звезда на Челси Н'голо Канте изяви намерение да финансира сам операцията.  Сала стана най-скъпият трансфер в историята на Кардиф. Въпреки инцидента с играча, уелският клуб трябва да изплати трансферната сума на Нант.", "date": "2019.01.28", "title": "Футболни звезди даряват пари за издирването на Сала"}
{"url": "https://duma.bg/pochina-kompozitorat-mishel-logran-n183935", "text": "Френският композитор Мишел Льогран, автор на безсмъртните теми във филмите \"Шербургските чадъри\" и \"Госпожиците от Рошфор\", почина в Париж на 86-годишна възраст, съобщи неговият прессекретар, цитиран от Франс прес. През своята над 50-годишна кариера, донесла му световна слава и три награди \"Оскар\" за филмова музика, \"Златна палма\", \"Златен глобус\", \"Грами\", \"БАФТА\", \"Феликс\" и мн. др., този универсален музикант е работил с велики артисти като Рей Чарлз, Жан Кокто, Франк Синатра, Шарл Трене, Едит Пиаф, Орсън Уелс...", "date": "2019.01.28", "title": "Почина композиторът Мишел Льогран"}
{"url": "https://duma.bg/poetichna-premiera-v-stolichen-klub-n183936", "text": "Стихосбирката \"3 промила щастие\" от Оля Обрейкова (ИК \"Фабрика за книги\") ще бъде представена днес, 28 януари, от 19.30 ч. в Diligence Club в София. Това няма да е обикновено литературно представяне, а едно симпатично малко парти, пълно с поезия, хубави хора и хубава музика, казва авторката. Ще й гостуват нейният редактор Елин Рахнев, Николай Владимиров и Ивайло Гогов. За музикалната атмосфера ще се погрижат прекрасните момичета от \"Paraplanner\". ", "date": "2019.01.28", "title": "Поетична премиера в столичен клуб"}
{"url": "https://duma.bg/zdravka-evtimova-vleze-v-uchebnik-po-literatura-v-sasht-n183937", "text": "Разказът на Здравка Евтимова \"Кръв от къртица\" намери място в учебник по литература за VIII клас в САЩ от началото на 2019 г. Разказът на Здравка ще се изучава редом до произведения на световноизвестни автори. В учебника \"Кръв от къртица\" е със заглавие \"Blood\" (\"Кръв\"). Освен него има още единадесет къси разказа по реда на публикацията им в разделите на учебника: \"Халюцинация\", Айзък Азимов; \"Ще има тихи дъждове\", Рей Бредбъри; \"Издайническото сърце\", Едгар Алън По; \"Лапата на маймуната\", У.У. Джейкъбс; \"Кръв\", Здравка Евтимова; \"Аутсайдерът\", Хауърд Лъвкрафт; \"Моята любима бавачка\", Джийн Дейвис Окимото; \"Златно стъкло\", Алма Луз Валануева; \"Тайнството на героизма\", Стивън Крейн; \"Маргарити\", Юджиниа Колиър; \"Пеещите жени\", Ребека Макей.", "date": "2019.01.28", "title": "Здравка Евтимова влезе в учебник по литература в САЩ"}
{"url": "https://duma.bg/mezhdunarodniya-den-v-pamet-za-zhertvite-ot-holokosta-n183976", "text": "Цветя и венци пред Паметника на Съветската армия бяха поднесени вчера от представители на БСП и БАС по случай Международния ден в памет за жертвите от Холокоста. Поклонението бе организирано от ГС на БАС с председател Борис Цветков. Калоян Паргов и проф. Ваня Добрева от ръководството на столичните социалисти, народни представители от \"БСП за България\", общински съветници, представители на СБЖ, Отечествения съюз, Съюза на ветераните от войните и Посолствата на Руската федерация и Венецуела също почетоха загиналите", "date": "2019.01.28", "title": "Международния ден в памет за жертвите от Холокоста"}
{"url": "https://duma.bg/ruskiyat-tsentar-na-vsu-otbelyazva-10-godini-n183975", "text": "Руският център на Варненския свободен университет \"Черноризец Храбър\" отбеляза вчера своята 10-годишнина. Първият център на Балканите за изучаване и популяризиране на руския език и култура бе създаден с подкрепата на Фонд \"Русский мир\". За празника Руският център покани академичния елит, общественици, дипломати и приятели.  Международната квалификационна школа е голямото достижение на ВСУ. Тя е единствената методическа школа в Европа, в която за 10 години бяха сертифицирани 560 млади русисти от целия свят. Центърът посреща слушатели от над 30 европейски и азиатски университети. Проведени са 140 образователни форми, 25 кръгли маси. Издадени са четири сборника, две монографии и 34 публикации в научни журнали.", "date": "2019.01.28", "title": " Руският център на ВСУ отбелязва 10 години"}
{"url": "https://duma.bg/sled-snega-razchistvat-okolo-smolyan-n183977", "text": "Екипите на всички ангажирани ведомства в област Смолян са на терен и работят за разчистването на пътя през прохода \"Превала\", съобщи в неделя инж. Дончо Атанасов, член на УС на Агенция \"Пътна инфраструктура\". По думите му разчистването на пътя се затруднява от множеството паднали от тежкия сняг дървета. Групи на \"Гражданска защита\" ги премахваха. По обяд още бе забранено движението на МПС над 12 т през прохода \"Рожен\". Движението по пътищата около Пампорово бе затруднено от множеството превозни средства, паркирани на пътното платно. Продължи разчистването на падналите дървета и по третокласните пътища около Пампорово. В събота десетки населени места бяха без ток заради скъсани далекопроводи. Междувременно на околовръстния път на Монтана се образува 10-километрова колона от тежкотоварни автомобили. Шофьорите прекараха там повече от 12 часа. Те бяха спрени заради почистване на прохода \"Витиня\" и магистрала \"Хемус\".", "date": "2019.01.28", "title": " След снега разчистват около Смолян"}
{"url": "https://duma.bg/predstoyashto-n183979", "text": "На 29 януари от 15 до 17 часа народният представител от \"БСП за България\" Жельо Бойчев и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. Желаещите може да се запишат предварително на телефон 02/987 20 86.", "date": "2019.01.28", "title": "Предстоящо "}
{"url": "https://duma.bg/mvr-shte-bori-terorizma-s-novi-strukturi-n183980", "text": "Вътрешното министерство иска да замени Спецотряда за борба с тероризма, който досега беше към МВР и има поделения и по места, със спецзвена от полицаи за \"операции с висока степен на риск\". Оказва се, че работата по пресичане терористични действия, освобождаване на заложници, задържане обезвреждане на опасни престъпници, осигуряване на зона за безопасност и обезвреждане на бомби не е достатъчно ефективна. Именно затова се предлагат промени в Закона за МВР, които предвиждат нови структури. Мотивите за промените гласят, че в момента не са предвидени достатъчно законови гаранции за правилното и ефикасно осъществяване на експертно-криминалистичната дейност. Също така няма законови гаранции, че в МВР няма да бъдат назначавани хора, зависими от наркотици. За да се справи с неефективността, МВР предлага създаването на нова структура на МВР - Главна дирекция \"Жандармерия и противодействие на тероризма\". Тя ще обедини Специализирания отряд за борба с тероризма и дирекция \"Жандармерия\" на Главната дирекция \"Национална полиция\". Новата структура ще е юридическо лице като другите главни дирекции в МВР и ще осъществява дейности, които пряко се отнасят до защита на националната сигурност на страната и опазване на обществения ред. Отделно от това обаче МВР иска да замени поделенията по места на специализирания отряд за борба с тероризма със спецзвена от полицаи за операции с висока степен на риск, които да са в дирекциите в областните структури на МВР.  МВР предвижда да преобразува и Научноизследователския институт по криминалистика и да създаде на негово място Национален институт по криминалистика. Същото ще стане и с Института по психология. В тях в момента имало сериозни проблеми, често забавяне и лошо качество на експертизите, които са ключови за разследванията. Тези проблеми проличали около разследването на убийството в Русе на тв водещата Виктория Маринова. Тогава главният прокурор Сотир Цацаров критикува работата на института за прекалената му \"научност\", а премиерът Бойко Борисов обеща \"да го направим като по филмите\". В промените на закона се предлага хората, които се държат агресивно към полицаи или пожарникари, да се наказват с глоба от 2000 лв. Между 200 и 2000 лв. ще е глобата при неизпълнение на полицейско разпореждане.", "date": "2019.01.28", "title": "МВР ще бори тероризма с нови структури"}
{"url": "https://duma.bg/napusnaha-20-speshni-meditsi-v-gorna-oryahovitsa-n183978", "text": "Спешните медици в Горна Оряховица продължават да подават оставки в знак на протест срещу агресията от пациенти и липсата на защита и сигурност. В края на седмицата 30-дневно предизвестие подадоха 20 от работещите в \"Спешна помощ\" в града 50 души. По думите на фелдшера Мила Радева, която е сред подалите оставка, случаите на насилие срещу медици станали прекалено много. Припомняме, че в началото на миналата седмица 35-годишната Звезда Илиева, завела пеленаче през нощта в \"Спешна помощ\". Майката удари с мобилен телефон дежурната фелдшерка Наталия Армянова, която подготвяла документите за транспортиране на бебето във Велико Търново. Илиева твърди, че била провокирана от грубо затръшване на вратата пред нея. Тя ще бъде санкционирана с глоба между 1000 и 5000 лв., тъй като е с чисто съдебно минало. Филиалът на Центъра за спешна медицинска помощ (ЦСПМ) в Горна Оряховица е вторият по големина в област Велико Търново и обслужва пациенти и от общините Лясковец, Стражица, Златарица и Елена. Около 80 000 пациенти може да останат без Спешна помощ в края на февруари. Директорът на ЦСМП-Велико Търново д-р Валентина Хаджирадева, която е пряк работодател на напускащите спешни медици, заяви, че е получила уверението на здравния министър Кирил Ананиев, че се обмислят допълнителни мерки за засилване на охраната в кризисни райони. Според статистиката след 10 години 60% от медиците в спешна помощ в България ще бъдат пенсионери. Само в София не достигат 110 спешни медици. В момента в столицата работят между 12 и 14 екипа, които се отзовават на повече от 140 000 повиквания. ", "date": "2019.01.28", "title": " Напуснаха 20 спешни медици в Горна Оряховица"}
