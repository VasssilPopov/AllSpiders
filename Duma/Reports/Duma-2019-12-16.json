{"url": "https://duma.bg/magla-n205487", "text": "Непрогледна мъгла се е спуснала над автомагистрала \"Хемус\" - в буквален и преносен смисъл. Ако при намалена видимост човек се осмели да пътува по последната новооткрита отсечка от Ябланица до \"Боаза\", рискува да се претрепе заради неправилно изчислените наклони на аутобана. Освен това се оказа, че тези десетина километра също са се появили в мъгла, въпреки почти всекидневното присъствие на премиерската дижпка там. След като избухна скандалът с незаконното разораване на коритото на р. Вит при изграждането на отсечката, наяве излезе фактът, че само за  .  Иначе само споменаването на думата \"магистрала\" предизвиква у Него поток на съзнанието, сравним само с мъглявината на Андромеда. Проблемът е, че той наистина си вярва. Броди с прословутата си джипка (тя се превръща и в телевизионно студио) по готови, полуготови, полупланирани и въображаеми трасета, ръси бисери и раздава пари. Втръсналите на всички дитирамби по всякакви икономически и политически форуми у нас и в чужбина не спират, въпреки че описаните от Него пътища или са недовършени, или са в неопределено бъдеще време. Миналата седмица правителството даде нови 1,4 млрд. лв. за трасето на \"Хемус\" от Велико Търново до Белокопитово, за което даже няма още идеен проект.  Понякога зад хвалбите прозира арогантност. \"Един от големите ни грехове е, че магистралите са безплатни за българите. Като влизат в Сърбия, Гърция, Северна Македония - си плащат, а в България е безплатно.\", каза неотдавна в интервю за сръбска телевизия Борисов. И все пак в най-голяма мъгла е обвит начинът, по който се харчат милиардите, отпуснати за пътища. В края на миналата година \"Автомагистрали\" получи чек от 1,3 млрд. лв. за изграждането на 134 км от магистрала \"Хемус\" от пътен възел Боаза до разклона за Велико Търново. Миналата седмица към сметката на държавната компания бяха прибавени още 1,4 млрд. лв. за спомената вече отсечка от старата столица до възела край Шумен. Преди дни фирмата получи и втори чек за 474 млн. лв. за укрепването на 74 свлачища, срутища и пропадания по републиканската пътна мрежа. Така за година държавната строителна компания, която доскоро беше профилирана само в поддържането на пътните магистрали у нас, взе без търг или конкурс поръчки за над 1,8 млрд. лева от пътната агенция. Схемата, по която работи държавната фирма, е след това поръчките да се превъзлагат на други строителни компании с договори за доставка на материали и услуги. Няма данни през последните години \"Автомагистрали\" да са участвали в обществени поръчки, с изключение на търговете на пътната агенция за поддържане на магистралите, които печели. Напразни останаха и усилията на депутатите от левицата да получат от АПИ договорите, които фирмата \"Автомагистрали\" е сключвала с подизпълнители. Затова е пълна загадка кой и как строи километрите, пропътувани от премиера по магистрала \"Хемус\". Няма отговор от АПИ и ресорното регионално министерство дали за тях има издадени разрешителни за строеж. Изобщо пълна мъгла.", "date": "2019.12.16", "title": "Мъгла"}
{"url": "https://duma.bg/strahotni-derbita-v-shampionskata-liga-n205505", "text": "Невероятни дербита ще има още на 1/8-финалите на Шампионската лига. Жребият в Нион отреди някой от традиционните фаворити за отличието да отпаднат още в първия кръг на елиминациите, понеже се паднаха да играят един срещу друго. Мачовете са съответно на 18/19/25/26 февруари 2020 година, а реваншите - на 10/11/17/18 март. Борусия Дортмунд - Пари Сен Жермен Реал Мадрид - Манчестър Сити Аталанта - Валенсия Атлетико Мадрид - Ливърпул Челси - Байерн Мюнхен Лион - Ювентус Тотнъм - РБ Лайпциг Наполи - Барселона", "date": "2019.12.16", "title": "Страхотни дербита в Шампионската лига"}
{"url": "https://duma.bg/nedelev-vleze-vav-vechniya-top-10-na-botev-po-golove-v-elita-n205498", "text": "Тодор Неделев завърши под пара 2019 година. Той бе в основата на последните четири победи на отбора - три в първенството и една за Купата. В тях неизменно се разписваше - беше точен общо пет пъти.  Халфът започна поредицата си при успеха с 3:0 над Царско село в столицата - отбеляза веднъж. След това вкара два за победата с 2:1 над Славия в 1/8-финала за Купата на България. На 7 декември Неделев се разписа и при 3:1 над Берое в Пловдив, а в неделя на практика сам реши спора с Витоша Бистрица. През есента Неделев успя да отбележи общо седем шампионатни гола. Така той вече има на сметката си 58 за Ботев в първенството. С това той се нареди във вечния клубен Топ 10 на реализаторите в елита. Той има толкова попадения, колкото и легендата на клуба Марин Бакалов - по 58. Интересно ще е да видим дали Неделев ще задмине Бакалов през пролетта. Той неизменно ще го стори, дори ще може да изпревари Георги Славков, който е с 61 точни изстрела. Но само ако остане при \"канарчетата\". Вече на няколко пъти Неделев заяви, че му се играе в чужбина и през зимата може да напусне, съобщи Гонг. 194 гола Динко ДЕРМЕНДЖИЕВ 106 гола Костадин КОСТАДИНОВ 100 гола Атанас ПАШЕВ 89 гола Антим ПЕХЛИВАН0В 83 гола Георги ПОПОВ 77 гола Иван СОТИРОВ 76 гола Добрин НЕНОВ 75 гола Борис ХВ0ЙНЕВ 61 гола Георги СЛАВКОВ 58 гола Тодор НЕДЕЛЕВ 58 гола Марин БАКАЛОВ", "date": "2019.12.16", "title": "Неделев влезе във вечния Топ 10 на Ботев по голове в елита"}
{"url": "https://duma.bg/ludogorets-sreshtu-inter-v-liga-evropa-n205508", "text": "Лудогорец изтегли късата клечка в Лига Европа, като на 1/16-финалите се падна срещу италианския гранд Интер. В първата среща на 20 февруари българският първенец е домакин в Разград, а седмица по-късно гостува в Милано. \"Нерадзурите\" правят силен сезон. В неделя тимът на Антонио Конте отстъпи първото място в серия А на шампиона Ювентус, след като допусна изравняване в 94-ата мин. за 1:1 срещу Фиорентина във Флоренция. Интер идва в турнира от Шампионска лига, където завърши трети в група F с Барселона, Борусия Дортмунд и Славия Прага. 1. Уулвърхемптън (Англия) - Еспаньол (Испания) 2. Спортинг (Португалия) - Истанбул Башакшехир (Турция) 3. Хетафе (Испания) - Аякс (Холандия) 4. Байер Леверкузен (Германия) - Порто (Португалия) 5. ФК Копенхаген (Дания) - Селтик (Шотландия) 6. АПОЕЛ Никозия (Кипър) - Базел (Швейцария) 7. ЧФР Клуж (Румъния) - Севиля (Испания) 8. Олимпиакос (Гърция) - Арсенал (Англия) 9. АЗ Алкмаар (Холандия) - ЛАСК Линц (Австрия) 10. Брюж (Белгия) - Манчестър Юнайтед (Англия) 12. Айнтрахт (Германия) - РБ Залцбург (Австрия) 13. Шахтьор Донецк (Украйна) - Бенфика (Португалия) 14. Волфсбург (Германия) - Малмьо (Швеция) 15. Рома (Италия) - АА Гент (Белгия) 16. Глазгоу Рейнджърс (Шотландия) - Брага (Португалия)", "date": "2019.12.16", "title": "Лудогорец срещу Интер в Лига Европа"}
{"url": "https://duma.bg/stroyat-am-%E2%80%9Ehemus%E2%80%9D-bez-razreshitelni-n205486", "text": "Участъци от автомагистрала \"Хемус\" се строят без разрешителни, алармира депутатът от \"БСП за България\" Милко Недялков по време на парламентарния контрол. По думите му един от тях е в района на пътен възел \"Боаза\", Тетевенска община. Разрешително има само за изграждането на 1,6 км от трасето, намиращо се в близост до река Вит. Недялков разполага с два рекламни клипа на \"Автомагистрали\" от ноември и от края на октомври, от които ясно се вижда, че има строителство. Регионалният министър Петя Аврамова се оплете в обясненията си, но призна, че в участъка са извършвани работи по реконструкции на електрическата мрежа и на водопровод и че се правят насипи, монтиране на тръби и други дейности. Преди дни стана ясно, че са започнали строително-монтажни работи по АМ \"Хемус\" в участъци и подучастъци, за които няма надлежно издадено разрешение за строеж, подчерта Недялков. По думите му един от тези е след километър 87+800 в района на пътен възел \"Боаза\", Тетевенска община. В момента има разрешително за строежа на 1,6 км от трасето, намиращи се в непосредствена близост до въпросния участък на река Вит, обясни Недялков.  Народният представител попита министър Аврамова за кои части от аутобана от км 87+800 до км 166+144 до Летница има строително разрешение. Той настоя за отговор в кои участъци от трасето има извършени строителни дейности и кой е техният извършител. Недялков поиска информация има ли действия, предприети от Дирекцията за национален строителен контрол по законосъобразността на строителните дейности. \"Министър Аврамова се пооплете в отговорите си. Първо отговори, че до момента няма отсечки от магистралата, на които са извършвани строително-монтажни работи без разрешителни. После призна, че в посочения участък са извършвани работи по реконструкции на електрическата мрежа за ниско напрежение и на водопровод, както и че се изпълняват насипи, монтиране на тръби и др. дейности\", коментира за ДУМА Недялков. \"След това министърката преразказа отново хронологията около проверките за разкопаването на коритото на река Вит, които са публично известни. Аврамова поясни, че са направени необходимите изпитвания от акредитирана лаборатория, но не уточни какви са те\", разказа Недялков. Той й направил реплика, че проблемът изобщо не е като описания от нея. Има строителни дейности на магистралата непосредствено до река Вит, категоричен е Недялков. Той разполага с два рекламни клипа на \"Автомагистрали\" от ноември и от края на октомври, от които ясно се вижда строителство. Точно на това място няма строително разрешение и затова няма законно строителство, призовавам да се сезират компетентните органи, настоя Недялков. Без да конкретизира, министър Аврамова обещала да предприеме необходимите мерки и го уверила, че усилията й ще бъдат насочени към това автомагистралата да бъде образцов обект.", "date": "2019.12.16", "title": "Строят АМ „Хемус” без разрешителни"}
{"url": "https://duma.bg/sotsialistite-gotvyat-promeni-v-npk-za-kontrol-na-glavniya-prokuror-n205484", "text": "Националният съвет на БСП възложи на депутатите от \"БСП за България\" да изготвят нови промени в НПК за ефективно разследване на главния прокурор. Парламентарната група получи мандат да се включи в предстоящите консултации за промяна в Конституцията, които президентът Румен Радев ще инициира. Социалистите гласуваха позиция, че няма да подкрепят предложените от правителството промени, защото те не осигуряват независимост при избора на прокурора, на който се възлага разследването на главния прокурор и неговите заместници. Досегашните резултати в противодействието срещу престъпността и корупцията, особено засягащите високите нива на властта, не ни удовлетворяват, заяви председателят на правния съвет Янаки Стоилов. По думите му прокуратурата трябва да разполага с необходимите правни средства за разследване на престъпността и за отмяна на незоконосъобразни актове, но трябва да използва тези средства по предназначение и в съответствие със закона, без да злоупотребява с мерките на процесуална принуда. \"Промените в Конституцията в частта за съдебната власт и многобройните изменения в законодателството не постигнаха целите си. Предвид принципа на разделение на властите е недопустимо едни и същи лица на национално и европейско равнище да се намесват в правораздаването у нас или да дават консултации по темата\", категоричен е Стоилов. По време на дебатите той настоя подкрепилите Сотир Цацаров за шеф на КПКОНПИ депутати от групата да бъдат порицани. Различно мнение остояха Антон Кутев и Кристиан Вигенин, които отбелязаха, че в решението си групата е допуснала различно грасуване и 27-те им колеги няма как да бъдат наказани. Дискусията по този казус трябва все пак да се състои, категорични бяха членовете на НС.", "date": "2019.12.16", "title": "Социалистите готвят промени в НПК за контрол на главния прокурор"}
{"url": "https://duma.bg/bsp-izbira-lidera-si-na-26-april-n205485", "text": "За първи път на 26 април догодина всички социалисти ще гласуват за лидер на БСП. Ако той не бъде избран на първия тур, на 3 май ще има балотаж. Това реши Националният съвет на партията, който прие правила за реда и условията за провеждането на избора. \"За\" гласуваха 87 души, против нямаше, а двама се въздържаха. По устав мандатът на председателя на партията е 4 години и към 2020 г. изтича този на Корнелия Нинова, която беше избрана на поста на 8 май 2016 г. от делегатите на конгреса. Прекият избор се случва след промени в основния партиен документ, приети на последното заседание на висшия партиен форум. В началото на заседанието социалистите почетоха с едноминутно мълчание паметта на проф. Стефан Данаилов и проф. Любен Корнезов.  Предложеният проект за правила предизвика бурна дискусия, лавина от идеи, критики и размяна на реплики. Най-много корекция предложи Димитър Дъбов. Оказа се обаче, че те се отнасят до стар проект и много от тях са залегнали в новия. Най-активни в дебатите бяха Румяна Сидерова, Атанас Телчаров, Таско Ерменков, Калинка Николова, Ана Пиринска, Чавдар Георгиев, Антон Кутев, Георги Пирински, Валери Жаблянов и други. Предложенията се люшкаха от рационални и приемливи до заяждане и подмятания. Най-екзотичното от тях беше да се свика извънреден конгрес до края на годината, който да приеме правилата за избора. Оживени спорове предизвика казусът къде могат да бъдат обжалвани резултатите - пред партийната контролна комисия или пред комисията по жалбите, която е действащ орган на конгреса. След гласуване беше приет вторият вариант. Номинации за лидер може да правят всички структури. Кандидатите ще подлежат на проверка дали отговарят на изискванията на устава за 8 г. партиен стаж, от които 4-годишно членство в някой от националните партийни органи. Номинираните ще участват в предизборна кампания, която ще заплащат с лични средства. В правилата е записано още, че вотът ще се смята за редовен, ако в него са участвали повече от половината членове на БСП. Те ще се удостоверяват само с лични карти, а не с партийни книжки, като избирателните списъци ще бъдат изготвяни от структурите на партията по места. За избран ще се смята кандидатът, получил повече от половината действителни гласове. Отпадна първоначалното предложение социалистите да имат право да гласуват в друго населено място освен в това, в което е тяхната ОПО. Изборът се произвежда едновременно във всички СИК в един ден за цялата страна. Пленумът гласува и състава на партийната ЦИК, която ще организира избора. За председател беше избран Емил Войнов, който е член на националната ЦИК. Негов заместник е Румяна Сидерова, секретар на комисията е Вяра Емилова. Нейни членове са Таня Цанева, Цветанка Георгиева, Димитър Данчев, Ирена Атанасова, Чавдар Георгиев, Калинка Николова. Лидерът на БСП Корнелия Нинова се обърна вчера към членовете на БСП с благодарност за подкрепата в усилията да има пряк избор. \"В продължение на три години имаше оспорване на тази норма в устава. Бяха правени опити тя да бъде променена. Реформата беше трудна, съпротивата - ожесточена\", написа тя в социалната мрежа. Нинова е убедена, че няма по-справедлив, чист и демократичен избор от този, и припомня, че това се прави в Испания, Португалия, Франция, Италия, Белгия, Холандия, Хърватска, Великобритания, Германия. \"Решението е във вашите ръце. Вие сте силата. Пожелавам ви на добър час и мъдър избор\", подчертава Нинова. ", "date": "2019.12.16", "title": "БСП избира лидера си на 26 април"}
{"url": "https://duma.bg/pavel-varba-poe-ludogorets-n205503", "text": "Павел Върба е новият треньор на Лудогорец. Чехът започва работа с \"орлите\" след 1 януари. Той ще доведе в Разград и досегашните си помощници във Виктория Пилзен Зденек Бечка и Мартин Тичачек. Последният ще се занимава с вратарите. Досегашният наставник на шампиона Станислав Генчев остава в щаба на именития чех като помощник. 56-годишният Върба е подписал за 2,5 г., като от Разград съобщиха, че преговорите са приключили в кратък срок. Павел Върба има богата треньорска кариера, белязана от серия успехи основно с Виктория. Той е четирикратен шампион на Чехия и носител на Купата на страната с тима от Пилзен. С Виктория стига три пъти до групите на Шампионската лига, като и в трите случая продължава в Лига Европа като трети отбор от групата. Има и титла на Словакия с Жилина. Работил е и в руския Анжи Махачкала. Бил е начело на националния отбор на Чехия, когото класира и води на Евро 2016 във Франция. Върба е избиран осем пъти за треньор №1 на Чехия. В неделя той за последен път води Виктория в домакинския мач срещу Теплице (1:1), след което бе изпратен от феновете на домакините изключително емоционално. Това е четвърти треньор за годината в Лудогорец, като преди Върба отборът беше воден последователно от Антони Здравков, Стойчо Стоев и Генчев. Последният няма лиценз за Европа, където официално \"орлите\" бяха водени от Алекси Желязков.", "date": "2019.12.16", "title": "Павел Върба пое Лудогорец"}
{"url": "https://duma.bg/balgariya-mozhe-da-sadi-evroparlamenta-zaradi-paketa-mobilnost-n205481", "text": "Връщането на камионите в страната на регистрацията и почивката на водачите, това са двата спорни въпроса от пакет \"Мобилност\", по които е постигнато съгласие между Европейската комисия, Европейския парламент и Съвета на ЕС. България обаче не е доволна и транспортният министър Росен Желязков каза, че ако решението стане факт, страната ни ще го оспорва пред Съда на ЕС. Шофьорите на тежкотоварни камиони ще могат да спят не повече от 45 часа в кабините, а през останалото време трябва да са в хотел, който ще се плаща от работодателя. Освен това водачите са задължени да се връщат в страната, в която е регистрирано превозното средство, поне веднъж на 4 седмици, независимо къде се намират. Камионите пък ще трябва да се връщат в държавата, в която е регистрирана фирмата, поне веднъж на 8 седмици. Въвежда се и изискване камионите и микробусите да бъдат оборудвани с т.нар. умни тахографи, които да отчитат международните операции. За камионите срокът е до 2025 г., а за микробусите - до 2026 г. България е сред страните, които е против връщането на камионите и почивката на шофьорите извън кабината.  С постигнатото съгласие се слага край на фирмите пощенски кутии в транспорта, коментира председателката на транспортната комисия в ЕП Карима Дели. Министърът на транспорта Росен Желязков каза, че когато законодателните изменения по пакета \"Мобилност\" станат факт, България ще заведе дело пред Съда на ЕС. \"Заявили сме ясно намерението си, че ще търсим арбитража на съда, защото предложените мерки са непропорционални\", каза Желязков след среща с представители на международните превозвачи, цитиран от БНР.  \"За мене е изненадващо това, което са направили Комисията по транспорта и Европейският парламент, защото е пипнато тук-там, но ограниченията за нас си остават. Целта е да се накаже периферията, разбирайте балтийските държави, Румъния, България, което е жалко\", коментира Халил Летифов, председател на Комисията по транспорт в българския парламент. Той очаква правителството да проведе разговори по темата следващата седмица и прогнозира протести на превозвачи. Според евродепутата Ангел Джамбазки процедурата по приемането на пакета \"Мобилност\" е била \"скандално опорочена\". В сегашния си начин на функциониране ЕС защитава до голяма степен интересите на Франция и на Германия. \"Митът за Европа на две скорости е факт. Франция и Германия си гонят чисто икономическите интереси и гледат на останалите държави от съюза като на периферия, от която могат да изсмукват работната ръка. Това е истинското лице на Брюксел\", допълни Джамбазки.", "date": "2019.12.16", "title": "България може да съди Европарламента заради пакета \"Мобилност\""}
{"url": "https://duma.bg/stolichani-izlizat-na-protest-zaradi-mrasniya-vazduh-n205483", "text": "Столичани организират протест с наслов \"София иска да диша\" срещу замърсяването на въздуха в града. Той ще се състои на 19 декември от 18,30 ч. пред сградата на общината на ул. \"Московска\" 33. \"Няма да търпим повече да дишаме този отровен въздух. Излизаме на протест, защото вече трета година институциите ни лъжат - нас и световната общност, че въздухът в София не бил чак толкова лош\", заявяват инициаторите. Те са категорични, че институциите бездействат или предприемат смешни неадекватни мерки. В същото време се припомня, че гражданските сензори достигат максималните 2000 единици нива на фини прахови частици. Столичани констатират, че все по-често се изгарят опасни материали, но виновни не се намират, липсва и контрол. От официалната справка на Столичната община вчера стана ясно, че през следващите два дни се очаква завишено ниво на замърсяване с фини прахови частици. Друга група софиянци излязоха за трети път на протест срещу намерението на общината да отчужди земите и къщите им в район \"Връбница\" на ниски цени. Кметството предлага цена от 0,15 лв. и 25 лева на кв.м, за да бъде разширен булевард \"Ломско шосе\" от метростанцията до околовръстния път.", "date": "2019.12.16", "title": " Столичани излизат на протест заради мръсния въздух"}
{"url": "https://duma.bg/rusofobiyata-vredi-na-polsha-n205471", "text": "Опитите на Полша да направи Русия свой враг могат да й навредят, заяви в интервю за Ройтерс шефът на кабинета на полския президент Кшиштоф Штерски. Така той коментира думите на държавния глава Анджей Дуда, че Варшава не смята Москва за враг на НАТО. Той обаче отбеляза, че Русия е \"съсед, с когото алиансът не е съгласен по всички въпроси\", добави РИА \"Новости\". \"Като страна, която е съседна на Русия, никога няма да настояваме за антагонизъм в отношенията между Запада и Русия, защото тогава можем да станем жертва на този антагонизъм\", подчерта Штерски. Самият полски президент призна наскоро, че са необходими преговори с Москва, тъй като \"Русия е съседка, Русия е партньор\". На срещата на НАТО в Лондон  френският президент Еманюел Макрон призова Варшава да преразгледа отношенията си с Москва. Москва многократно е заявявала, че не представлява заплаха за никого, но няма да пренебрегне действия, които са потенциално опасни за нейните интереси.", "date": "2019.12.16", "title": "Русофобията вреди на Полша"}
{"url": "https://duma.bg/edva-2-ot-27-marki-u-nas-sa-istinski-shokolad-n205480", "text": "Повече захар, по-малко какао и добавено палмово масло - това съдържат най-разпространените подобни изделия в България, показва проучване на \"Активни потребители\". Повече захар, по-малко какао и добавено палмово масло - това на практика съдържат най-разпространените шоколади в търговската мрежа у нас, твърдят от асоциация \"Активни потребители\". Само 2 от 27 тествани марки отговарят на изискването за шоколад на Европейския съюз - а именно да има над 35% обща какаова маса. Останалите 25 могат да се считат за млечен шоколад. В теста са включени 27 търговски марки шоколади, закупени от различни търговци. От проучването са изключени тъмните шоколади поради отсъствието на национални и европейски критерии за тяхното качество. Анализът на етикетите в проучваните продукти показва изключително високо съдържание на въглехидрати. При 22 от 27 марки количеството на захарта е 50% и повече, а при 4 достига 60%. Само при 5 шоколада захарта е под 50%. Всичките 27 марки шоколад са сглобени от какаова пудра и какаово масло. Нито един не е направен по оригиналната рецепта с шоколадов ликьор. Само при една марка е спомената държавата на произход на суровината. При 17 от тестваните 27 марки се установява влагане на нетипични суровини. При седем е добавяна растителна, основно палмова мазнина. Други 7 марки съдържат технологичната добавка Е476 (полиглицерол полирицинолеат), а една Е492 (сорбитан тристеарат). В шест е добавяна лактоза, а при други четири се прибавя лешникова паста, без това да е отбелязано в наименованието на шоколада на лицевата страна на етикета, което представлява риск за алергичните потребители. При нито една марка не е описано количеството на добавяната растителна/палмова мазнина, която трябва да е до 5% (критерий на ЕС). В България досега не е известно да са извършвани лабораторни тестове за качество и безопасност на шоколадите, въпреки предупрежденията за наличие на такива. На национално и европейско ниво няма метод за проверка на основния критерий за качество на шоколада - съдържанието на обща какаова маса.", "date": "2019.12.16", "title": "Едва 2 от 27 марки у нас са истински шоколад "}
{"url": "https://duma.bg/stardzhan-shotlandiya-ne-e-arestant-na-london-n205469", "text": "Шотландия \"не може да бъде държана като арестант в съюз срещу нейната воля от правителството на Обединеното кралство\", заяви проевропейската шотландската премиерка Никола Стърджън.Тя смята, че изходът от изборите във Великобритания й дават право за нов референдум за независимост. Лондон обаче е против него, защото вотът от първия референдум през 2014 г. трябва да бъде \"спазен\". Тогава повечето шотландци гласуваха за оставане в кралството. Лидерът на британските лейбъристи Джереми Корбин пое отговорност, че партията загуби изборите. В коментар  за \"Гардиън\" той заяви, че партията му е платила цената за Брекзита. Той допълни, че ще се оттегли след избора на нов партиен лидер напролет. ", "date": "2019.12.16", "title": " Стърджън: Шотландия   не е арестант на Лондон"}
{"url": "https://duma.bg/iskat-novi-bezhanski-tsentrove-po-granitsite-na-es-n205473", "text": "40 депутати от германския Бундестаг призоваха новия председател на Европейската комисия /ЕК/ Урсула фон дер Лайен да осигури процедура за възпиране на притока на бежанци в Европа чрез изграждане на центрове за мигранти по външните граници на съюза.  Депутатите апелират Фон дер Лайен да работи за осигуряването на такава процедура, при която в новите центрове тези, които търсят убежище, да отиват \"директно към процедура за получаване на убежище, а тези, на които е отказан такъв статут, да бъдат депортирани\", се казва в писмото на депутатите, цитирано от немския вестник \"Велт ам зонтаг\". Строителството на такъв тип центрове е възможно съгласно член 43 от Директивата за Процедурите за убежище на ЕС. Бежанците, които получат статут на такива, трябва да бъдат разпределени от миграционните центрове към останалите страни членки на съюза. Писмото на депутатите, адресирано до Фон дер Лайен, е подписано от депутата от ХДС Мариан Венд, Филип Амтор, Армин Шустер и генералния секретар на партията Пол Зимяк, както и от представители от Италия, Гърция и Кипър и от Европейския парламент. В писмото обаче се отбелязва, че дори и центровете да бъдат построени, властите в страните членки на ЕС трябва да положат реални усилия за депортиране на нелегалните мигранти с отказан статут. Досега само много малка част от отхвърлените кандидат-мигранти са върнати в страни на произход извън Европа. Ако остане така, всички създадени буферни центрове бързо ще се препълнят. Тези, които нямат право на закрила, ще останат за постоянно в Европейския съюз. ЕС трябва да похарчи повече от 6-те млрд евро, вече предназначени за финансиране на сирийските бежанци в Турция, и да ускори потока на тези пари, заяви междувременно турският зам-външен министър Фарук Каймакчи, цитиран от медиите. Шестте милиарда евро няма да решат проблема, когато накрая бъдат похарчени всичките, каза Каймакчи пред репортери в Истанбул. По думите му настаняването на бежанците струва на Турция общо 40 милиарда долара. Докато тази криза продължава, ние трябва да работим заедно, добави той.", "date": "2019.12.16", "title": "Искат нови бежански   центрове по границите на ЕС"}
{"url": "https://duma.bg/merkel-se-oplakva-ot-nedostig-na-spetsialisti-n205470", "text": "Германия е изправена пред опасност от изнасяне на компании в чужбина поради недостиг на квалифицирана работна ръка, предупреди германският канцлер Ангела Меркел. Тя настоя да се привличат специалисти, иначе компаниите ще бъдат принудени да мигрират. Призивът идва ден преди насрочената за понеделник среща на правителството, работодателите и профсъюзите за имиграцията на квалифицирана работна ръка. Те ще обсъдят също как да се задейства по-бързо новият закон за привличане на висококвалифицирани имигранти извън ЕС. Той трябва да влезе в сила на 1 март 2020 година. ", "date": "2019.12.16", "title": " Меркел се оплаква от  недостиг на специалисти"}
{"url": "https://duma.bg/otkazaha-se-ot-restriktsiite-za-lekarstva-za-hronichno-bolni-n205482", "text": "Да няма промяна в рамковия договор по отношение на изписването на терапиите за хронично болните пациенти. За това настоява Българският лекарски съюз, стана ясно по време на 71-я извънреден събор на съсловната организация. С 209 гласа \"за\", 22 \"против\" и 8 \"въздържал се\" делегатите дадоха мандат за подписване на Националния рамков договор за 2020-2022 г. ДУМА припомня, че в четвъртък семейни лекари алармираха, че се ограничава броят на лекарства за хронични болести, които ще се плащат от НЗОК. \"Това са варианти, които са обсъждани между работни групи, които са разменяни в оперативен план\", призна в петък председателят на НС на НЗОК и зам.-министър на здравеопазването Жени Начева и нарече случая \"недоразумение\".  Болница не може да плаща по-малко от 35% от месечния приход от НЗОК за лекари и специалисти по здравни грижи - поне 22% за лекари и 13% за специалисти по здравни грижи, настоява БЛС.  Голяма част от поставените от БЛС искания по време на преговорите бяха изпълнени, заяви председателят на организацията д-р Иван Маджаров след събора. Сред тях е увеличаване на цените на 251 клинични пътеки и 7 процедури средно с 14% и намаляване на обемите дейност средно със 7%. Освен това младите лекари без специалност ще имат право да извършват дейности под контрола на лекар със специалност. Ако общопрактикуващ лекар надвиши регулативния стандарт за профилактика и даде повече направления на пациентите си, няма да му се налага глоба. Средно с 18% се увеличават цените на медико-диагностичните дейности, по които ще плаща НЗОК. Касата ще плаща със 7% повече на лекарите специалисти за първичен преглед, както и за първични профилактични прегледи по програмата \"Майчино здравеопазване\". Увеличението е с 1,5 лв. и става 23 лв. За вторични прегледи НЗОК ще плаща 11 лв., в момента цената е 9,50 лв. Делегатите на събора поискаха БЛС да настоява, ако през първите 2 тримесечия на годината в дадена болница няма изгледи за преразход, лимитите по легла да отпаднат. Тази седмица Управителният съвет на БЛС продължава разговорите с НЗОК. Предстои и официалното подписване на НРД 2020-2022, БЛС се надява договорените параметри да бъдат стриктно спазвани.", "date": "2019.12.16", "title": "Отказаха се от рестрикциите за лекарства за хронично болни"}
{"url": "https://duma.bg/bankovite-prevodi-v-es-poevtinyavat-n205474", "text": "Преводите в евро до страни от Eвропейския съюз поевтиняват от днес с до 10 пъти. Съгласно нова директива, чиито докладчик е Ева Майдел, българските банки трябва да изравнят таксите си за преводи в чужбина с тези в рамките на страната.  Ако не го направят в срок, рискуват да бъдат глобени с до 200 000 лева. Още през март тази година Европа направи тази препоръка към България, но голяма част от родните банки все още не са предприели нужните стъпки. По-скъпо ще остане изпращането на средства извън зона SEPA, която обхваща Исландия, Лихтенщайн, Норвегия, Швейцария и Монако. Това на практика означава, че когато пращаме пари от България в чужбина, таксите ще бъдат намалени около 10 пъти. Досега средната такса за тези преводи е около 30 лева, а след въвеждане на европейската директива ще бъде около 3 лева, колкото струва и преводът на пари в България между български банки, поясниха финансови експерти. Пътуващите зад граница също ще бъдат облагодетелствани, защото таксите за теглене от банкомат следва да бъдат същите като в България. За сметка на това обаче таксите за банкови услуги в страната ще поскъпнат. Най-често се променя размерът на месечната такса за поддържане на сметка.", "date": "2019.12.16", "title": "Банковите преводи в ЕС поевтиняват "}
{"url": "https://duma.bg/novoto-razpisanie-na-bdzh-vleze-v-sila-n205476", "text": "Новото разписание на БДЖ вчера влезе в сила.  Превозът на пътници ще се извършва с общо 579 влака, от които 14 са международни бързи влака (като 2 от тях ще се движат само през летния сезон), 77 бързи влака (4, от които ще се движат само в определени дни от седмицата), 135 пътнически влака и 353 крайградски пътнически влака, някои от които ще се движат само в определени дни от седмицата или определени периоди от годината, уточниха от националния превозвач. Бързият влак \"Чайка\" София-Бургас-София, който пътува през Подбалканската железопътна линия, вече ще се движи всеки ден, като ще изминава разстоянието между столицата и морския град за по-малко от шест часа. Движението на влаковете в участъците с най-голям брой пътници в работните дни ще се осъществява на чести интервали и през 2020 г., основно по направленията София-Перник-София, София-Лакатник-София, Пловдив-Асеновград-Пловдив. С влизането в сила на новото разписание се запазва ежедневното движение на директния международен влак от Истанбул за София, както и международната връзка София- Крайова, която се осъществява със сутрешния влак София-Видин и обедния Видин-София. През летния сезон (от юни до октомври), се планира да се запази движението на сезонния влак Солун-София-Солун. Влакът заминава от София в петък и пристига в Солун в събота сутрин, а в обратната посока тръгва от Солун в неделя вечер и пристига в София в понеделник сутрин. За пътуващите по направлението София-Букурещ директните вагони отново ще се движат само през лятото, а през останалото време ще се налага пътниците да се прекачват на гара Русе на мотриса, която ще се движи по маршрута Букурещ-Русе-Букурещ. За подобряване обслужването на клиентите и създаване на възможност за удобни връзки с влакове в други направления, международните влакове София-Букурещ-София и София-Истанбул ще заминават от началните си гари с два часа по-рано от досегашното си разписание. Влакът София-Белград ще пътува директно само през лятото. ", "date": "2019.12.16", "title": " Новото разписание на БДЖ влезе в сила"}
{"url": "https://duma.bg/aresti-v-albaniya-sled-smartonosniya-trus-n205472", "text": "Девет души бяха арестувани в Албания по подозрение за причиняване на смърт и злоупотреба с власт след земетресението миналия месец, при което загинаха 51 души. Прокурорите заявиха, че 17 души, включително строители, инженери и административни служители, са заподозрени в нарушаване на строителните разпоредби, което е довело до срутването на сгради по време на труса с магнитуд 6,4 на 26 ноември. Разследването е установило, че строители, инженери и собственици на сгради не са спазили правилата за сигурност при изграждането на рухналите сгради. Осем от заподозрените все още се издирват от полицията, предаде АФП. Прокуратурата предполага, че обявените за издирване са побързали да напуснат страната веднага след силния трус. Според полицейския началник на пристанищния град Дуръс предварителните разследвания са установили, че нередностите са били причина за срутването на сградите там, при което са загинали 23 души. Дуръс и Туман, северно от Тирана, бяха силно засегнати от земетресението, което причини наранявания на 900 души и остави 5000 бездомни. Сред арестуваните е бил инженер, който е работил по една сграда в Дуръс, в която са загинали всичките осем членове на едно семейство. Двама от арестуваните са били собственици на незаконно построени хотели, които са се срутили в Дуръс. Незаконното строителство е често срещано в Албания, където хаотичното му развитие претърпя пик след падането на комунизма през 1990 година. Много сгради нямат подходящи разрешителни и не спазват разпоредбите за безопасност, пише Франс прес. Земетресението беше най-смъртоносното от няколко десетилетия в Албания, която се намира близо до тектонична разломна линия. В резултат на труса загинаха 51 души, а други близо 2000 получиха различни травми. В столицата Тирана бяха сериозно повредени над 1400 сгради, в съседния Дуръс - близо 900. Най-малко 14 000 души загубиха домовете си. Приблизително 2500 хиляди бяха подслонени в хотели. Останалите бяха разпределени в източните райони на Албания и в съседно Косово.", "date": "2019.12.16", "title": " Арести в Албания след  смъртоносния трус"}
{"url": "https://duma.bg/bezuspeshen-zavarshek-na-foruma-za-klimata-n205468", "text": "Рекордната по продължителност климатична конференция COP25 в Мадрид се провали по главния въпрос - създаването на световен пазар от квоти за изхвърлянето на парникови газове.  В заключителните документи почти 200 страни, участващи във форума, призоваха към по-големи амбиции в борбата срещу с климатичните промени, съкращаване на изхвърления въглероден двуокис, финансова помощ за развиващите се страни. Но не бе решен най-важният въпрос - определянето на механизмите за създаването на световен пазар за квоти на изхвърлените газове. Този въпрос не бе разрешен нито от Парижкото споразумение, нито на предишната конференция на COP през 2018 г. в полския град Катовице. Страните решиха да отложат решаването на проблема за следващата конференция на COP в Глазгоу.", "date": "2019.12.16", "title": "Безуспешен завършек   на форума за климата"}
{"url": "https://duma.bg/mobilnoto-bankirane-stava-obekt-na-kiberprestapnitsite-n205477", "text": "През 2020 г. киберпрестъпниците ще се насочат към инвестиционни приложения, онлайн системи за обработка на финансови данни и нови криптовалути. Това предупреждава в ежегодното си издание за основните промени в света на киберсигурността Kaspersky Security Bulletin (KSB). Другите заплахи в киберсигурността през 2020 г. са свързани с осигуряването на платен достъп до инфраструктурата на банките и разработване на нови видове зловреден софтуер за мобилно банкиране, базирани на изтекъл изходен код. Финансовите киберпрестъпления се считат за едни от най-опасните, тъй като въздействието, което имат, обикновено води до преки финансови загуби на жертвите. Една от основните индустрии, която е под прицела на киберпрестъпниците е финтех. Приложенията за мобилни инвестиции стават все по-популярни сред потребителите по целия свят. Не всички от тях обаче използват най-добрите практики за сигурност. Все повече киберпрестъпници ще се насочват към системи за обработка на плащания онлайн, прогнозират още от Kaspersky. През последните няколко години т. нар. JS-скиминг (метод за кражба на данни за разплащателни карти от онлайн магазините) придобива огромна популярност. ", "date": "2019.12.16", "title": "Мобилното банкиране става обект на киберпрестъпниците "}
{"url": "https://duma.bg/zimnata-pochivka-na-balgarina-spa-za-5-dni-do-1000-lv-n205475", "text": "Над 2,4 милиона българи обмислят да почиват тази зима, включително и през коледните и новогодишните празници. Средно са планирали да похарчат до 1000 лв. предимно в спа курорт у нас за пет дни. Заявилите, че планират пътуване за културно-исторически, СПА, винен или друг вид туризъм през зимата, са близо три пъти повече от тези, които планират да отидат на ски или друг вид зимен спорт. Това показва проучване на \"Галъп интернешънъл\" за нагласите на българите за зимния туристически сезон 2019/2020 г. Близо една пета (18%) твърдят, че планират поне едно пътуване през зимните месеци в чужбина. Закономерно българските курорти са по-предпочитани за почивка, отколкото тези в чужбина. Това се дължи на комплексни фактори, сред които основният е ценовата достъпност, посочват от \"Галъп\".  Българите в активна възраст, финансово по-обезпечените и най-младите заявяват в най-голяма степен, че ще посетят зимните ни курорти. За 57% от анкетираните туризмът в българските зимни курорти се подобрява като цяло. За 26 на сто това не е така, а 17% не могат да дадат отговор. Условията за зимен туризъм, които страната ни предлага, са оценени високо. Близо три четвърти от всички запитани смятат, че условията за настаняване, инфраструктурата и специализираните съоръжения, които се предлагат у нас, са определено добри (27%) или по-скоро добри (46%). Едва 8 на сто от българите са по-скоро недоволни от предлаганите услуги в зимните ни курорти, а 6 ", "date": "2019.12.16", "title": "Зимната почивка на българина: СПА за 5 дни до 1000 лв."}
{"url": "https://duma.bg/kogato-obrazovanieto-ne-e-tsennost-n205461", "text": "Знам, че по тази тема се изписаха и изговориха куп неща. За поредното почти последно място в света след обхванатите държави и категорично последно в Европа в международния тест PISA, който проучва функционалната грамотност и оценява степента, в която 15-годишните ученици са придобили ключови знания и умения, важни за пълноценното им участие в съвременното общество.  Искам да подчертая, че не поставям всички млади хора под общ знаменател. Има и такива, които искат да успеят в живота благодарение на знанията си.  Но тук става дума за масата. Или за средната статистика.  Казват, че образованието ни било изостанало и трябват реформи. И тези реформи били закъснели.  Има нещо сбъркано в мисленето. Образователната система да се настройва според желанията на учениците. Те били различно поколение, не можели да учат като техните родители, като техните баби и дядовци.  Според мен проблемът не е дали образованието е модерно.  Проблемът е в нежеланието да учиш. Защото не виждаш смисъл.  И никакви картинки, никакви електронни уроци и опростяване на учебната програма не могат да променят това. Причината е, че през последните 30 години образованието у нас се обезцени. Всеки в училище трябва да бъде избутан да завърши, дори с цената на хиляди компромиси. Това е системата парите следват ученика. Във висшето образование е същото. Всеки, който иска, става студент и го избутват, за да завърши.  В същото време България е на първите места в Европа по тютюнопушене и употреба на алкохол и наркотици сред подрастващите. Защото у нас в култ е издигнато забавлението, а не образованието. В студентски град не останаха библиотеки, но за сметка на това чалгатеките са на всяка крачка. Студентите по принцип са най-революционната част от хората. Не и у нас. Корупция, пенсионна реформа, болнични и какво ли още не... Къде са студентите да протестират, както е в много други страни като Франция, Гърция... Чалга мисленето е промило мозъците и възпитава покорство.   Защото в държава, която се е сраснала с мафията, където водеща е сивата икономика, пари можеш да изкараш и не чрез труд, а заобикаляйки законите.  И доброто образование не гарантира солидна работа и висока заплата.  Ако преди беше важно да работиш за обществото, то днес сме пропити от разлагащ ни егоизъм. Издигнали сме в култ парите, спечелени независимо по какъв начин. И тук мечтата на повечето се изразява в думата \"далавера\". Която знам от ученик, че е нещо лошо, но днес се смята за положително и му викат \"предприемчивост\" - за благозвучие.  Основният проблем е подмяната на ценностите. Образованието вече не е сред тях.", "date": "2019.12.16", "title": "Когато образованието не е ценност "}
{"url": "https://duma.bg/davat-vodni-pomoshti-ot-sredata-na-2020-g-n205479", "text": "Въвеждането на водни помощи, на базата на енергийните, за социално слаби граждани трябва да започне до средата на 2020 г. Това стана ясно от изказване на регионалния министър Петя Аврамова по време на парламентарния контрол. За водни помощи се говори от около 15 години, но в последните 2-3 години темата се повдига по-сериозно. По сметки на КНСБ, която цитира Световната здравна организация, за да се гарантира задоволяването на основни потребности на човек, са необходими между 50 и 100 литра на ден, което прави между 1.5 и 3 кубика на месец на човек. \"Ако допуснем, че 500 000 семейства имат нужда от водно подпомагане, сметките показват, че при сегашните цени на водата, са нужни някъде към 50 млн. лева\", казаха от синдиката през лятото. От БСП поискаха въвеждане на водни помощи за социално слабите, а ГЕРБ обяви, че ще ги подкрепи с внасяне на редакционни поправки. Идеята е да се въведат минимални количества вода за потребление от домакинство, които ще се заплащат от бюджета.  В крайна сметка парламентът възложи на Аврамова до 15 май 2020 г. да подготви и да обяви за обществено обсъждане проект на Закон за ВиК, който да гарантира дългосрочно решение на проблемите в сектора, в това число социална поносимост на цените на ВиК услугите и въвеждането на водни помощи. Трябва да се осигурят и допълнителни финансови инструменти за увеличаване на инвестициите в сектора и повишаване на контрола по тяхното изпълнение.", "date": "2019.12.16", "title": "Дават водни помощи от средата на 2020 г."}
{"url": "https://duma.bg/nap-shte-ni-popalva-deklaratsiite-n205478", "text": "От март 2020 г. НАП ще попълва данъчните декларации за доходите. Поправката в закона бе приета миналата година, но влиза в сила през 2020 г., когато се обявяват доходите за 2019 г. Това обясни говорителят на НАП Росен Бъчваров. Който обаче е получил доходи, за които данъчните нямат регулярна информация, каквито са доходите от наем или от хонорари, данните трябва да бъдат попълнени от получателите на дохода, обясни Бъчваров. Който ползва отстъпки или данъчни облекчения, също ще попълва данните сам. Друга нова е-услуга, която НАП предлага, е т.нар. проверка на проверката, съобщи още говорителят на приходната агенция. С нея всеки търговец ще може да установи дали е проверен наистина от екип на данъчните, или не е, както и да научи за резултатите от нея. Данъчната кампания догодина започва от 10 януари, припомни Бъчваров. Срокът за ползване на отстъпка при подаване на декларация по електронен път е до 31 март. Условието е лицето да няма неплатени публични задължения.", "date": "2019.12.16", "title": "НАП ще ни попълва декларациите"}
{"url": "https://duma.bg/pochina-legenda-na-tsska-n205440", "text": "Легендата на ЦСКА Пламен Янков почина на 68-годишна възраст. Роден на 23 май 1951 г. в село Ярлово, Софийско. Юноша е на ЦСКА. За \"армейците\" играе 7 сезона (1969 - 1976 г.) и 5 пъти е шампион, 3 пъти носител на Купата на съветската армия. После кариерата му преминава през Сливен, Димитровград и Загорец (Нова Загора). В \"А\" група има над 200 мача и 20 гола. Бивш треньор на Академик (София), Спортист (Своге), Витоша (Бистрица), работил е и в ДЮШ на ЦСКА. Поклон пред паметта му. ", "date": "2019.12.16", "title": "Почина легенда на ЦСКА"}
{"url": "https://duma.bg/germanets-pobedi-v-noshtta-na-skokovete-n205439", "text": "Победител в Гран при на България  \"Нощта на скоковете\" стана младият германски моторист Люк Акерман. Той беше най-добър в квалификациите и събра 373 т. Втори на значителна дистанция завърши австралиецът Патерсън Боудън с 322 т. Двамата доминираха и в надпреварата с останалите четирима финалисти. 21-годишният Акерман отново бе с класа над съперниците си и получи общо 372 т. за 9-те си скока. Боудън бе по-убедителен във финалните скокове, но остана втори с 350 т. Място на подиума намери и Адам Джоунс (САЩ) с 322 т. В паралелната надпревара Джоунс и Филип Подмол (Чехия) след голяма битка победиха италианците Давиде Роси и Леонардо Фини. След състезанието в София бяха наградени и призьорите през сезон 2019. Сакерман триумфира като краен победител със 149 т. Втори със 120 остана Майкъл Мелеро (Исп), който заради контузия не участва в \"Арена Армеец\", но оценяваше колегите си като съдия. Бронза заслужи Патерсън Боудън с 92 т. Състезанието се проведе в София след 4-годишно прекъсване, заради неуредени сметки на Българската федерация по моторни спортове с организаторите. ", "date": "2019.12.16", "title": "Германец победи в \"Нощта на скоковете\""}
{"url": "https://duma.bg/tsska-sf-bi-dunav-vze-golmaystora-im-n205442", "text": "В последен мач за 2019 г. ЦСКА-Сф победи с лекота Дунав с 4:0, а в средата на второто полувреме официално обяви в социалните мрежи привличането на голмайстора на русенци Ахмед Ахмедов, който не бе в групата за мача. 24-годишният таран от бургаското село Планиница вкара 6 от 16-те попадения на \"драконите\" този сезон. Той изгледа мача на \"Армията\", а после позира с червената фланелка. Според неофициална информация платената сума е 120 000 лева. В закъсалия финансово Дунав липсваха още шест значими имена  - разтрогналите Иван Селеменев, Самуел Инкоом, Самир Аясс и Генадий Ганев, както и наказаните Ивайло Лазаров и Александър Исаевски. В отсъствието им дебют в елита записа 15-годишната резерва Борис Димитров.  Головете срещу Дунав забиха Тиаго Родригеш (31), Али Соу (59) Греъм Кери (68) и Рубен Пинто (73), като на ходом \"червените\" направиха и куп пропуски, дело най-вече на Соу. Единствената възможност за гостите пропиля Стефан Христов (25) от 4 м на празна врата. Мачът бе изгледан от едва около 600 зрители, а единственият фен в сектора за гости стана хит в социалните мрежи. \"Радвам се, че Ахмедов ще играе за нас. Той може да помогне много в атака. Радва ме още и това, че е българин, искам да привличаме повече българи. Ще имаме лагер в Испания с контроли. Една от тях е срещу Нюрнберг. Водим преговори с китайски и японски клубове. Вероятно ще имаме лагер и в Гърция. Спокоен съм за поста си и за това, че ще продължа да водя ЦСКА\", каза сръбският наставник Милош Крушчич. Тимът му ще зимува 4-ти, с 39 т. \"Казах на младите, че голям се става, когато играеш с големите. Точно затова в този мач трябваше да запишат дебют. С ръководството разговаряхме, че ни трябват 4-5 нови играчи, стигнали сме до някакво съгласие с въпросните. Д-р Симеон Симеонов е покрай отбора, помага на мен и футболистите, но няма как да ви отговоря дали се връща в отбора\", обясни треньорът на Дунав Людмил Киров. Тимът му ще зимува 11-и със 17 т. ", "date": "2019.12.16", "title": "ЦСКА-Сф би Дунав,  взе голмайстора им"}
{"url": "https://duma.bg/hayl!-n205465", "text": "Тъмните сили на едно минало, което е вече нравствена, биологическа и историческа невъзможност, се надигат озверени... с целия арсенал на минали нелепици, които звучат като абсурд в днешния век. Не го казвам аз, казал го е Гео Милев в статията си \"Фашизмът\" преди 95 години.  Помислете, невероятни доскоро неща започнаха да се случват в България. Тя единствена в Европа изцяло оневини фашизма, като реабилитира топтан всички осъдени от Народния съд, а самия този съд превърна в \"комунистическа репресия\". Тя единствена възвелича убийците на антифашисти и на деца, като лепна имената им на мемориал пред НДК, където българските власти ходят да им поднасят цветя. Пак единствена тя почете с надписи не другаде, а в Гарнизонното стрелбище, онези, които са заповядали да бъдат разстреляни там  десетки антифашисти. Единствено в България обществена телевизия поддържа поредици, охулващи антифашисткото минало и социалистическия живот. Отдавна е ясно, че властващите вече 10 години ГЕРБ са десни и неолиберали, че са васали на новия Голям брат, но сега се вижда, че май са се превърнали и във фашисти.   Преди седмица станаха 110 години от рождението на Никола Вапцаров, когото светът превежда на 70 езика и знаменува като един от най-големите български поети. Президентът Радев поднесе венец пред паметника му, имаше тържества, концерт, снимаха множество камери, включително на БНТ. Но репортаж в новините... не се появи. Сал един надпис: \"Поднесени бяха венци\"... Кой ги е поднесъл? Ни кадър, ни звук. Ни кой е Вапцаров, ни защо е останал на 32... Фашизъм няма, антифашизъм - също. Има цензура! Завчера читалището \"Емил Шекерджийски-1919\" - на евреите български патриоти, навърши 100 години. Ни една камера не се появи, ни една не отрази словото на вицепрезидента Илияна Йотова! Дали защото Шекерджийски е герой от Съпротивата? Или щото фашизмът е преследвал евреите у нас с нацистки закон? Да не би да се чуе... Цензура! Все по-агресивна и все по-нагла. Тъмните сили на едно минало превземат живота ни... Хайл!      ", "date": "2019.12.16", "title": "Хайл!"}
{"url": "https://duma.bg/kratki-novini-n205466", "text": "Отношенията между Русия и САЩ са в толкова дълбока криза, че \"дори посещението на такъв високопоставен министър като Сергей Лавров не е в състояние да обърне тенденцията и да доведе всичко до положително\", заяви говорителят на Кремъл Дмитрий Песков по телевизия Първи канал. Все пак визитата бе добра възможност отново да предадем на САЩ нашите основни позиции по по-горещи въпроси, добави той. Той изтъкна още, че Владимир Путин и украинският му колега Владимир Зеленски са далеч от съгласие по много въпроси.  Опозицията на Венецуела е подготвяла терористична атака срещу военни в град Сукре, за да провали празнуването на Коледа, разкри министърът на съобщенията Хорхе Родригес. Тя е привлякла двама местни полицаи, които са задържани и дават показания, добави Родригес. Гръцките синоптици прогнозират силни валежи в понеделник както по островите, така и в част от континентална Гърция. Шофьорите се предупреждават да са изключително внимателни и да не предприемат рискови маневри. Последните дни силни дъждове наводниха част от пътната мрежа на Халкидики и в област Иматия. Заради лошото време бяха засегнати и фериботните връзки с островите.  Делегациите на САЩ и афганистанските талибани в Катар водят преговори за прекратяване на огъня и намаляване на насилието, заяви Залмай Халилзад, ръководител на делегацията на САЩ. По думите му обсъжда се бъдещата система за контрол на споразуменията поради липса на доверие в талибаните. Отделно САЩ планират изтеглянето на 4000 военнослужещи от Афганистан идната седмица, съобщи Ен ли си нюз. В Афганистан ще останат между 8000-9000 войници на САЩ.  Почти 54 000  души бяха евакуирани в неделя сутринта в град Бриндизи, Южна Италия, където на 2 ноември бе открита невзривена английска бомба от Втората световна война, предава РИА \"Новости\". Това е най-голямата евакуационна операция в Италия от следвоенния период. Част от хората в Бриндизи започнаха да напускат домовете си в събота вечерта, за да не се създава паника. Бомбата е открита при строителни работи за разширяване на местен киносалон. Момиченце на 6 години е загинало при рухването на стена по време на вчерашното земетресение на Филипините, предадоха агенциите. Земетресението бе с магнитуд 6,7 по Рихтер. Епицентърът му бе 61 км югозападно от град Давао на остров Минданао и на дълбочина от 28,2 км. Няма заплаха от цунами, заявиха сеизмолозите.", "date": "2019.12.16", "title": "Кратки новини"}
{"url": "https://duma.bg/evreyskoto-chitalishte-chestva-vekoven-yubiley-n205460", "text": "С тържество в Еврейския културен дом в София бе отбелязана 100-годишнината от създаването на Народното читалище \"Емил Шекерджийски-1919 г.\" В дългата си и нелека история читалището е успяло да устои на времето и да се превърне в силно средище на духовност, култура и развитие. Едно от най-ценните човешки качества е толерантността между различните етноси, желанието да помогнеш на всеки, който има нужда от теб, да подадеш ръка. Това е голямото послание на всички поколения, минали през изграждането и развитието на читалище \"Емил Шекерджийски-1919 г.\", каза в словото си вицепрезидентът Илияна Йотова, която бе сред гостите. Нерешени световни проблеми отново ни връщат към едни от най-мрачните страници от историята. Свидетели сме на ксенофобия, разделение, език на омразата, антисемитизъм. Трябва да сме непримирими към всичко това, подчерта Йотова. Тя удостои читалището с почетния плакет на вицепрезидента. Сред гостите бяха и Николай Дойнов, председател на Съюза на народните читалища, председателят на Софийския ГС на БСП Калоян Паргов и Иван Таков - общински съветници в СОС, Снежана Тодорова - председател на СБЖ, дейци на изкуството и културата, общественици. От името на Организацията на евреите в България \"Шалом\" приветствие поднесе нейният главен секретар Йосиф Меламед. В прекрасния концерт на тържеството участваха Еврейският вокален ансамбъл \"Агада-Бенедикт Молхов\", Вокална група \"Дулсе канто\", Рок група \"Епизод\" и др. В годините след Първата световна война в столичния квартал Ючбунар ученици, студенти, служещи, работници създават няколко просветни дружества, които през 1919 г. се обединяват в първото Еврейско народно читалище \"Общ подем\". То е закрито от властите през 1924 г., възражда се с различни имена, закривано е от властите през 1935 г. и през 1943 г., а през 1944 г. група общественици, интелектуалци и представители на еврейската общност възстановяват дейността му и решават то да носи името на големия патриот, журналист, участник в Съпротивата Емил Шекерджийски. ", "date": "2019.12.16", "title": "\"Еврейското читалище\" чества вековен юбилей "}
{"url": "https://duma.bg/levski-zimuva-vtori-sled-00-s-loko-pd-n205443", "text": "Локо Пд и Левски не успяха да си вкарат гол и завършиха 0:0 в дербито на 20-ия кръг на efbet Лига. В предпоследния мач от есенния дял на шампионата \"сините\" устискаха да зимуват втори с 43 т., с 2 пред \"смърфовете\". Съперниците не показаха класа, а мачът на \"Лаута\" ще се запомни най-вече, че беше последният, 461-ви, на капитана на домакините Георги Илиев. Близо 6000 зрители го аплодираха преди двубоя. Секунди преди да бъде сменен ветеранът спаси тима си от загуба с невероятен спринт от 100 м, като изби топката от краката на Франко Мазурек. Парвиз Умарбаев (18) удари гредата зад вратаря на гостите Милан Миятович от фаул, а словенецът Ален Ожболт (63) си изпроси червен картон, след като ритна Холмар Ейолфсон пред очите на рефера Станислав Тодоров. Минута преди края на редовното време Паулиньо поиска дузпа след сблъсък с Карагерен, който пък по-рано пропусна да простреля Миятович от чиста позиция. Рекордьорът по мачове в родния елит благодари на всички в Локо Пд за последните 6 месеца и призна, че играта ще му липсва. “Може би имахме някои по-изгодни ситуации, но после с човек по-малко по-трудно се играе и беше нормално да се дръпнем по-назад. Страшно много емоции за мен в последните 6 месеца - беше нещо уникално. Всички в Локомотив ме накараха да се чувствам страхотно, за което им благодаря. Всичко ще ми липсва, но все пак за 20 години има и умора, нормално е да си почина малко”, каза Илиев. Варненецът получи като подарък картина на Стария Пловдив и се просълзи. ", "date": "2019.12.16", "title": "Левски зимува втори   след 0:0 с Локо Пд"}
{"url": "https://duma.bg/asotsiatsiya-balgarska-kniga-vrachi-nagradata-zlaten-lav-2019-n205456", "text": "Асоциация \"Българска книга\", организатор на Софийския международен панаир на книгата, по традиция връчи по време на изложението годишната награда за най-добър издателски проект \"Златен лъв\" в две категории. \"Златен лъв\" за издателски проект с най-голяма обществена значимост и с широк медиен интерес бе присъден от журналистическо жури в състав д-р Андрей Захариев, Гриша Атанасов, Светлана Дичева, Стефан Джамбазов и Петко Тодоров. Голямата награда - плакет \"Златен лъв 2019\", то отреди за издателство \"Егмонт\" за юбилейните издания на романите за Хари Потър с художник Любен Зидаров, за майсторския и нетривиален подход към оформлението. В същата категория с грамоти бяха удостоени издателство \"Книгомания\" за поредицата \"Любимци на публиката\" и книгата \"Идеи без граници, 30 интервюта със световни артисти\" от Даниел Ненчев, за представянето на забележителни български творци; издателство \"ICU\" за сборника \"Истории от 90-те\", за пресъздаване на атмосферата на 90-те чрез автентични истории на съвременници; издателство \"Изток-Запад\" за достолепното представяне на най-достолепния съвременен български литературовед проф. Никола Георгиев с тритомника, завършен с \"Литературоведският Вавилон\" (2019).  Журналистическото жури реши да \"удостои\" с антинаграда издателство \"Византия\" за \"Под игото на съвременен български език\", за профанирането на българската литературна класика. ", "date": "2019.12.16", "title": "Асоциация \"Българска книга\" връчи наградата \"Златен лъв 2019\""}
{"url": "https://duma.bg/nay-sveshtenata-kniga-na-indiyskiya-narod-n205457", "text": "Поредицата \"Шедьовър\" на издателство \"Захарий Стоянов\" представя най-свещената книга на индийския народ. Тя се нарича \"Бхагавадгита\" - \"Песента на Бхагаван\" или \"Божествената песен\". Наричат я и само \"Гита\", \"Песента\". Създадена е най-вероятно някъде в периода V-II в. пр.н.е. \"Бхагавадгита\" е свещена вишнуитска книга, но и прекрасна поема. Тя е глава от древноиндийския епос \"Махабхарата\", но се откроява в епоса като самостоятелна философска и религиозна поема - диалог между Учителя Бог Кришна и ученика принц Арджуна. Всъщност, като се вклинява в епическата поема \"Махабхарата\", \"Бхагавадгита\" по гениален начин използва един възлов момент от сюжета на епоса, за да го превърне в своя метафора. Още Вилхелм фон Хумболд, опирайки се на превода, направен през 1823 г. от Август фон Шлегел, нарича \"Бхагавадгита\" \"най-прекрасната, може би единствената наистина философска песен от съществуващите на познатите ни езици\". Поемата е оказвала голямо влияние върху множество писатели и мислители. \"Божествена песен\" не губи своя смисъл и днес, много векове след като е била създадена в мерена реч на санскрит и след като е била преведена на много езици далеч отвъд пределите на Индия. \"Бхагавадгита\" ни учи, че човек трябва да изпълнява своята лична земна мисия с любов - да извършва с любов делата си, като се отказва от плодовете им. Защото стремежът към плодовете на делата обвързва, а безкористното действие дава върховна свобода. Безкористното действие и Любовта са едно. Поемата е преведена в стихове от Владимир Левчев по дословен превод от санскрит на Йорданка Пейчинова и от английски език. За улеснение на читателите има богат справочен материал - обяснителни бележки, азбучник-коментар, библиография, а четирима видни индийци - Бал Гангадхартилак, Ауробиндо Гхош, Мохандас Карамчанд Ганди и Джавахарлал Неру, тълкуват поетиката, тайнствата и поученията в  \"Бхагавадгита\".", "date": "2019.12.16", "title": "Най-свещената книга   на индийския народ"}
{"url": "https://duma.bg/rezultati-n205441", "text": "Локо - Левски 0:0, ЧК: Ожболт (63-ЛПд) 16.30: Славия - Лудогорец 1:1 0:1 Чибота (22) 1:1 Велковски (90+4); Витоша Б - Ботев Пд 0:2 0:1 Неделев (46) 0:2 Виана (80); Берое - Царско село 2:0 1:0 Камбуров (68) 2:0 Конте (77); Черно море - Арда 1:1 0:1 Василев (11) 1:1 Минчев (51); ЦСКА-Сф - Дунав 4:0 1:0 Тиаго (31) 2:0 Соу (59) 3:0 Кери (68) 4:0 Пинто (73); Етър - Ботев Вр 1:1 1:0 Пехливанов (29) 1:1 Янков (57), ЧК: Михайлов (Б-83).    1. Лудогорец 20 14 6 0 30:8 48                2. Левски 20 13 4 3 37:13 43                3. Локо Пд 20 12 5 3 41:19 41                4. ЦСКА-Сф 20 11 6 3 35:14 39                5. Славия 20 8 6 6 23:20 30  6. Черно море 20 7 8 5 24:18 29    7. Арда 20 7 7 6 23:24 28   8. Берое 20 9 1 10 31:29 28                9. Ботев Пд 20 8 4 8 23:23 28               10. Етър 20 4 7 9 18:34 19               11. Дунав 20 4 5 11 16:34 17         12. Царско село 20 4 4 12 19:33 16            13. Ботев Вр 20 3 5 12 17:38  14               14. Витоша Б 20 1 2 16 11:39  5 ФУТБОЛ ПО БТВ ЕКШЪН 13.00 Жребий за 1/8-финалите в Шампионска лига ПО БНТ 3 14.00 Жребий за 1/16-финалите на \"Лига Европа\"  ПО ДИЕМА СПОРТ 20.00, 0.00 „Головете на 20-и кръг” 20.30, 0.30 „Героите на 20-и кръг“ ПО ДИЕМА СПОРТ 2 19.00, 0.15 Неделен обзор на 16-и кръг във Висшата лига  22.00 Кристъл Палас - Брайтън ПО ЕВРОСПОРТ 1 ТЕНИС  22.25 Финал на демотурнира за Купа Дирия ТЕНИС НА МАСА 0.00 Световен тур в Китай, финали  ", "date": "2019.12.16", "title": "Резултати"}
{"url": "https://duma.bg/rumen-ovcharov-provalat-na-energiyni-proekti-stana-retsidiv-n205462", "text": "- Не мисля, че ще има проблеми. Газовата връзка с Турция е вече готова. Дори да допуснем, че преговорите между Украйна и Русия не доведат до продължаване на изтичащия в края на т.г. договор, ние имаме резервен вариант. Но не мисля, че ще се стигне до спиране на транзита. Заради това и Владимир Путин беше толкова лежерен в предупрежденията си към България. Съвсем друга щеше да е ситуацията, ако България се беше оказала препъни-камъкът за прекратяването на руския транзит през Украйна. Дания забави строителството на \"Северен поток 2\" и това направи невъзможно прекратяването на транзита през този сезон, защото няма никакви други алтернативи за снабдяването на Западна Европа. Има и друг момент. Във финансов план доставката на газ през Турция ни излиза по-евтино. Румънците в последните месеци драстично увеличиха транзитната такса. - Да, тази връзка позволява такъв транзит. Но проблемът в момента не е с него. Проблемът е в транзита към Сърбия и Унгария. - Докато не е построен и пуснат в експлоатация газопроводът, такава опасност има. Ние сме световноизвестни рецидивисти в провалянето на геостратегически енергийни проекти. Няма друга такава държава. Ние си проваляме собствените проекти, но страните около нас си защитават националните интереси. \"Южен поток\" няма, но има \"Турски поток\". През 2005 г. се опитвахме да убедим Русия, че не е нужно целият й транзит да минава през Турция, а да мине и през България, страна от ЕС. Беше трудно, но руснаците повярваха на България. За съжаление обаче ние сами прекратихме \"Южен поток\". Не бива да се заблуждаваме с никакви сенатори. Те дойдоха през 2014 г., а договорките по \"Южен поток\" бяха приключили седем години по-рано, а 2008 г. беше подписано междуправителственото споразумение. Какво правиха през това време българските правителства?  Дори Пламен Орешарски не го спря. Той обяви, че го спира, но работите по \"Южен поток\" продължиха. Проектът го спря новото правителство на ГЕРБ. Тогава окончателно приключиха илюзиите на Русия, че Борисов като дойде на власт, работите ще потръгнат. Същата беше историята с \"Набуко\". Американците идваха тук да ни обясняват, колкото е хубав този проект, но както ни го обясняваха, така се и оказа, че подкрепят Трансадриатическия газопровод. Сега тръбата минава през Гърция. Мисля, че нещата с \"Турски поток\" вървят горе-долу добре. Съобразили сме се с изискванията на Третия енергиен пакет на ЕС. Що се отнася до американските санкции - \"Турски поток\" свършва на границата с Турция. В България ще има хъб \"Балкан\" (смее се).  - Сега можем, но само частично. Тръбопроводните доставки не можем да заменим, защото нямаме изградена нужната мрежа. Чисто финансово сега втечненият газ е по-евтин от този по газопроводите. Скоро ще имаме нови цени от \"Газпром\". Мисля, че на руснаците им светна лампичката, че със сегашните цени, особено с ангажиментите, които са поели към ЕС, те губят пазари и пари. Не е казано, че сме вечно вързани за руския газ. Но няма и как да влезем в тезата на американската администрация, че доставките на газ от Русия заплашват националната сигурност на България. С какво я заплашват - че вече 40 години получаваме и транзитираме газ?  - Трябва да сме наясно, че по договора за ЕВРАТОМ има създадена специална европейска агенция за снабдяване (ESA) и тя има за задача да осигури диверсификацията на ядреното гориво. Ние няма къде да избягаме от това. Тук обаче започват \"но\"-тата. Защо България трябва да плати поредния опит на \"Уестингхаус\" да разработи ядрено гориво за руски ядрени централи? Още през 90-те години един от 1000-мегаватовите реактори в чешката АЕЦ \"Темелин\" беше зареден с американско гориво, но след по-малко от две години, договорът беше прекратен. Чехия проведе нов търг, спечелен от руската компания ТВЕЛ. По-късно в Украйна беше проведен мащабен експеримент с използването на американското гориво, но резултатите не бяха задоволителни. Засега няма готово чуждо ядрено гориво, което да бъде предложено за \"Козлодуй\". Междувременно руснаците усъвършенстваха тяхното гориво, което има по-дълга кампания, зареждат се 10% по-малко касети, има по-малко отработено ядрено гориво. За да изпълним обаче задълженията си към тази европейска агенция, ние сме поели ангажимент да не зареждаме с новото гориво Пети блок на АЕЦ \"Козлодуй\". Там ще използват старото гориво от Русия. До 2025 г. САЩ трябва да изработят своето гориво, да направят разчетите за съвместимост на едното с другото гориво, да предоставят на Агенцията за ядрено регулиране оценката си за безопасността. Тя да даде своето заключение и чак тогава да започне изпитателното зареждане на Пети блок с определен брой касети. Този процес не може да приключи преди 2025 г.  - Продължавам да се надявам, защото няма безплатна енергия. Колкото и да говорим за възобновяемите източници (ВЕИ), те не решават проблемите с непрекъснатото електроснабдяване на страната. Вижте Германия - над 300 млрд. евро похарчиха за ВЕИ, инсталираха над 60 хиляди мегавата мощности, но да не би да си намалиха вредните емисии? А колко се покачи цената на електроенергията? Да не говорим пък за емисиите от въглищните централи. Има ТЕЦ-ове, които са заплашени да бъдат затворени след няколко години. Това е проблем, за който нито правителството, нито опозицията казва какво ще се случи в комплекса \"Марица изток 2\". Целият регион остава без поминък. Никой няма план, но всички отиват в Стара Загора и се бият в гърдите как ще запазят българската въглищна индустрия. - Да, или както стана с малките реактори на \"Козлодуй\", дето все се борихме и ги защитавахме. Просто има някои истини дето някой трябва да се кажат, колкото и да са неприятни, и да се започне да се търси решение каква икономика, какъв поминък ще се създава този регион. Освен това, с какво ще заместим отпадащите от енергийната система ТЕЦ-ове? Освен АЕЦ \"Белене\" нямаме друга алтернатива.  - Проблемът на атомната енергетика е един - огромната първоначална инвестиция. После оперативните разходи са много ниски. Затова, когато се строят АЕЦ, това се прави с някакви държавни гаранции. Нито един инвеститор не иска да харчи десет години огромни пари за строителство, а после да чака 15 години да се възвърнат. Смея се, когато чета как експертите от САЩ казвали, че \"Белене\" може да се строи на пазарен принцип. Добре, но този пазарен принцип, както е заложен, дава тази централа директно в ръцете на държавните \"Росатом\" или Китайската национална ядрена корпорация, които имат парите. Никой друг не би искал да поеме този риск, без някакво съдействие от държавата.  - Ние сме си в хаос и то не от вчера. ТЕЦ \"Марица изток 2\", \"Топлофикация София\", НЕК са компании, които са в необявени фалити. Когато започне да се влошава икономическата ситуация в света, всичко това ще лъсне изведнъж, защото държавата няма да има пари да пълни \"дупки\". През 1995 г. започнахме реформа, която трябваше да прекрати субсидирането на губещите предприятия. Пак сме там в началото и трябва да спасяваме фалиралата енергетика. ", "date": "2019.12.16", "title": "Румен Овчаров: Провалът на енергийни проекти стана рецидив"}
{"url": "https://duma.bg/s-raka-na-pulsa-na-zhivota-n205459", "text": "Свищов Животът на човека се измерва не само с годините, които е преживял, но преди всичко с делата, които оставя след себе си. През тази година се навършват 100 години от рождението на Сава Дълбоков - изтъкнат деец на социалистическото движение, активен участник в антифашистката борба и убеден пропагандатор на социалистическите идеи в България. Роден е на 17.12.1919 г. в с. Овча могила, община Свищов, в семейство на будни селски стопани. От малък проявява лидерски качества сред своите връстници.  Жаждата за знания го отвежда в мъжката гимназия във В. Търново. Постепенно се увлича от социалистическите идеи. После е студент в Юридическия факултет на СУ \"Св. Климент Охридски\". Тук отново е в първите редици на прогресивното студентство и организатор на БОНСС. През лятото на 1940 г., когато е във ваканция, организира районна конференция на тема \"Ролята на кооперативните стопанства за развитието на българското земеделие\", на която очертава прогресивните идеи за развитието на земеделието. В резултат на това през есента на 1940 г. в Овча могила се учредява една от първите земеделски кооперации в България и я назовават \"Пробив\". Тя оцеля през фашисткия терор и съществува вече почти 80 години.  През есента на 1942 г. полицията попада по следите на Сава Дълбоков в разгръщане на антифашистката борба. Той преминава в нелегалност. В края на месец септември се присъединява към Горнооряховския партизански отряд. Много бързо се проявява като смел боец и отличен организатор в отряда. Създава широка мрежа от ятаци и помагачи на народните закрилници в селата на бившата Свищовска околия. Когато се изгражда Свищовската партизанска чета \"Христо Ботев\", той е избран за политкомисар. На 8-ми септември вечерта четата завзема властта в с. Овча могила и на 9-ти септември прави голям митинг в подкрепа на новата власт. За своята антифашистка дейност Сава Дълбоков има три смъртни присъди и за главата му фашистката власт е давала стотици хиляди лева. Името Сава Дълбоков е символ на социалистическото изграждане, като първи секретар на партията в Свищов, 1944-1950 г., той положи много усилия за коопериране на земята и изграждането на модерно земеделие. Хората живееха по-заможно и без страх от утрешния ден. Осигури се безплатно и сигурно здравеопазване, всички деца можеха безплатно да завършат основно образование и всеки, който има способности и желание да продължи образованието си за средно и висше, можеше да го стори под закрила на държавата. Сава Дълбоков винаги държеше ръката си и съзнанието си на пулса на живота на обикновените хора. Обикаляше страната и беше навсякъде приет и обграден с внимание. Дълги години беше депутат от Кърджалийския край. Сава Дълбоков имаше и перо на увлекателен разказвач на своите спомени. Избран е за академик на Международната славянска академия за наука, образование, изкуство и култура в Москва. Удостоен е със званието \"Герой на социалистическия труд\".  Пълното отричане на социалистическия период на развитие доведе до отричане на историята на времето, в което живяха, работиха и твориха плеяда светли личности и милиони хора, които създадоха материалните блага на обществото. Напълно уместно е да напомним максимата, че народ, който не познава или отрича своята история, няма бъдеще. Юбилеят на Сава Дълбоков е възможност да напомним това на обществото.", "date": "2019.12.16", "title": "С ръка на пулса на живота"}
{"url": "https://duma.bg/koledna-izlozhba-na-atelieto-na-mechtatelite-n205451", "text": "Изложба от детски рисунки на Школата по изобразително изкуство към НЧ \"Д-р Петър Берон 1926 г.\" с преподавателка Диана Христова се открива днес, 16 декември, от 18 ч. в галерия \"София\" на Столичната библиотека. Възпитаниците на школата са носители на множество награди и отличия от национални конкурси и изложби.", "date": "2019.12.16", "title": "Коледна изложба на \"Ателието на мечтателите\" "}
{"url": "https://duma.bg/knizhovna-sreshta-v-pamet-na-krikor-azaryan-n205452", "text": "Второто, допълнено издание на книгата на Димитър Стайков \"Човешкият цирк и Крикор Азарян\", което излиза по повод 10-годишнината от кончината на именития режисьор, ще бъде представено днес, 16 декември, от 16 ч. в литературния клуб \"Перото\" в НДК. Водеща на събитието е Валентина Радинска, научи ДУМА от екипа на \"Locus Publishing\".", "date": "2019.12.16", "title": "Книжовна среща в памет на Крикор Азарян"}
{"url": "https://duma.bg/sofiya-2019--zelenoto-e-oshte-mechta-n205463", "text": "По традиция годината започна и изтича с новини за мръсния въздух в столицата. Отчет какво е направено от отговорните органи за този период обаче липсва. И това не е случайно, защото списъкът с предприетите мерки би бил твърде къс. Кметството все още прави политики в тази сфера, работи по проекти, лежи на обещания.  Така например в началото на годината стана ясно, че ще се финансират поставянето и поддръжката на филтри на комините на сгради, които се отопляват на твърдо гориво. До края на 2023 г. те трябва да са 2000. Едва в края на годината обаче администрацията тръгна към осъществяването на проекта и започна да поставя първите 180 от тях. По друга програма общината пък още събира заявления за безплатна смяна на печките на твърдо гориво с по-екологични алтернативи. През лятото се постави началото на монтирането на 22 нови сензорни станции, с които да се следи качеството на въздуха по девет показателя в цяла София. Системата обаче още се тества. За предприетите мерки - толкоз. И в този момент всички софиянци изпитват на гърба си резултата от тях.  Докато невидимата атмосфера запази дъха на прах,  видимият материален свят около столичани продължи да се променя. Багерите не спряха да дълбаят, а крановете да вдигат етажи на нови сгради. Квартали като \"Дружба\", \"Младост\", \"Дианабад\", \"Обеля\" все още се задъхват от набезите на строителна техника без почти никакви изгледи те да бъдат спрени законово. Носят изгода другаде... Борещите се за справедливост и слънчева светлина жители на районите все още се приемат с елементи на присмех от местната власт, която рядко откликва с нужната сериозност на исканията им.  Който е смятал, че сагата с ремонта на ул. \"Граф Игнатиев\" е останала в 2018-а, той е бил просто наивен. Сянката на \"Графа\" все още тегне над имиджа на общинското ръководство. Цяла година изникваха дефекти, правиха се ремонти на емблематичния ремонт, допускаха се нелепи изпълнения на визуални елементи като водната стена на пл. \"Гарибалди\", оприличена на надгробна плоча. Върхът на недомислиците бе достигнат с акулските перки, за чието премахване бяха необходими месеци. Говореше се за глоби, санкции, наказания, но колко от тях са платени и как са \"избити\" парите, за да се изплатят, едва ли ще има отчет.  Пълно фиаско претърпя и започналият злополучен ремонт на Западния парк. Точещото се месеци, с многократно пренастройвани графици обновление, така и няма да приключи скоро заради грешка в проекта. Затова и основните алеи на парка са непроходими с изгледи да се благоустроят през по-следващата година. Така че неслучайно софиянци подскачат като ужилени, щом чуят за предстоящ ремонт в града. Именно затова са особено чувствителни към замисляните преустройства на най-знаковите площади в столицата - пред храм-паметника \"Св. Ал. Невски\" и пред църквата \"Света Неделя\". Работата и по двата грандиозни проекта засега буксува на ниво планове, съпътствана е от скандали и спорове най-вече в професионалните среди. Какво ли ще се случи, когато се мине към етапа на строителни дейности? Изтичащата година отново не се оказа достатъчна за кмета Фандъкова и екипа й да осигурят достатъчно места за децата в яслите и градините. Работата им в това отношение може да се определи като тотален провал, след като недостигът на места отново бе четирицифрен. Кметицата пък продължи да се хвали с трицифрен брой новопостроени градини, а в лутаницата между истинските числа родителите изпадаха в истерия къде да дянат малчуганите си, дали да ходят на работа, да търсят ли частни градини, кооперативи или детегледачки. Очевидно групата на управляващите и групата на майките живеят в паралелна реалност, която ще се пренесе и в 2020 г., когато планираното \"мащабно\" строителство на забавачки ще продължи, а хлапетата ще стоят по виртуалните опашки на чакащи заветния имейл за прием.  За да запуши тези пробойни, кметската администрация след изборите, разбира се, стресира софиянци с новината за вдигането на два данъка. В края на годината тя не се сети да направи поне един  полезен ход. Вместо да обещава, че увеличените пари от налозите за автомобили и покупко-продажбата на имоти ще отидат за транспорт и градинки, можеше да пренасочи тези пари за децата. Дали чрез строеж на нови сгради на ясли и градини, дали за допълнителен персонал за препълнените групи или за друга форма за компенсиране на неприетите... Уви, с 38-те милиона лева ще се пълнят други дупки, които засягат по-важни персони от подрастващите.  Всъщност, по нищо не пролича, че 2019-та минава под знака на местните избори. Поне това не беше демонстрирано от управляващите чрез действията им. Те подчиниха кампанията си само на голи обещания, които малко по малко и постепенно вероятно ще се  забравят през следващата година. А София ще продължи да расте, без да зеленее.", "date": "2019.12.16", "title": "София 2019 -   зеленото е още мечта"}
{"url": "https://duma.bg/izlezhavaneto-po-koleda-e-vredno-za-zdraveto-n205450", "text": "Излежаването около две седмици по Коледа може да причини трайни увреждания на здравето, предупреждават специалисти, цитирани от \"Дейли мейл\". Експертите са на мнение, че 14-дневното бездействие е достатъчно, за да отслабнат мускулите, а функционирането на сърцето и белите дробове да стане по-неефикасно. Изследването е обхванало 46 души, които са на 20-30-годишна възраст или са прехвърлили 60-те. На участниците било казано да правят по-малко от 1500 крачки дневно в рамките на две седмици. Било констатирано, че рискът е особено голям за по-възрастните хора, които може да получат сериозни увреждания. Свързаният с излежаване период води също до натрупване на мазнини около кръста, които може да увеличат вероятността от диабет и затлъстяване за по-дълго. Специалистите от Ливърпулския университет са използвали рентгенови лъчи, компютърна томография и тестове за вдигане на тежести, за да разберат как здравето на хората се променя, докато бездействат. Преди този двуседмичен период физическата активност на по-младите участници в едната група и по-възрастните в другата била една и съща. Около 4 дни преди изследването всеки от тях е правел най-малко 10 000 крачки дневно, но не извършвал изнурителни физически упражнения. Учените си поставили за цел да установят дали здравето на по-възрастните хора е засегнато повече, отколкото на по-младите. Загубата на мускулна и костна маса и натрупването на мазнини е нещо естествено с напредването на възрастта и може да доведе до хронични заболявания. Оказало се, че количеството на мазнините се е увеличило с 20 на сто сред по-младите участници и с 28% сред по-възрастните, а силата на мускулите на краката е намаляла с 5% сред 20-30-годишните и с 8 на сто при прехвърлилите 60-те. Нивото на кардиореспираторния фитнес пък спаднало с 5% у по-младите участници и с 10 на сто у по-възрастните. Авторите на изследването отбелязват, че промените изглежда имат по-вредни последствия за по-зрелите хора.", "date": "2019.12.16", "title": " Излежаването по Коледа е вредно за здравето"}
{"url": "https://duma.bg/teatrite-na-natfiz-s-praznichni-podaratsi-za-zritelite-n205453", "text": "Театър НАТФИЗ и Куклен театър НАТФИЗ очакват своята публика през декември с 16 драматични и 4 куклени заглавия. Каквото и да изберете няма да останете разочаровани, а и цените са както никъде другаде - от 5 до 10 лв., посочват от академията. Всеки, който купи 2 билета за спектаклите от афиша през декември, ще получи комплимент - 1 билет за спектакъл през януари.", "date": "2019.12.16", "title": " Театрите на НАТФИЗ с празнични подаръци за зрителите"}
{"url": "https://duma.bg/kontsert-na-dzhaz-formatsiya-sofiya-n205454", "text": "Джаз формация \"София\" към ОКИ \"Надежда\" представя \"Златни български фестивални песни (минало, настояще, бъдеще)\" на 17 декември от 19 ч. в Сити марк арт център, бул. \"Янко Сакъзов\" 30. В състава на формация са Бойчо Дечев - бас китара и ръководител, Калин Жечев - пиано и вокал, Ясен Василев - китара, Иван Андреев - барабани, Димитър Бакърджиев - флейта и саксофон. Концертът е със специалното участие на Джулиъс Стайн-Супанич (САЩ) - тромпет, и Самуел Ефтимов - клавишни. Ще се включат и солисти от училището за певци \"D Stars\" - Марина Драгомирецкая, Петър Петров, Елеонора Лонтова, Златина Тодорова, Виктория Филипова, Славея Гошева, Йоана Иванова, Неда Кралева, Теа Николова, Иван Касапов.", "date": "2019.12.16", "title": "Концерт на джаз формация \"София\""}
{"url": "https://duma.bg/rumanskite-liberali-sa-za-po-visoki-pensii-n205467", "text": "Новото либерално правителство на Румъния придвижва напред най-голямото увеличение на пенсиите от три десетилетия в рамките на бюджета за 2020 г, съобщиха медиите Правителството, което встъпи в длъжност миналия месец, запази закона на предишния лявоцентристки кабинет за увеличение на пенсиите с 40%. То твърди също, че ще увеличи събираемостта на данъците и ще намали бюджетните разходи, за да спре увеличаването на дефицита. Запазването на закона идва на фона на нарастващи опасения, че страната ще надхвърли прага на ЕС за бюджетния дефицит и рискува понижаване на кредитния рейтинг, коментира \"Ройтерс\".", "date": "2019.12.16", "title": "Румънските либерали са  за по-високи пенсии"}
{"url": "https://duma.bg/velikobritaniya-izbra-n205464", "text": "След парламентарните избори във Великобритания вече е напълно ясно - страната напуска ЕС. Консервативната партия на премиера Борис Джонсън категорично победи политическите си опоненти. След всичките гафове на Джонсън, безкрайния му популизъм, откровени лъжи, участие в недвусмислени скандали и дори заблуждаване на кралицата, той все пак успя да се наложи и ще води кралството поне през следващите 5 години. Все още не е ясно дали магическата формула \"Да направим БРЕКЗИТ\", или умело представената управленска програма (включваща реалистични параметри на умерен растеж), осигуриха успеха му, но фактите говорят, че британците го подкрепиха категорично. Сега ръцете на Джонсън са напълно ръзвързани. След формалното напускане на 31 януари предстои напрегнат период за бъдещо търговско споразумение между Лондон и Брюксел и Джонсън очаква окончателното напускане да се случи на 31.12.2020 г., което с оглед на постигнатата победа изглежда абсолютно възможно. Лейбъристката партия, водена от Джереми Корбин, претърпя поражение. Лейбъристите представиха програма, в която не вярваха, и бяха водени от лидер, за който не вярваха, че може да бъде следващият премиер. Особено пагубна за тях се оказа неутралната им позиция по отношение на Брекзит. Представеният предизборен манифест на лейбъристите беше нереалистичен, с огромна разходна част, предвиждащ масови национализации на структуроопределящи отрасли на британската икономика, сериозно допълнително данъчно облагане на по-заможните, неимоверно нарастване на бюджетния дефицит. Това нямаше как да не се отрази върху изборните резултати. Третата политическа сила в новия британски парламент ще бъде Шотландската национална партия (СНП), водена от премиерката на Шотландия Никол Стърджън. Известна с твърдата си проевропейска позиция, Стърджън заяви, че резултатите отварят вратата на нов референдум за независимостта на Шотландия, а също, че Шотландия за пореден път казва \"НЕ\" на Брекзит.", "date": "2019.12.16", "title": "Великобритания избра "}
{"url": "https://duma.bg/boyka-velkova-i-ivaylo-zahariev-v-spektakal-za-lyubovta-n205455", "text": "\"Усещане за любов\" е първият по рода си за България музикално-поетичен акт, чрез който зрителите съпреживяват едни от най-емблематичните творби на световната любовна лирика, драматургия, изобразително изкуство и музика - от Шекспир, Тенеси Уилямс, Реноар, Гогол, Петрарка, Робърт Бърнс, Микеланджело, Бокачо, Емили Дикинсън, Пикасо, Рилке, Верди, Лорка, Шопен и много други. Музика и музикална картина - Теодосий Спасов, хореография - Татяна Соколова, визуална среда - Яна Дворецка. Бойка Велкова и Ивайло Захариев ще представят спектакъла днес, 16 декември, от 19 ч. в Софийската градска художествена галерия. Билетите са по 10 лв. на касата на галерията, научи ДУМА от Петър Димов, експерт ВО. \"В чистия си вид любовта намира проявление единствено в ума на твореца. И дори там тя се влива в пъстротата на човешката природа и ражда палитра от страсти и дела, обрисувани от най-великите автори на всички времена. Завист и ревност, болка и страх, гняв и жажда за мъст бушуват в музика, стихове и картини. А истинското усещане за любов все пак побеждава, когато прошката израсне до дълго търпение, себеотдаването донесе радост и красотата на надеждата роди безсмъртие. Истинската любов е безсмъртна. Тя се простира в онзи свят, който започва там, където свършват илюзиите и сънищата, извън живота и смъртта, извън доброто и злото, извън удоволствието и болката. Любовта е плод от дървото на познанието, за което Бог казал: \"Ако вкусите от този плод, ще станете богоравни\", посочва Бойка Велкова, режисьорка на спектакъла.", "date": "2019.12.16", "title": "Бойка Велкова и Ивайло Захариев в спектакъл за любовта"}
{"url": "https://duma.bg/tervel-pulev-s-15-ot-15-n205445", "text": "Тервел Пулев зарадва пълната зала “Колодрума” в Пловдив с убедителна победа над американеца Дешон Уебстър.  Малката Кобра постигна 15-а поредна победа на профиринга, която му донесе и интернационалната титла на Световната боксова асоциация (СБА) в полутежка категория. Очаква се успехът да го изкачи в топ 10 на ранглистата. В картите си съдиите бяха категорични - 118-110, 120-108, 118-110 в полза на българина срещу родения в Канзас боксьор. Тервел доминираше на ринга през целия двубой, а самият Уебстър прекалено много разчиташе на навеждане с глава, за да избегне ударите на по-ръстовия си съперник. Така той затрудни българина, търсещ нокаут. Пулев обаче се нагоди на тактиката на противника, и му нанесе много ъперкъти, а в VI рунд го разклати сериозно, но гонгът спаси американеца. Тервел за първи път се би в 12 рунда и за трети път не успя да нокаутира съперника си и бе на ринга до последния гонг. \"Останахме 6 милиона българи, стига сме се делили\", призова Тервел, който няма загуба в 15 мача на профиринга. “Уебстър показа, че е достоен представител на американската школа. Момчето взе няколко рунда. Не мога да скрия, че съм доволен да играя пред тази невероятна пловдивска публика. Нямаше празно място в залата. Беше много трудно. В шестия рунд гонгът спаси Дешон. Почина си, прибра се и остана в мача. Изпитах умора от 12-те рунда, но съм тренирал това да не си личи. Благодаря на всеки, който дойде да ме подкрепи. Спортът е феномен и има тази способност да обединява хората. Останахме 6 милиона българи, стига сме се делили на партии, фондации, клубове и т.н. ”, заяви Тервел,  който едва влезе  в категорията след повторно премерване на кантара в петък. \"Искам да благодаря на цялата ви страна. Много прекрасни хора живеят тук. Моят съперник Тервел Пулев неслучайно е олимпийски медалист. Опитах се да играя от дистанция и на контраатака, но не ми се получи. Благодаря и на него, и на Кубрат, и на целия екип за поканата. Надявам се някой ден отново да дойда тук\", каза дипломатично Уебстър.", "date": "2019.12.16", "title": "Тервел Пулев с 15 от 15"}
{"url": "https://duma.bg/programa-na-bstv-do-22122019-n205489", "text": "07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Безценната перла\"- сериал (п) 11.15 ТВ пазар 11.30 \"Гласове\" с водещ Явор Дачков (п) 12.30 Новини 12.50 ТВ пазар 13.10 \"Безценната парла\"- сериал 14.00 \"Следобед с БСТВ\" с водещ Елена Пенчукова 16.00 ТВ пазар 16.20 Киносалон БСТВ: \"Госпожица Юлия\" (2014г.), Норвегия/ Великобритания/Ирландия 18.30 \"Червен картон\" - спортно предаване с Кирил Веселински 19.30 Новини - централна емисия 20.00 \"Не се страхувай\" с Васил Василев 21.00 Киносалон БСТВ: \"17 мига от пролетта\" (1973 г.) 11 епизод 22.00 \"Червен картон\" - спортно предаване с Кирил Веселински (п) 23.00 Новини (п) 23.30 \"България се събужда\" с водещ Стоил Рошкев (п) 01.30 \"Гласове\" с водещ Явор Дачков (п) 02.30 \"Общество и култура\" с водещ Иван Гранитски (п) 04.00 \"Следобед с БСТВ\" с водещ Елена Пенчукова (п) 06.00 \"Не се страхувай\" с Васил Василев (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Безценната перла\"- сериал (п) 11.15 ТВ пазар 11.30 \"Не се страхувай\" с Васил Василев (п) 12.30 Новини 12.50 ТВ пазар 13.10 \"Безценната перла\" - сериал 14.00 \"Следобед с БСТВ\" с водещ Елена Пенчукова 16.00 ТВ пазар 17.00 Киносалон БСТВ: \"17 мига от пролетта\" (1973 г.) , 11 епизод (п) 18.05 \"Холивудски знаменитости\" 18.30 \"Лява политика\" с Александър Симов 19.30 Новини - централна емисия 20.00 Актуален коментар 20.30 Киносалон БСТВ: \"17 мига от пролетта\" (1973 г.) 12 епизод 21.30 \"Лява политика\" с Александър Симов (п) 22.30 Новини (п) 23.00 \"България се събужда\" с водещ Стоил Рошкев (п) 01.00 \"Общество и култура\" с водещ Иван Гранитски (п) 02.00 \"Не се страхувай\" с Васил Василев (п) 03.00 \"Червен картон\" - спортно предаване с Кирил Веселински (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Безценната перла\" - сериал (п) 11.15 ТВ пазар 11.30 \"Лява политика\" с Александър Симов (п) 12.30 Новини 12.50 ТВ пазар 13.10 \"Безценната перла\" - сериал 14.00 \"Следобед с БСТВ\" с водещ Елена Пенчукова 16.00 ТВ пазар 17.00 Киносалон БСТВ: \"17 мига от пролетта\" (1973 г.) , 12 епизод (п) 18.05 \"Холивудски знаменитости\" 18.30 \"За историята - свободно\" с водещ Искра Баева 19.30 Новини - централна емисия 20.00 Актуален коментар 20.30 Киносалон БСТВ: \"Риболов в Патагония\" (2012 г.), Аржентина 21.50 \"За историята - свободно\" с водещ Искра Баева (п) 22.50 Новини (п) 23.20 \"България се събужда\" с водещ Стоил Рошкев (п) 01.20 \"Гласове\" с водещ Явор Дачков (п) 02.20 \"Лява политика\" с водещ Александър Симов (п) 03.30 \"Дискусионен клуб\" с водещ Велизар Енчев (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Безценната перла\" - сериал (п) 11.15 ТВ пазар 11.30 \"За историята - свободно\" с водещ Искра Баева (п) 12.30 Новини 12.50 ТВ пазар 13.10 \"Безценната перла\" - сериал 14.00 \"Следобед с БСТВ\" с водещ Елена Пенчукова 16.00 ТВ пазар 16.45 Киносалон БСТВ: \"Риболов в Патагония\" (2012 г.), Аржентина 18.05 \"Холивудски знаменитости\" 18.30 \"Студио Икономика\" с водещ Нора Стоичкова 19.30 Новини - централна емисия 20.00 Актуален коментар 20.30 Киносалон БСТВ: \"Изискана кухня\" (2012г.) Франция 22.05 \"Студио Икономика\" с водещ Нора Стоичкова (п) 23.00 Новини (п) 23.30 \"България се събужда\" с водещ Стоил Рошкев (п) 01.30 \"Лява политика\" с водещ Александър Симов (п) 02.30 \"За историята - свободно\" с водещ Искра Баева (п) 03.30 \"Не се страхувай\" с водещ Васил Василев (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар (п) 07.00 Новини 07.10 \"България се събужда\" с водещ Стоил Рошкев 09.15 \"Холивудски знаменитости\" 09.45 ТВ пазар 10.00 \"Безценната перла\" - сериал (п) 11.15 ТВ пазар 11.30 \"Студио Икономика\" с водещ Нора Стоичкова (п) 12.30 Новини 12.50 ТВ пазар 13.10 \"Безценната перла\" - сериал 14.00 \"Следобед с БСТВ\" с водещ Елена Пенчукова 16.00 ТВ пазар 16.30 Киносалон БСТВ: \"Изискана кухня\" (2012г.) Франция 18.05 \"Холивудски знаменитости\" 18.30 \"Дискусионен клуб\" с водещ Велизар Енчев 19.30 Новини - централна емисия 20.00 Актуален коментар 20.30 Киносалон БСТВ: \"Чудният Бокачо\" (2015г.) Италия 22.30 \"Дискусионен клуб\" с водещ Велизар Енчев (п) 23.30 Новини (п) 00.00 \"България се събужда\" с водещ Стоил Рошкев (п) 02.00 \"Студио Икономика\" с водещ Нора Стоичкова (п) 03.00 \"Лява политика\" с водещ Александър Симов (п) 04.30 \"Следобед с БСТВ\" с водещ Елена Пенчукова (п) 06.30 Актуален коментар 07.00 \"От двете страни на океана\" - документален филм 07.30 \"Холивудски знаменитости\" 07.55 \"Миа и аз\" - детски сериал 08.30 \"Преселение\" - документален филм (п) 09.15 ТВ пазар 09.30 \"Шевица\" - фолклорно предаване (п) 10.30 \"Библейски загадки\" - документален филм (п) 11.15 ТВ пазар 11.30 \"Дискусионен клуб\" с водещ Велизар Енчев (п) 12.30 Новини 12.50 ТВ пазар 13.05 \"Червен картон\" - спортно предаване с Кирил Веселински (п) 14.05 ТВ пазар 14.30 \"Професия Турист\": Сардиния /VІ част/ 15.00 \"Цветен следобед\" - избрано от следобедния блок на БСТВ 16.00 Киносалон БСТВ: : \"Чудният Бокачо\" (2015г.) Италия 18.05 \"Холивудски знаменитости\" 18.30 \"Общество и култура\" с водещ Иван Гранитски 19.30 Новини - централна емисия 20.00 Киносалон БСТВ: \"Служебен роман\" І част, (1977г.), СССР 21.30 \"Общество и култура\" с водещ Иван Гранитски (п) 22.30 Новини (п) 23.00 \"Културен фронт\" с Юлия Владимирова (п) 00.00 \"Дискусионен клуб\" с Велизар Енчев (п) 01.00 \"Студио Икономика\" с водеш Нора Стоичкова (п) 02.00 \"Червен картон\" с водещ Кирил Веселински (п) 03.00 \"Цветен следобед\" - избрано (п) 04.00 \"За историята - свободно\" с водещ Искра Баева (п) 05.00 \"Лява политика\" с водещ Александър Симов (п) 06.00 \"Не се страхувай\" с Васил Василев (п) 07.00 \"Среща с Атон\" - документален филм 07.30 \"Холивудски знаменитости\" 07.50 \"Миа и аз\" - детски сериал 08.15 \"Бамзе и градът на крадците\" - анимационен филм 09.15 ТВ пазар 09.30 \"Професия Турист\": Сардиния /VІ част/ (п) 10.00 \"Шевица\" - фолклорно предаване 11.00 ТВ пазар 11.30 \"Общество и култура\" с водещ Иван Гранитски (п) 12.30 Новини 12.50 ТВ пазар 13.10 \"Проект Земя: Слънцеотразяващ космически щит\" - документална поредица 14.00 \"Културен фронт\" с Юлия Владимирова 15.00 ТВ пазар 15.15 \"Цветен следобед\" - избрано от следобедния блок на БСТВ 16.20 Киносалон БСТВ: \"Служебен роман\" І част, (1977г.), СССР 17.45 \"Пророците на научната фантастика\" - документална поредица 18.30 \"Гласове\" с водещ Явор Дачков 19.30 Новини - централна емисия 20.00 Киносалон БСТВ: \"Служебен роман\" ІІ част, (1977г.), СССР 22.10 \"Гласове\" с водещ Явор Дачков (п) 23.10 Новини (п) 23.40 \"Общество и култура\" с водещ Иван Гранитски (п) 00.40 \"Дискусионен клуб\" с водещ Велизар Енчев (п) 01.40 \"За историята - свободно\" с водещ Искра Баева (п) 02.40 \"Културен фронт\" с Юлия Владимирова (п) 04.00 \"Студио Икономика\" с водещ Нора Стоичкова (п) 05.00 \"Не се страхувай\" с водещ Васил Василев (п) 06.00 \"Лява политика\" с водещ Александър Симов (п)", "date": "2019.12.16", "title": "Програма на БСТВ до 22.12.2019"}
{"url": "https://duma.bg/albert-popov-e-12-i-vav-val-d%E2%80%99izer-n205444", "text": "Алберт Попов завърши на 12-о място в слалома от Световната купа по ски-алпийски дисциплини във Вал д’Изер. 22-годишният българин бе 17-и в първия манш, а във втория се представи още по-силно и подобри класирането си. Убедителен победител бе Алекси Пентюро (Фр). Той бе най-бърз в първия манш, а във втория запази аванса си, за да финишира с общо време 1:47,91 мин. На 1,44 сек. втори завърши Андре Мирер (Шв), а на 3 стотни след него място на подиума заслужи и Стефано Грос (Ит). Страхотен втори манш направи Хенрик Кристоферсен (Нор), който остана само на 1 стотна от Грос. Попов финишира на 2,48 сек. след Пентюро, на 2 стотни от 11-ото място и на 13 стотни от 10-ото.  Пентюро излезе първи в класирането за СК с 264 т. Попов е 63-и с 22 т. Слаломът бе отложен в събота, заради лоши атмосферни условия.", "date": "2019.12.16", "title": "Алберт Попов е 12-и във Вал д’Изер"}
{"url": "https://duma.bg/2020-belobradi-startsi-napraviha-parad-v-rusiya-n205449", "text": "Парад на 2020 Дядо Мразовци се проведе в колоритното руско градче Рибинск (Ярославска област). Впечатляващата процесия бе водена от новогодишния магьосник от Велики Устюг. Нашествието на белобради старци в Рибинск започва през 2009 г. Този път обаче празничната колона промени посоката. Сега Дядо Мразовците се събират в старинния исторически център на града. Тази територия е озеленена в стил от края на ХIХ век. Атмосферата на празника се допълва от жив смърч, декориран с цветни дървени играчки. Под звуците на оркестър и забавните мелодии парадът се премести в модерния център на града. В празничното шествие участваха Дядо Мразовци на кокили, велосипеди и скутери. \"В конвоя имаше герои на Новата година от други страни. Например, Франция беше представена от чернокож Пер Ноел\", съобщиха властите на града.", "date": "2019.12.16", "title": "2020 белобради старци направиха парад в Русия"}
{"url": "https://duma.bg/hubavitsa-ot-yamayka-stana-mis-svyat-2019-n205448", "text": "Новата носителка на титлата \"Мис Свят\" е 23-годишната Тони-Ан Синг от Ямайка, стана ясно от онлайн излъчването на конкурса. Финалът на състезанието се проведе в Лондон. Това е втората представителка на островната държава, която печели състезанието. За първи път титлата отиде при нейна сънародничка през 1993 г. Тони-Ан Синг зашемети всички с удивителния си глас, когато изпя класиката на Уитни Хюстън I got nothing. Новата кралица на красотата плени публиката със зашеметяваща сребърна рокля, след като бе коронясана от \"Мис Свят 2018\" Ванеса Понсе Де Леон. Награждаването на чернокожата красавица идва само седмица, след като друга хубавица - Зозибини Тунзи от Южна Африка, грабна титлата \"Мис Вселена 2019\" в конкуренция с 90 момичета от цял свят.", "date": "2019.12.16", "title": "Хубавица от Ямайка стана \"Мис Свят 2019\""}
{"url": "https://duma.bg/datata-n205458", "text": "1859 - УМИРА ВИЛХЕЛМ ГРИМ, НЕМСКИ ПИСАТЕЛ И ФОЛКЛОРИСТ (Р. 1786 Г.). Известен заедно с по-големия си брат Яков Грим като автор на приказки и поговорки. Сред най-популярните и до днес приказки на братя Грим (на снимката) са \"Вълкът и седемте козлета\", \"Бременските градски музиканти\", \"Пепеляшка\", \"Рапунцел\", \"Снежанка и седемте джуджета\", \"Спящата красавица\", \"Хензел и Гретел\", \"Червената шапчица\" и др. 1887 - В СЛИВЕН СЕ РАЖДА ХРИСТО ТОПРАКЧИЕВ, АВИАТОР (УМИРА 1912 Г.). Заедно със Симеон Петров първи в света разработват специална методика за кацане със спрял двигател. В началото на Балканската война, на 17 октомври 1912 г., Топракчиев извършва разузнавателен полет над Одрин. Лети ниско, всявайки ужас у турците. Загива при злополука на 19 октомври 1912 г. 1894 - В БЯЛА СЛАТИНА СЕ РАЖДА НИКОЛАЙ ХРЕЛКОВ, ПОЕТ (УМИРА 1950 Г.). Родственик на Любен и Петко Каравелови. За първи път името му се появява на страниците на списанията \"Червен смях\" и \"Социалистически преглед\". В началните години от развитието си като поет е силно повлиян от символизма, но онова, което налага неговата поезия в литературния свят, е нейната дълбока обществена осмисленост, борческият й патос и революционната целеустременост. 1911 - ЗА ПРЪВ ПЪТ ЧОВЕК ДОСТИГА ЮЖНИЯ ПОЛЮС. Норвежкият полярен изследовател Руал Амундсен (1872-1928) става първият човек, посетил както Южния, така и Северния полюс. Заедно с още четирима души и впряг от 16 кучета Амундсен (на снимката) достига Южния полюс, изпреварвайки с цял месец английската експедиция на Робърт Скот. 1965 - УМИРА СЪМЪРСЕТ МОЪМ, АНГЛИЙСКИ БЕЛЕТРИСТ (Р. 1874 Г.). Един от най-известните западни писатели през 30-те години на ХХ в. и един от най-високо платените. Завършва медицина, но се отдава напълно на писането. По време на Първата световна война е английски шпионин в Швейцария. Автор на \"Лайза от Ламбет\", \"Души в окови\", \"Човекът, който имаше съвест\", \"По острието на бръснача\", \"Каталина\" и др. 1997 - ПОКЕМОН ШОК. На тази дата в Япония е излъчен 38-ият епизод от поредицата \"Покемон\" - \"Електрическият воин Поригон\". Филмът вече е световна мания, тръгнала от едноименната видеоигра, разработена от компанията \"Нинтендо\". Двайсет минути след началото на епизода погледът на зрителите се замъглява, някои усещат световъртеж, гадене и главоболие, пристъпи, временна слепота, конвулсии и дори загуба на съзнание. Над 680 деца са откарани в болница. Според научни обяснения проблемите идват от силния визуален дразнител - мигащите светлини. Инцидентът остава в историята като \"Покемон шок\" и дори влиза в Книгата на рекордите \"Гинес\" за най-вредно анимационно филмче.", "date": "2019.12.16", "title": "Датата"}
{"url": "https://duma.bg/detsa-daryavat-na-detsa-v-stolichnata-biblioteka-n205447", "text": "Традиционният Коледен благотворителен базар на Столичната библиотека и НЧ \"Бели брези 2007\" бе открит преди дни. Под наслов \"Деца даряват на деца\" се предлагат предмети, изработени от малчуганите. Цената е символична - 2 лева, а със събраните от продажбата средства се купуват специални дидактични средства за обучение на деца със специфични образователни потребности. Организаторите учтиво канят всички да посетят благотворителния базар и да закупят своята Коледната картичка от него в името на тази благородна кауза. Базарът ще бъде отворен до 31 декември в партерното фоайе на Столичната библиотека.", "date": "2019.12.16", "title": "Деца даряват на деца в Столичната библиотека"}
{"url": "https://duma.bg/10-metrovo-piano-pristigna-v-plovdiv-n205446", "text": "Пиано, дълго близо 10 метра и с тегло над половин тон, пристигна в Пловдив. Гигантските му размери са прецедент не само за нашата страна, но и в световен мащаб. Инструментът е изработван ръчно в продължение на 6 месеца в САЩ. До България е транспортиран в специално изработена опаковка, за да бъде защитен. До Коледа жителите и гостите на Пловдив могат да се насладят на уникалното представление \"Мега пиано\" през уикенда, на всеки кръгъл час - от 11 до 20 ч. \"Какъв по-хубав начин да се завърши 2019-а година в Пловдив, ако не с такава атракция? Тя може да се види на много малко места по света\", каза Иван Динев-Устата, продуцент на спектакъла. И допълва: \"Подобно пиано има в Хонг-Конг, Лондон, Ню Йорк и Рим.\" Голямата версия на музикалния инструмент е копие на класическата - има 7 октави. Неговият създател реализира идеята си да обедини детското въображение с технологиите на бъдещето. Така, още през 1988 г., то се превръща в център на филмовата продукция Big с участието на Том Ханкс. Пианото става голяма атракция на няколко световни спектакъла, единият от който е у нас. На пианото артистите свирят с цялото си тяло - освен с ръце, на музикалния инструмент, може да се стъпва. Така, в съчетание с танц, се получава уникално шоу.", "date": "2019.12.16", "title": "10-метрово пиано пристигна в Пловдив"}
