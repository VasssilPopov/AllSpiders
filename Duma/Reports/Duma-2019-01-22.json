{"url": "https://duma.bg/knizhovni-sreshti-v-tri-grada-n183459", "text": "След премиерата в София \"Жанет 45\" представя Тасула Зисаки-Хили в Стара Загора, Пловдив и Асеновград с книгата \"Гражданската война в Гърция (1946-1949) и съдбата на политическите емигранти\", със специалното участие на Йордан Велчев, редактор на книгата. Въведението е от Гьоргос Маргаритис, професор по съвременна история в Аристотелския университет в Солун, Гърция. Преводът от гръцки е на Деян Костов, оформление Христо Гочев. Срещите са на 22 януари от 18 ч. в арт фоайето на Радио Стара Загора в партньорство с библиотека \"Родина\"; в Пловдив на 24 януари от 18 ч. във Vintage House, Дом на културата \"Борис Христов\"; в Асеновград на 29 януари от 18.30 ч. в първото издание за 2019-а на Литературния шейкър в бар \"КоШиПрайм\".", "date": "2019.01.22", "title": "Книжовни срещи в три града"}
{"url": "https://duma.bg/slushashtite-koldpley-shofirat-po-bezopasno-n183454", "text": "Музиката на Нора Джоунс и \"Колдплей\" се препоръчва за по-сигурно шофиране. Според Лондонския университет ритъмът на някои песни може да подтикне водача зад волана да даде газ и да управлява автомобила ирационално, предаде Kurir.rs. Изследователите са подбрали песните \"Hey Mama\" от \"Блек айд пийс\", \"Dead On Arrival\" на \"Фол аут бой\" и \"Paper Planes\" на М.И.А. като пример за опасни песни по време на шофиране.", "date": "2019.01.22", "title": "Слушащите \"Колдплей\" шофират по-безопасно"}
{"url": "https://duma.bg/chitalishtata-imat-nuzhda-ot-podkrepa-n183466", "text": "Партийните организации от Враца подкрепят основната идея на \"Визия за България\" - стратегическата цел (задача) на БСП в перспектива и в средносрочен план да бъде \"смяна на системата\", на модела, който ни \"убива\". Смяната на правителствата е тактическа задача, но тя не решава  проблема при съществуващата система. Класическият свободен пазар вече е рецидив от миналото. Не само ние, социалистите, но и Ватикана отдавна нарекохме системата \"див капитализъм\". Динамиката на развитието на съвременната пазарна икономика е шеметна и объркваща. Насоките на нейното развитие стават непредвидими, а задоволителна визия за вероятното бъдеще просто не съществува. При тези условия няма нищо по страшно от пасивното примиряване  с неясното  настояще и непредвидимото бъдеще. \"Визия за България\" е смел опит да се търси път за преодоляване на безвремието, на тежкото състояние, в което се намира нашата национална държава България. Връщането на държавата към нейните основни задължения като институция, която организира и управлява процесите, водещи до подобряване на качеството на живот на гражданите, трябва да започне с промяна на отношението към собствеността -  възстановяване на конституционната норма за \"Равнопоставеност на държавната, кооперативната и частната  собственост\", нарушена в последните десетилетия. Със специален закон трябва да се уреди проблемът със земеделските земи. Сега действащият закон е остарял и е вреден. Земеделската земя и горите, преди да са частна собственост, са национално богатство и територия. Освен това земеделската земя е особено средство за производство, с което се гарантира продоволствената и националната сигурност. България се нуждае от икономически растеж, базиран на потребление и износ. При сегашното ниво на технологиите това изисква огромни инвестиции, силна наука, ръководен и изпълнителски кадрови потенциал. Предлагаме да се отдели в бъдещите разработки повече внимание на селското стопанство. Отрасъл, които след разрухата достигна ниво, при което се нуждае от технологично и продуктово преструктуриране. Използването само на природните дадености вече е изчерпано. Възстановяването на трайните насаждения в съответствие с нуждите на пазара, на маслено-етеричните лекарствени растения, на животновъдството, на хранително-вкусовата промишленост. Необходимите инвестиции са относително по-малко, отколкото в другите отрасли, при условие, че имаме поне в близките години гарантиран ресурс от европейските фондове, а ефектът и възвращаемостта се реализират за по-кратък срок. Голяма част от света гладува, проблемът се задълбочава - следователно пазарът е гарантиран; осигурява се и устойчиво развитие на туризма с национална характеристика; ангажира се голям брой относително ниско квалифицирана работна ръка (поне на първо време); това, ако не решава проблема, поне ще забави обезлюдяването на малките населени места и цели райони. Няма богата развита страна в света без добре развито земеделие. Образование - на този етап от нашето развитие, когато се говори за образование, не трябва да се обсъждат състоянието на учебните заведение и програмите. Със закон трябва да се регламентира, да се обeзпечи финансово и кадрово развитието на извънкласните форми на обучение. От това най-остра е нуждата в училищата до 8 клас. Това е времето, когато трябва да се провокира интересът към различни професии преди постъпването в професионалните и специализирани училища. Извънкласната дейност задължително трябва да включва създаване на звена, занимаващи се с наука и техника, с изкуство, с физическа култура и спорт. Време е да създадат постоянно действащи школи за квалификация и преквалификация на хора в трудоспособна възраст без специалност или с недостатъчна професионална подготовка.  Смятаме за сериозен пропуск в предлагания материал липсата на проблема за състоянието и бъдещето на  читалищата. Дори думата читалище липсва. Едва ли е необходимо да обясняваме, че това е наша, българска форма на национална духовност и идентичност, на общуване с книгата, с науката, музиката, танцовото и изобразителното изкуство. Тези структури съществуват все още в малките градове и в селата, където професионални артисти и състави рядко или никога не идват. Децата от тези селища посещават музикални школи, участват в певчески и танцови състави, организират се фестивали и празници, на които се запознават децата с традициите и духа на България. Държавата и общините трябва да поделят грижата и отговорността за съхраняването и развитието на тази най-българска \"неправителствена организация\". Социалистите от Враца подкрепят предложенията за развитие на енергетиката с настояването по-отчетливо да се изрази нашата позиция за развитие на АЕЦ. Проблемът с демографската криза е проблем за оцеляването на нацията и на държавата. Конкретните мерки могат да се обогатят, но не те ще решат проблема. Цялата \"Визия\" е подчинена на това да се спаси държавата от опасността да изчезнем. Когато се почувства, че се подобрява демографската характеристика на страната, това ще е най-верният критерий, че сме на правилния път. А това дали ще бъде в началото или в края на разработката няма никакво значение.         ", "date": "2019.01.22", "title": "Читалищата имат нужда от подкрепа "}
{"url": "https://duma.bg/koy-e-otgovoren-za-haosa-s-e-vinetkite-n183492", "text": "За неразборията с новата система за контрол върху движението по националната пътна мрежа хората най-често обвиняват изпълнителната власт, а не фирмата изпълнител. Това показват резултатите от социологическо проучване на агенция \"Афис\" за хаоса с електронните винетки. За провала 12% обвиняват директно правителството, 3,93% - МРРБ, 17,27% - АПИ, фирмата изпълнител - 19,10%, а други 39,6% - всички изброени. Това означава, че около 70 на сто обвиняват за провала правителството. Замисълът на системата предполага чрез закупените винетки българските граждани да финансират изграждането и ремонта на пътните участъци. В този контекст казусът с електронните винетки е част от по-голямата картина - как работят държавата и администрацията в този сектор, който пък е свързан, освен с управленски решения, и с безопасността на голяма част от българските граждани, поясняват социолозите. Каква е оценката за качеството на изгражданата и ремонтирана пътна инфраструктура, което гражданите финансират чрез закупуването на винетки? Изводът, който се налага от този въпрос, е, че плащаме по-скоро за лошо пътно строителство и лоши пътни ремонти. На пряк въпрос \"Колко често преминавате с автомобила си през опасни новопостроени или новоремонтирани пътни участъци\", 22% отговарят \"всекидневно\", а други 23% - \"почти всеки ден\". 43% декларират, че това им се случва няколко пъти месечно или по-рядко. Едва една четвърт от нуждаещите се от винетка шофьори са успели да закупят или презаверят електронния документ за 2019 г. А една пета са онези, които са опитали да сторят това, но не са успели. Над половината от водачите на МПС към този момент изобщо не са опитвали да закупят или презаверят електронна винетка - не се нуждаят от такава или още не е изтекла валидността на предишните им винетни стикери, отбелязват социолозите.  55% от пълнолетните български граждани декларират, че шофират, а с 3% повече е общият дял на притежаващите правоспособност за управление на МПС. В номинална стойност това са приблизително 3,250 хил. души. От тях повече от половината твърдят, че шофират всекидневно, а всеки четвърти - няколко пъти седмично. 56% от домакинствата притежават по едно МПС, а 13,4% - повече от едно. Сумарно това прави близо 70% от българските домакинства. Почти всеки ден по пътищата у нас се разминават, условно казано, около 2,5 млн. души, управляващи МПС, без да броим преминаващите чуждестранни превозвачи. Около една четвърт от тях шофират само в рамките на населените места, в които живеят, т.е. те не са засегнати от кризата с винетките.", "date": "2019.01.22", "title": "Кой е отговорен за хаоса с е-винетките"}
{"url": "https://duma.bg/merkel-i-makron-podpisvat-dopalnenie-kam-eliseyskiya-dogovor-n183525", "text": "Германия и Франция подписват днес нов договор за общи действия и по-голям ангажимент към европейската политика. Канцлерът Ангела Меркел и президентът Емануел Макрон ще сложат подписите си под документа на церемония в западногерманския град Ааахен. Споразумението е предназначено да бъде допълнение към Елисейския договор, подписан през 1963 г. от Конрад Аденауер и Шарл де Гол. Този документ се превърна в крайъгълен камък в развитието на отношенията между двете страни след Втората световна война. Новият документ, наречен Аахенско споразумение, регулира сътрудничеството между страните в областта на външната политика, отбраната и сигурността, осигурява икономическа интеграция, насърчаване на германско-френските интереси, засилване на конкурентоспособността на Германия и Франция, укрепване на взаимодействието между гражданските общества на двете страни. Точките от дневния ред са изброени в седем раздела, които са разделени на 28 члена. В немската версия текстът е 16 страници. За първи път лидерите на Германия и Франция обявиха необходимостта от допълване на Елисейския договор през януари миналата година. Те подчертаха, че 56-годишното споразумение \"остава основа за широко сътрудничество, основано на доверие\" между двете държави, но изрази желание \"да се задълбочи още повече взаимодействието между Франция и Германия\". Новият договор подчертава желанието на двете страни да задълбочат сътрудничеството по външнополитически въпроси. В текста се споменават редовен обмен на служители на посолства, консулства и мисии в международни организации. Като цяло Берлин и Париж искат \"внимателно да координират позициите си\" по международните въпроси и да действат в интерес на Европа. Един от ключовите моменти в споразумението е желанието на Берлин и Париж Германия да получи постоянно място в Съвета за сигурност на ООН. \"Приоритетът на германо-френската дипломация ще бъде приемането на Германия като постоянен член на Съвета за сигурност на ООН\", се казва в договора. Голямо значение придава новото споразумение на взаимодействието в областта на отбраната и сигурността. В нея се посочва взаимната готовност за реагиране на военната агресия от трета страна - аналог на петия член на статута на НАТО и на член 42 от Договора за Европейския съюз. Освен това двете страни се ангажират да координират по-тясно проектите в областта на отбраната и разработването на нови оръжия, като се планира създаването на общ Съвет за сигурност и отбрана като управителен орган. Франция и Германия подчертават ангажимента си към Парижкото споразумение за климата и искат да използват повече възобновяеми енергийни източници.", "date": "2019.01.22", "title": "Меркел и Макрон подписват допълнение към Елисейския договор"}
{"url": "https://duma.bg/kontsert-v-muzikalnata-akademiya-n183458", "text": "Академичният симфоничен оркестър ще изнесе концерт на 23 януари от 18 ч. в зала НМО, бул. \"Евлоги и Христо Георгиеви\" 94, с вход свободен. На диригентския пулт ще застанат Инна Диловска, докторант с научен ръководител проф. Пламен Джуров, и Норис Гетов (дипломен концерт) от класа по композиция на проф. д-р Велислав Заимов. Солисти ще бъдат Симеон Симеонов - тромпет, от класа на хон. проф. д-р Ангел Македонски, Павел Ваклинов - кларинет, от класа на проф. д-р Сава Димитров, Валентин Илков - валдхорна, от класа на проф. д-р Асен Теодосиев, Калоян Русев - виолончело, от класа на гл. ас. д-р Атанас Кръстев, с участието на проф. Богдана Попова. Концертмайстор е Жорж Паликарски. В програмата - Из \"Класично и романтично\" за камерен оркестър от Панчо Владигеров (120 години от рождението), Концерт за тромпет и оркестър т част от Йохан Хумел и Concerto grosso за солисти и камерен оркестър.", "date": "2019.01.22", "title": " Концерт в Музикалната академия"}
{"url": "https://duma.bg/milen-apostolov-dirizhira-simfonieta-sofiya-n183457", "text": "Оркестър \"Симфониета \"София\" представя цикъла \"Млади диригенти, солисти и композитори\" на 25 януари в ОКИ \"Надежда\". Концертът е с начален час 18.30 в концертната зала на Общинския културен институт \"Надежда\". Гост-диригент ще бъде Милен Апостолов, а солист - цигуларят Иван Стайков. В програмата са включени Концерт за цигулка 1, G mall, Op.26 от Макс Брух, \"Пелеас и Мелизанда\" от Ян Сибелиус и \"Малка класическа сюита\" от Милен Апостолов. Входът е свободен.", "date": "2019.01.22", "title": "Милен Апостолов дирижира \"Симфониета \"София\""}
{"url": "https://duma.bg/gratsiite-satvoriha-sachetanie-s-tenis-topki-i-raketi-n183514", "text": "„Златните момичета“ от ансамбъла на България по художествена гимнастика сътвориха уникално съчетание с тенис топки и ракети, посветено на големия турнир от сериите АТР 250 – Sofia Open (3-10 февруари) в „Арена Армеец“. Любимките на българската публика замениха традиционните си уреди лента, обръч, бухалки, въже и топката за художествена гимнастика и започнаха „специфична подготовка“ за най-голямото тенис събитие у нас през годината.  Симона Дянкова, Елена Бинева, Мадлен Радуканова, Лаура Траатс и Стефани Кирякова смениха залата за гимнастика с тенис корта за една от най-забавните тренировки в живота си. Отбор №1 на България за 2018 г. стана първият ансамбъл в света, който изигра съчетание с тенис топки и ракети. По този начин момичетата на Весела Димитрова показаха подкрепата си към Sofia Open 2019, който ще доведе у нас куп звезди от световния тенис елит. А турнирът вече се гордее с най-грациозните посланици. „Ние сме готови за Sofia Open, ще се видим в „Арена Армеец“, заявиха грациите на Весела Димитрова.  Четвъртото издание на Sofia Open се превръща в най-силния турнир от сериите АТР 250. Участниците в него със сигурност ще имат представител минимум на полуфинал в Мелбърн. Пристигащият у нас шампион на следващото поколение Стефанос Циципас изхвърли легендарния Роджър Федерер от Australian Open, за да влезе в топ 8 на първия турнир от „Големият шлем“ за сезона. На четвъртфинал новият любимец на Гърция ще срещне първия шампион от София Роберто Баутиста Агут, който също ще пристигне у нас след битките на австралийска земя. На Sofia Open ще играят още двама от топ 20 в света - руснаците Карен Хачанов и Данийл Медведев. Николоз Басилашвили, Фернандо Вердаско, Гаел Монфис и носителят на 3 титли от „Големия шлем“ Стан Вавринка също са сигурни участници в София. ", "date": "2019.01.22", "title": " Грациите сътвориха съчетание  с тенис топки и ракети"}
{"url": "https://duma.bg/gmo-soya-v-chiniyata-s-parzholi-n183476", "text": "Европейският съюз всяка година внася около 14 милиона тона соя като източник на протеин за изхранване на говеда, прасета, пилета и за производство на мляко, а САЩ е доставчик номер едно. Обемът на вноса на американска соя в ЕС през втората половина на 2018 г. се е увеличил със 112%. Но по думите на дългогодишния директор на Опитната станция по соята в Павликени доц. д-р Георги Георгиев, между 70 и 90% от американската соя е генномодифицирана.  На територията на ЕС има тотална забрана за отглеждане на ГМО, а през октомври 2015 г. Европейският парламент отхвърли с огромно мнозинство предложението на Еврокомисията държавите членки самостоятелно да могат да забраняват вноса и продажбата на своя територия на разрешените в ЕС ГМО храни и фуражи. Мотивите са, че това би било отстъпление от единния пазар и митническия съюз и противоречи на принципите за свободното движение на стоки. Така в рамките на Съюза повечето от разрешените модифицирани продукти са фуражи, използвани за изхранване на селскостопанските животни. Оттам ГМО отива в свинската пържола или телешкия стек в чинията.  99% от това, което влиза в ЕС, е ГМО, но от генномодифицирани соеви зърна,  разрешени за употреба според европейските регламенти 1830 и 1829, коментира зооинж. Атанас Божков, председател на Съюза на производителите на комбинирани фуражи в България. „Според Закона за фуражите, всяка пратка със соев шрот има декларация за съответствие и анализ за ГМО. Имаме код на ГМО-то, който се отбелязва на етикета. Системата за етикетиране на храните на ЕС задължава компаниите да посочват дали фуражът, произвеждан от тях, съдържа ГМО. Изискването е в сила, когато съдържанието е най-малко 0,9% в комбинираните фуражи“, коментира зооинж. Божков.  Крайният потребител обаче няма как да знае какво количество модифицирани организми има в чинията с месото, което консумира, в яйцата или млякото. „Голямата консумация на ГМО става чрез фуражите. Над половината от тях съдържат ГМО заради влаганата соя“, казва Ивайло Попов от неправителствената организация „За Земята“, която през 2017 г. представи доклад, базиран на данни от  Българската агенция за безопасност на храните. „Не са правени последователни и сериозни проучвания за хранене с месо и продукти от ГМО, но според мен генетично модифицираната ДНК се разгражда от солната киселина в стомаха. Проблемът е, че без тези култури няма как да се справим с протеиновия глад, специално при храненето на животните. Мисли се за алтернативни източници на протеин, но засега не е намерено устойчиво решение“, коментира зооинж. Атанас Божков.  По данни на Центъра за икономически изследвания в селското стопанство при Института по аграрна икономика към БАН, ЕС отделя едва 3-4% от обработваемата площ за протеинови култури. „Европейският съюз страда от сериозен недостиг на растителни протеини поради потребностите на животновъдния сектор, който зависи от внос на фуражи от трети държави“, се посочва в резолюция на Европейския парламент от 17 април 2018 г.  Но докато Брюксел говори за стратегия за развитие на протеиновите култури и най-вече на соята с цел намаляване на зависимостта от американския внос, европейските политики по соята вървят в американска посока. Европа да внесе незабавно \"големи количества соя\" и да стане \"масивен купувач\" на американски втечнен газ бе цената, на която в края на юли 2018 г. ЕК изтъргува ниските мита със САЩ. Договорката бе направена след среща в Белия дом между американския президент Доналд Тръмп и председателя на Европейската комисия Жан-Клод Юнкер. Така страните на Стария континент отвориха пазара си за над 300 000 т безмитен внос на американска соя, основно генномодифицирана. Този месец ЕК отчете, че обемът на вноса на американска соя в Европейския съюз през втората половина на 2018 г. се е увеличил със 112%. Така вносът на соя от САЩ към ЕС вече има общ дял от 75% през втората половина на годината – близо два пъти повече от 2017 г. Това означава, че американските производители на соя са продали близо 1/3 от общата си продукция в Европа и че САЩ е доставчик номер едно на соя в ЕС.  Търсенето на немодифицирана соя е високо, поради което има необходимост да се стимулира местното производство, коментира директорът на Опитната станция по соята в Павликени доц. Росица Тодорова.  Златните времена за производство на соя в България са били в края на 70-те и началото на 80-те години на ХХ век – близо 1 млн. декара при общо производство 100-120 хил. тона. Най-висок среден добив е получен през 1975 г. - 225 кг/дка, с който България заема първо място в света и изпреварва водещите световни производители - САЩ, Бразилия и Аржентина, разказват от Опитната станция по соята в Павликени. Развитието на соята в България е имало голям подем от 1934 до 1940 г. ( 700 000 дка) и от 1975 г. до 1985 г. (над 900 000 дка). В годините след приемането ни в ЕС регистрираният добив се свива до 6000-8000 тона от около 10 000 дка годишно. Благодарение на разписаните зелени плащания за соя в настоящия програмен период и схемата за обвързана подкрепа за протеинови култури, много български стопани залагат на соята.  И ако през 2014 г. засетите площи са 3290 декара, на следващата година те достигат 362 390 декара. Причината за този бум, според експертите, е доброто подпомагане по линия на допълнителните зелени плащания, които за 2015 г. са около 500 млн. лв., както и по т.нар. обвързана подкрепа, тъй като соята е протеинова култура и обогатява почвата с азот. Допълнителен бонус е, че носи и доходи след продажба на реколтата.  Българските производители имат огромен шанс да увеличат производството на соя - разликата в борсовата цена на ГМО и немодифицираната соя е около 40 - 50 долара на тон, а това на фона на гарантираните пазари в Германия, Австрия и Швейцария дава и ценово предимство на българските производители. Мнозина от тях намират пазари в Румъния, където предават продукцията си за производство на соев шрот за фуражи в свиневъдството и птицевъдството, както и за човешки храни. Фуражният завод в Павликени също започва изкупуване на българска соя. Но през 2016 г. много български производители на соя се отказват от нея - мнозина са получили ниски добиви от 117 кг/дка в предходната година и се ориентират към грах и нахут. Някои стопани заложиха  на чужди сортове соя, които се оказаха неподходящи за нашите почвено-климатични условия, посочва директорът на Опитната станция по соята в Павликени доц. Росица Тодорова. Така площите на соята през 2016 г. намаляват до около 150 хил. дка, а през 2017 г. до 120 хил. дка. Причините за ниската производителност са комплексни - от една страна, разбитата структура на поливното земеделие, тъй като соята, подобно на царевицата, е силно влаголюбива култура, от друга, са грешките, допускани в отглеждането - подготовката на площите, сроковете за засяване, прибиране, напояване. Не на последно място е липсата на мощности за преработка на соя у нас. Изкупната цена, предлагана от няколко предприятия в Северна България, не мотивира производителите, макар тя да е релевантна на борсовата цена на американската соя. Междувременно държавата намалява ставката за подпомагане на протеиновите култури и от 28,51 лв./дка за Кампания 2015 г., тя пада до 15,75 лв./дка. Така през 2017 г. площите със соя намаляват над два пъти до 119 460 дка. Дефицитът на соя налага внос на соев шрот за над 20 милиона долара. „От 1,2 млн. легално производство на фуражи в България, влаганият соев шрот е 20%, или 200 - 300 000 т“, казва зооинж. Атанас Божков,  председател на Съюза на производителите на комбинирани фуражи в България. Недостигът налага внос от други страни, а по думите на доц. Георгиев от Опитната станция по соята в Павликени, ако производителността в страната ни нарасне, ще можем не само да задоволяваме нуждите си, но и да изнасяме за близки държави.  Производството на соя в България има своите силни предпоставки - благоприятните райони за отглеждане на културата са около 2 млн. дка, далеч над потребностите на пазара ни. Районите за царевица са подходящи и за соя, пояснява доц. д-р Георги Георгиев. Той изтъква предимствата на българските сортове павликени-121, даниела-97, мира-96 и сребрина, за които Опитната станция осигурява достатъчно количество семена.  2018 г. се оказва с отлични условия за производство на соя - засушаване и след това обилни валежи през юни и юли. И макар площите да се стопяват до 24 860 дка, добивът е много висок - 210 кг/дка, което е със 17% повече от 2017 г. „Отделни производители ожънаха по 320-380 кг/дка - по-високи добиви, отколкото при маслодайния слънчоглед“, коментира доц. Росица Тодорова. „Отглеждаме соя от 25 г. и никога не сме спирали – има ниска себестойност и е много подходящ предшественик в сеитбооборота“, казва Владислав Горанов от ЕТ \"ПРИС-Борислав Горанов\" в Кнежа. Според него „България може сама да произвежда необходимата соя и без проблем да задоволява нуждите на своето животновъдство“.  Със своите качествени сортове соя, които имат висок добивен потенциал и са адаптирани към местния климат и почви, през 2013 г. България се включи в инициативата \"Дунавска соя\". Проектът започна преди 7 г. по инициатива на Австрийската соева асоциация и Дунавската соева асоциация. Целта бе подобряване на европейското снабдяване с протеин в рамките на цялостна стратегия, базирана на вътрешни ресурси. България стана една от 17-те страни от широкия Дунавски регион, участващи в проекта, базиран във Виена. Няколко години по-късно участието й пропадна. „Не платихме за членство в асоциацията. Фирма от Кнежа повече от година правеше демонстративни опити, но се отказаха, това изисква много усилия“, каза доц. Росица Тодорова от Опитната станция в Павликени. Изискванията са непостижими за българските производители, има тежки условия за сертифициране, допълни колегата й доц. Георги Георгиев.", "date": "2019.01.22", "title": " ГМО соя в чинията с пържоли"}
{"url": "https://duma.bg/kevr-i-me-bez-zabelezhki-kam-otchitaneto-na-tok-kam-erp-sever-n183485", "text": "Потреблението на клиентите на Електроразпределение Север, част от групата Енерго Про Варна, е отчетено коректно. Това са констатирали проверяващите експерти на Комисията за енергийно и водно регулиране и Министерството на енергетиката по време на проверка през изминалата седмица. При посещението на 263 избрани на случаен принцип обекта на битови и стопански клиенти в няколко квартала на Варна, вилни зони и село Кичево, беше установено, че електромерите са отчетени в регламентирания срок и отразяват реалната консумация на клиентите. Експертните екипи провериха и техническото състояние на трафопостовете с голям брой присъединени клиенти в централни райони на Варна и в квартал Владиславово. Освен стандартното оборудване в тези съоръжения е изградено балансово мерене на електроенергията, което дава възможност за мониторинг и контрол на техническите и търговските загуби в района, който електрозахранват.", "date": "2019.01.22", "title": "КЕВР и МЕ без забележки към отчитането на ток към ЕРП Север"}
{"url": "https://duma.bg/neuspeshen-pazaren-test-na-turski-potok-n183489", "text": "С неуспех приключи първият етап от ангажиращата фаза на пазарния тест за търговския интерес към запълване на капацитета на бъдещата тръба на \"Турски поток\" от турско-българската до българо-сръбската граница. От четирима регистрирали се участници в процедурата обвързващи оферти за подали само трима, става ясно от публикувани резултати на сайта на \"Булгартрансгаз\", след като първата фаза на теста е приключила на 16 януари. Заявените количества за транзит са недостатъчни и се преминава към втората фаза, в която цените за ползване на капацитета на тръбата са намалени, а срокът на договорите е увеличен от 15 на 20 години. От \"Булгартрансгаз\" (БТГ) не съобщават кои компании са подали обвързващи оферти, нито за какви количества са кандидатствали, а само, че заявките са недостатъчни.", "date": "2019.01.22", "title": "Неуспешен пазарен тест на \"Турски поток\""}
{"url": "https://duma.bg/zadava-se-nay-slabiyat-ot-3-g-ikonomicheski-rast-v-sveta-n183490", "text": "Международният валутен фонд (МВФ) снижи прогнозата си за развитието на световната икономика, като прогнозира, че тя ще нарасне през 2019 г. с най-слаби темпове от три години насам и предупреди, че търговското напрежение от последните месеци ще доведе до допълнителни проблеми. Фондът прогнозира глобален растеж от 3,5% за тази година, под предишната прогноза за 3,7% от октомври и под ръста за 2018 година, предава Bloomberg. Фондът остави прогнозите си за САЩ и Китай непроменени и дори предвижда увеличение на световната експанзия до 3,6% през следващата година. Сред заплахите, цитирани в доклада, са допълнителните мита, подновеното затягане на финансовите условия, Brexit \"без сделка\" и по-сериозно от очакваното икономическо забавяне в Китай. Сред най-големите икономики най-сериозна ревизия е направена за Германия, за която МВФ предвижда ръст от 1,3% за тази година, което е с 0,6 процентни пункта по-малко от прогнозата през октомври. Слабото потребителско търсене и линеещото фабрично производство след въвеждането на по-строги емисионни стандарти за колите са сред причините за новата прогноза. Фондът също така понижи прогнозите си за Италия, като се позова на слабото търсене и по-високите разходи по държавните заеми, както и на Франция, където протестите на \"жълтите жилетки\" са се отразили негативно на икономиката. Като цяло за еврозоната се очаква ръст от 1,6% за тази година, което е с 0,3 пункта по-ниско от предишната прогноза. ", "date": "2019.01.22", "title": "Задава се най-слабият от 3 г. икономически ръст в света"}
{"url": "https://duma.bg/proektat-belene-ne-tryabva-da-se-otlaga-n183486", "text": "Проектът за строежа на втората атомна централа не трябва да се отлага, след като има хора с желание да инвестират. Това заяви пред БНТ проф. Янко Янев, бивш директор на Агенцията за ядрено регулиране (АЯР). \"Не бива да се бавим повече, колкото по-бързо привлечем този инвеститор, толкова по-добре за проекта. В момента икономическата ситуация в света е подходяща да направим централата\", коментира той. Професорът отбеляза, че голям бонус за държавата ни е желанието на китайската компания CNNC, която е сред водещите в тази област в света, \"Това е нещо изключително и не бива да се изпуска\", отбеляза Янев. В момента според него има само три държави - Китай, Южна Корея и Русия, които са водещи ядрени сили. Ние трябва да се присъединим бързо към една от тези държави, за да реализираме проекта\", призова той.", "date": "2019.01.22", "title": " Проектът \"Белене\" не трябва да се отлага"}
{"url": "https://duma.bg/kanadska-firma-shtyala-da-otglezhda-150-hil-dekara-s-kanabis-u-nas-n183488", "text": "Kанадската компания International Cannabis Corp (ICC) обяви в края на 2018 г., че е сключила обвързващо споразумение за придобиване на фирмата Balkan Cannabis Corp., която твърди, че контролира в България терени от общо 15 хиляди хектара (150 000 декара) за производство и преработка на канабис, включително за медицински цели. В съобщението до борсата се посочва още, че Balkan Cannabis притежава лицензи за отглеждане на коноп и канабис за медицински цели в България, информира \"Дневник\". Вalkan Cannabis Corp., която е регистрирана в Торонто, е основана от черногорци , финансовият и директор е британец, а за оперативната дейност отговаря руснак.  От компанията цитират и проучване на Световната банка, в което се казва, че \"32.33% от територията на България е много плодородна и представлява уникална възможност да отглеждане на коноп\". След това се посочва и че \"над една трета от българското население е на възраст над 55 години и резултатът е непропорционално много случаи на заболявания на напредналата възраст, включително артрит, а потреблението на медицински канабис и прилагането на продукти, извлечени от коноп, помагат да облекчаване на тези състояния\". Това засяга поне 2.3 милиона българи, обясняват от компанията. В своя позиция Министерството на здравеопазването отрече да е искано разрешение за подобна дейност. Конопът (канабис, марихуана) и активният компонент тетрахидроканабинол са под контрол в България съгласно Закона за контрол върху наркотичните вещества и прекурсорите (ЗКНВП), като са включени в Списък I на Наредбата за реда за класифициране на растенията и веществата като наркотични - \"Растения и вещества с висока степен на риск за общественото здраве поради вредния ефект от злоупотребата с тях са забранени за приложение в хуманната и ветеринарната медицина\", твърдят от здравното министерство.", "date": "2019.01.22", "title": " Канадска фирма щяла да отглежда 150 хил. декара с канабис у нас"}
{"url": "https://duma.bg/germaniya-namalyava-skorostta-po-autobanite-do-130-kmchas-n183487", "text": "Германия предвижда да въведе ограничение на скоростта по аутобаните от 130 км/ч, което да влезе в сила през 2023 г., съобщава Automedia.bg. В момента тези 130 км/ч се явяват единствено като препоръчителна скорост по германските магистрали. Част от новите екологични мерки, които взимат властите в Германия, е намаляване на скоростта по местните аутобани. Вече е създаден специален комитет, който да реализира въвеждането им. Освен намаляване на максималната скорост на магистралите, той предлага още увеличение на акцизите на горивата и на квотите за електромобили. В документа, с който агенция Ройтерс разполага, засега се посочва ограничение от 130 км/ч. То, заедно с останалите мерки - повишаване на акцизите на горивата, премахването на данъчните стимули за дизелови автомобили, както и увеличението на квотите за продажба на хибриди и електромобили, трябва да влезе в сила в Германия през 2023 г. За момента Германия е единствената страна в Европа, където на някои магистрали няма ограничения на максималната скорост. Така тези пътища се превърнаха в легенда, тъй като те продължават да привличат любителите на бързите и мощни автомобили. В Европа от 1 септември 2018 г. действа нов стандарт за проверка на вредните емисии (WLTP), който предвижда тестването на автомобилите за вредни емисии да става в реални условия. Освен това, властите в ЕС взеха решение за рязко съкращение на CO2 от 2030 г. - с 35%, както и за постепенна забрана на дизеловите автомобили.", "date": "2019.01.22", "title": "Германия намалява скоростта по аутобаните до 130 км/час"}
{"url": "https://duma.bg/borisov-otkaza-uchastie-v-davos-po-primera-na-tramp-n183521", "text": "Премиерът Бойко Борисов се е отказал от участие в Световния икономически форум в швейцарския курорт Давос. Той преценил, че няма смисъл да се харчат държавни пари за пътуване, след като на форума няма да присъства американският лидер Донал Тръм. И други световни лидери отказаха участие по различни причини. Първоначално американският президент Доналд Тръмп каза, че няма да ходи. По-късно той спря от участие във форума в Давос и цялата американска делегация. В нея трябваше да е държавният секретар на САЩ Майк Помпео, за който се очакваше да има среща на четири очи с премиера, пише в. \"24 часа\". По време на тази среща се очакваше да бъде обсъдена сделката за закупуването на осем нови изтребителя Ф-16 и евентуално падане на визите за българи при пътувания в САЩ. Френският президент Еманюел Макрон също отказа участие, за да може да прокара социалната реформа във Франция, свързана с исканията на \"жълтите жилетки\". Британският премиер Тереза Мей пък ще пропусна заради преговорите по евентуален \"план Б\" за Брекзит.", "date": "2019.01.22", "title": "Борисов отказа участие в Давос по примера на Тръмп"}
{"url": "https://duma.bg/koga-gripat-dava-uslozhneniya-n183524", "text": "Как да разберем, че грипният вирус дава усложнения и че трябва да потърсим отново лекарска помощ? Няколко препоръки даде главният здравен инспектор д-р Ангел Кунчев пред \"Фокус\".  В пика на грипната епидемия трябва да бъдем много внимателни, защото са възможни усложнения. Едно от тях е пневмония и ако до 2-3 дни се запазят характерните симптоми, вече трябва да имаме едно на ум, подчерта д-р Кунчев. По думите му пневномията трудно се улавя, защото симптомите са същите, като тези на грипа - температура, отпадналост, главоболие, кашлица и т.н. За пневмония може да мислим, когато тези симптоми не отшумяват след 2-3 дни, когато се задълбочават и картината става все по-тежка. Тогава може да се притесним за усложнение и съответно за пневмония, добави специалистът. Той е категоричен, че болните не трябва да се самолекуват и ако симптомите не отшумяват, трябва да потърсят лекарска помощ. Много трудно може да се предпазим от грип, защото той се предава много лесно и бързо, затова не мога да кажа да се стои 2-3 седмици вкъщи, защото това е възможно при много малко хора. Разбира се, ваксинацията, ако сме я направили навреме още октомври, ноември или декември е най-сигурното предпазно средство, но за съжаление, това е много рядко използвано в България, едва 4-5% от населението се имунизира. Другото, което може да направят хората, за да се предпазят е поддържане на едно добро общо състояние и да се ограничават контакти с болни хора, но при грипа всичко това е много трудно изпълнимо. Имунизацията не дава 100% гаранция, че няма да се разболеем, но ваксината ако не предпазва толкова от разболяване, то тя поне предпазва от усложненията и от тежкото протичане на болестта, обясни главният държавен здравен инспектор. Той потвърди случая със смъртта на 5-годишно дете в Благоевград след усложнения от грип, прераснал в пневмония. Все още чакам информация, но много бързо се е развила болестта. То е било много добре гледано дете и е нямало никакви заболявания или утежняващи фактори. Към момента мога да  кажа само, че е грип с усложнения на пневмония. Понякога тези усложнения са много бързи и много тежки, в рамките на 24 до 48 часа и стават несъвместими с живота, с тежка дихателна недостатъчност и съответно завършва със смърт, добави д-р Кунчев.", "date": "2019.01.22", "title": "Кога грипът дава усложнения"}
{"url": "https://duma.bg/mvf-pravi-pregled-na-ikonomikata-ni-n183491", "text": "Мисия на Международния валутен фонд (МВФ) е България, съобщава БГНЕС, като цитира регионалния постоянен представител на МВФ у нас и Румъния Алехандро Хайденберг. \"Мисията на МВФ, водена от Джейу Лий, ще посети София в периода 21 януари - 1 февруари 2019 г., за да направи годишния преглед на българската икономика, известна като консултация по член IV. Екипът на мисията ще обсъди с българските власти икономическото развитие и политики на страната\", съобщи Хайденберг. Представителите на световната организация ще проведат срещи с представители на Министерството на финансите, Българската народна банка и други държавни агенции, както и с представители на частния сектор и неправителствените организации.   ", "date": "2019.01.22", "title": "МВФ прави преглед на икономиката ни"}
{"url": "https://duma.bg/ochakva-ni-bum-na-afrikanska-chuma-po-svinete-naprolet-n183475", "text": "„Очаквам през месеците март и април да има бум на болестта африканска чума по свинете (АЧС) у нас. Тогава започват да се раждат прасенцата на дивите свине майки. Имунитетът на всяко животно пада при раждане и кърмене - така беше и при класическата чума по свинете през 2009 г., така беше и при шапа през 2011 г.“, предупреди кметът на Тутракан Димитър Стефанов по време на дискусията „Африканска чума по свинете – превенция и тенденции в ЕС“. Форумът бе организиран в Русе от евродепутата и член на Комисията по земеделие в ЕП Момчил Неков. Стефанов определи като неадекватни мерките за намаляване на популацията на дивата свиня, която е основен преносител на заболяването. „Не осъзнахме, че още преди 3 години популацията на дива свиня стана изключително голяма. Започнаха да обвиняват Националното сдружение на ловците и дружинките, че при таксацията увеличават бройката на дивите прасета, за да имат по-голям отстрел. Причината е друга – самосъхранение на вида. При всяко заразно заболяване в продължение на 2-3 години има свръхпопулация, за да може при високата смъртност този вид да се запази“, обясни Стефанов. В Чехия избиват женските диви прасета, но без да ги гонят, защото при хайка заразата може да се пренесе, посочи Момчил Неков, който е проучил опита за борба с АЧС в засегнатите държави. Той посочи като пример и Полша, където дават около 100 евро, ако някой отрие мъртво диво прасе и веднага информира властите.  Д-р Ливиу Флореску от регионалния офис на Националната агенция за безопасност на храните в Гюргево припомни, че пикът на заразата в Румъния бе миналото лято и се дължеше на миграцията на дивите свине, макар още през 2009 г. популацията им да бе сведена до гъстота от 1 животно на 100 хектара. В момента квотите за отстрел там са увеличени .  Ако до три месеца не намалим спешно популацията, България ще бъде прегазена от африканската чума по свинете, предупреди областният управител на Русе Галин Григоров. Той предложи да се направят поправки в допълнителните разпоредби на Закона за лова и периодът за отстрел да се удължи. В момента в страната ни популацията е над две животни на хектар, като целта е гъстотата да се намали до една дива свиня на 2 ха.  По време на дискусията ловджии от Русенско настояха да се разреши ловът на диви свине с кучета, които били специално обучени и не правели гонки в периметър над 2-3 километра. Дългогодишният ловджия Десислав Маринов предупреди, че популацията на дива свиня е голяма в заблатените райони и там трудно може да се контролира.  Внимание върху липсата на контрол върху популацията на дива свиня обърна и Радостина Донева, председател на Асоциацията за развъждане и съхранение на източнобалканската свиня (АРСИС) – Шумен. „Не се контролират районите, отдадени на концесия за лов на дива свиня. Въпреки, че БАБХ и Центърът за оценка на риска по хранителната верига сигнализираха за голямата популация още през 2016 г., те нямат механизми за контрол върху Изпълнителната агенция по горите“. Донева изтъкна, че „държавата е издигнала в култ ловния туризъм“ и препоръча подробно да се анализират разходите и ползите от това да увеличаваме популацията заради ловния туризъм вместо да я ограничим заради риска от африканска чума по свинете. ", "date": "2019.01.22", "title": " Очаква ни бум на африканска чума по свинете напролет"}
{"url": "https://duma.bg/nad-1000-uchilishta-veche-sa-v-gripna-vakantsiya-n183526", "text": "1071 образователни институции са с преустановен учебен процес заради грипната епидемия, обяви образователният министър Красимир Вълчев. По думите му достигнат е пика от гледна точка на брой училища в грипна ваканция. Реално една четвърт от всички училища и детски градини в страната са преустановили занятия. От днес в грипна ваканция са 194 училища в област Пловдив, 122 училища в област Варна и 69 училища в област Добрич. По предписание на РЗИ няма занятия в 97 училища в София-област. В област Пазарджик не се учи в 122 училища, в 60 училища в област Смолян, в 43 училища в област Ямбол и в 40 училища в област Перник. Последен ден от грипната ваканция са 137 училища в Бургаска област, в 120 училища в област Стара Загора, и в 65 училища в област Шумен. В едно училище в Кюстендилска област няма учебни занятия днес - СУ „Св. Климент Охридски“, по предписание на РИОКОЗ, не се провеждат занятия и в ДГ \"Детелина\" в с. Черно поле, Видинска област.", "date": "2019.01.22", "title": "Над 1000 училища вече са в грипна ваканция"}
{"url": "https://duma.bg/mincho-koralski-gradska-legenda-e-che-polovinata-invalidni-pensii-otivat-pri-zdravi-hora-n183528", "text": "За фалшивите телкове се говори отдавна, но до този момент нямаше акция, която да идентифицира подобни случаи, макар че отдавна се знае къде са пробойните в системата. В същото време е градска легенда, че от 1,6 млрд. лева за инвалидни пенсии половината се дават неправомерно. Това заяви пред БиТиВи директорът на Агенцията за хората с увреждания Минчо Коралски. Причината за твърдението му са първоначалните резултати от мащабната акция на прокуратурата, Икономическата полиция и НОИ, които сочат, че половината от инвалидните пенсии отиват при хора, които са социално слаби, но реално са здрави. Това е сериозно обвинение към много системи в държавата и не мисля да сме толкова пробити, каза Коралски. Той посочи, че системите на ТЕЛК, НЗОК и електронните досиета трябва да се свържат, за да е ясно кой каква епикриза е издал, като вече се работи по това. Когато се появят ударно досиета от едно и също място – това е основание за проверка. Проблемът е, че функциите на Осигурителния институт се разделиха на две – една част се контролира от НАП, другата – от НОИ. Това не пречи, когато имаме голям брой досиета от едно и също населено място, особено когато това е едно и също населено място, това да се провери, посочи Коралски.", "date": "2019.01.22", "title": "Минчо Коралски: Градска легенда е, че половината инвалидни пенсии отиват при здрави хора"}
{"url": "https://duma.bg/rezultati-n183509", "text": "1/8-финали Мъже: Новак Джокович (Сър, №1) - Даниил Медведев (Рус, №19) 6:4, 6:7 (5), 6:2, 6:3; Милош Раонич (Кан, №17) - Александър Зверев (Гер, №4) 6:1, 6:1, 7:6 (5); Кей Нишикори (Яп, №9) - Пабло Кареньо Буста (Исп, №24) 6:7 (8), 4:6, 7:6 (4), 6:4, 7:6 (8); Люка Пуй (Фр, №31) -  Борна Чорич (БиХ, №12) 6:7(4), 6:4, 7:5, 7:6 (2).  Жени: Серена Уилямс (САЩ, №16) - Симона Халеп (Рум, №1) 6:1, 4:6, 6:4;  Каролина Плишкова (Чех, №7) - Гарбине Мугуруса (Исп, №18) 6:3, 6:1; Наоми Осака (Яп, №4) -  Анастасия Севастова (Лат, №13) 4:6, 6:3, 6:4; Елина Свитолина (Укр, №6) - Медисън Кийс (САЩ, №17) 6:2, 1:6, 6:1. По Диема Спорт Футбол 16.30, 23.00 Лудогорец - Клуж По Макс Спорт 3 16.00 \"Удо Латек\", документален филм 17.00 Серия А (обзор на ХХ кръг) По Макс Спорт 4 18.00 \"Кой е мистър Би?\" 18.30 Ла Лига (обзор на ХХ кръг) По Евроспорт 1 Тенис  8.00, 10.00, 20.00, 0.30, 2.00 Открито първенство на Австралия, 1/4-финали Конен спорт 17.00 СК в Лайпциг По Евроспорт 2 Тенис 13.45, 22.00 Открито първенство на Австралия", "date": "2019.01.22", "title": "Резултати"}
{"url": "https://duma.bg/karachanakov-pochna-s-botev-pd-n183512", "text": "Най-новото попълнение на Ботев Пд Антон Карачанаков направи първи тренировки с \"канарчетата\". Те ще тренират двуразово днес, а утре ще изиграят първата си проверка с Локо ГО. Извън основната група се готвят Джонатан Перейра и Запро Динев заради болежки. На облекчен режим се подготвя и Атанас Зехиров, но от днес и тримата ще се включат на пълни обороти в тренировките.", "date": "2019.01.22", "title": "Карачанаков почна с Ботев Пд"}
{"url": "https://duma.bg/iliyana-yotova-prezidentat-ne-se-konfrontira-a-ima-mnenie-n183527", "text": "Дълги години президентството беше патерица на изпълнителната власт. Така хората отвикнаха да чуват гласа на българския президент. Затова сега се получава впечатлението, че търсим конфронтация, а ние просто имаме мнение по всеки важен въпрос. С тези думи вицепрезидентът Илияна Йотова коментира пред Нова тв отношенията между институциите у нас. Имаме много ограничения според Конституцията, но пък никой не може да ни отнеме правото на мнение, уточни тя. Според Йотова техният екип с държавния глава Румен Радев е първият на „Дондуков” 2 от началото на демокрацията, в който има разбирателство.  Вицепрезидентът защити позицията на президентството по отношение на законодателната дейност в държавата. На въпрос за многото случаи на наложено вето върху закони от президента Йотова посочи, че всяко от тях е показателно и издържано, защото Румен Радев е съветван от \"сериозни юристи\". Тя бе категорична, че всичките пъти, когато е налагано вето, включително и последния път - за промените в Наказателния кодекс, отново преодоляно в парламента, мотивите и аргументите за вето са разглеждани изключително внимателно от екипа на президента. Йотова заяви, че очаква въпросът със задържането без уведомяване до 48 часа отново да бъде преразгледан с оглед на това, че предстои гласуване на закони за правата на децата. Според нея е въпрос на време отново тази част от законодателството да се прегласува.  Йотова призова членовете на комисията, която изготви доклада за избор на изтребители за българските военновъздушни сили, да излязат с имената си на светло. Става въпрос за промяната на процедурата и критериите за избор, което е станало без санкция на парламента, както би трябвало.  Вицепрезидентът отказа да дава оценки за качествата на изтребителите, защото не желае да става \"експерт за една нощ\". Подчерта обаче, че няма основание да не вярва на президента Румен Радев. Йотова коментира и казуса \"Войводиново\", като заяви, че ромският въпрос няма да се реши „с насилствени мерки и събаряне на къщи”. Така нищо няма да стане. Няма държава, която да наложи правила и наистина да се заеме с този проблем, каза вицепрезидентът. За мен въпросът с политическата партия много отдавна е решен. Аз съм кандидатура на БСП, човек с леви убеждения. На мен не ми трябва никаква нова формация. Що се отнася до това дали президентът трябва да прави нова партия, смятам, че през изминалите две години Румен Радев показа, че е държавният глава на Република България, бе категорична Илияна Йотова.  Според нея категорично това трябва да бъде еврокомисар по разширяването, тъй като България трябва да настоява върху силната позиция, която имаше по време на председателството си на Съвета на ЕС. Трябва да използваме влиянието, което имаме в региона по темата и да продължим тази силна политика, заяви Илияна Йотова. По въпроса за предстоящите местни избори и предложенията за промяна в Изборния кодекс Илиана Йотова заяви, че вече сме пропуснали всякакви срокове, но избирателния кодекс се нуждае от коренна промяна. Тя е запозната с предложението на ДПС за падне изискването за уседналост за изборите, но не е чула никакви мотиви и аргументи, дори и защото не се знае къде са тези имоти, които се притежават от български граждани в чужбина, нито се знае доколко действително тези хора се връщат в България.", "date": "2019.01.22", "title": "Илияна Йотова: Президентът не се конфронтира, а има мнение"}
{"url": "https://duma.bg/mari-otricha-za-gerena-i-za-azerbaydzhan-n183513", "text": "Станимир Стоилов отхвърли информациите, че ще се върне в Левски или ще поеме националния тим на Азербайджан. Хасковлията в момента е без отбор, след като през миналата седмица официално бе освободен от поста национален селекционер на Казахстан след 10-месечна работа, а  преди това постигна големи успехи на клубно ниво с ФК Астана от лятото на 2014 до март 2018 г.  Мъри каза, че на този етап завръщане в Левски също не е вариант. \"Винаги ме чакат в България. Много години играх в Левски, бях капитан на отбора, спечелих много пъти шампионата и купата на страната. Като треньор също постигнах сериозни успехи - играхме в групите на Шампионската лига, достигнахме до четвъртфинал в турнира за Купата на УЕФА. Направихме големи победи. Феновете ме уважават и винаги спрягат името ми за завръщане в Левски, когато съм без работа. Но мисля, че клубът още не е готов за моето завръщане. Когато си тръгнах преди 10 години, имаше създадена основа, клубът беше започнал да се развива. Там пари има, но е необходимо да се променят много неща, за да се върна. Привържениците очакват да отида и да постигна чудеса, защото вече веднъж го направих. Там резултатите бяха по-добри в сравнение с Астана\", каза още Стоилов. \"Четох за много варианти. Честно казано, в Казахстан имам малко опции. Тук има два водещи отбора, с които, така да се каже, можеш да покажеш треньорските си умения и да постигнеш успехи. Всичко останало е несериозно. Хората обичат да говорят за заплати. А за мен това не е на първо място. Да, за работата си получавам добро възнаграждение. Но Шимкент никога не е влизал в плановете ми. Да, никой не знае къде ще бъде след година, 5, 10. Но на този етап това не е вариант за мен, както и националният отбор на Азербайджан\", каза Стоилов пред vesti.kz, но не изключи варианта да остане да работи в Казахстан. \"Защо да не остана в Казахстан? Тук работих добре. Тръгнах си от Астана с болка в сърцето. Това беше малък клуб, който никой не знаеше, а ние го поставихме на картата на Европа. Отбор в топ 50. Сега може би никой не го оценява, защото хората свикнаха с успехите на Астана. Това ниво трябва да се държи\", заяви Стоилов.", "date": "2019.01.22", "title": " Мъри отрича за \"Герена\" и за Азербайджан"}
{"url": "https://duma.bg/palachat-na-kobrata-ot-pekin-2008-go-predizvika-i-na-profiringa-n183510", "text": "Колумбиецът Оскар Ривас, който победи изненадващо с 11:5 Кубрат Пулев още в I кръг на Олимпиадата в Пекин 2008, пак предизвика Кобрата, този път на професионалния ринг. В събота вечер Ривас, който вече се състезава за Канада, нокаутира бившия претендент за световната титла Брайънт Дженингс в последния 12-и рунд на битката им в Лас Вегас, САЩ. Това беше трето поражение в кариерата на Дженингс срещу 24 победи (14 с нокаут). Ривас е с баланс 26 победи (18 с нокаут) от 26 мача. След края на мача Ривас заяви: “Дайте ми Пулев, Джошуа, Уайлдър или Чар. Готов съм за тях!”. Промоутърът на Ривас - Ивон Мишел, дори отиде по-далече. “Искаме Пулев заради историята между тях двамата. Знаете, че Ривас го победи в Пекин, а тогава Пулев бе считан за сигурен медалист. Още оттогава той гори за реванш. Сега чувам, че българинът е казал на своите мениджъри да уредят такъв бой, защото иска да си отмъсти”, заяви Мишел. След победата над Дженингс Оскар Ривас ще се изкачи до №2 в претендентската класация на IBF и така има голяма вероятност за мач с Кобрата, който е официален №1.", "date": "2019.01.22", "title": " Палачът на Кобрата от Пекин 2008   го предизвика и на профиринга"}
{"url": "https://duma.bg/indiya-shte-proizvezhda-f-16-n183522", "text": "Има вероятност изтребителите F-16, които евентуално България ще купи, да бъдат произведени в Индия. Компанията \"Локхийд Мартин\" мести част от производствените си мощности в Азия, съобщава Ройтерс. Американският концерн води преговори с Делхи за спечелването на договор за $15 млрд. За целта от \"Локхийд Мартин\" са се съгласили да изнесат производството на своя изтребител Ф-16 в Индия. Така местната компания ще бъде натоварена да отговаря за доставките в чужбина. В момента Бахрейн и Словакия са избрали да закупят Ф-16 Блок 70. Към модела проявява интерес и България, припомня Ройтерс. Американската компания се конкурира с изтребителя F/A-18 на Boeing, Gripen на Saab, Rafale на Dassault Aviation, както и с Eurofighter Typhoon и руските МиГ-ове, за доставката на 114 изтребители за индийските ВВС. В момента не е известно на какъв етап е сделката на \"Локхийд Мартин\" с Делхи. През последните месеци президентът Доналд Тръмп води активна протекционистична политика.", "date": "2019.01.22", "title": "Индия ще произвежда F-16 "}
{"url": "https://duma.bg/datata-n183462", "text": "1729 - РАЖДА СЕ ГОТХОЛД ЕФРАИМ ЛЕСИНГ, НЕМСКИ ПИСАТЕЛ И ДРАМАТУРГ (УМИРА 1781 Г.). Създава първата социална драма и първата национална комедия в Германия. Най-значимото му произведение е трагедията \"Емилия Галоти\". Във философския си етюд \"Възпитание на човешкия род\" блестящо защитава вярата си в свободното човечество. 1788 - РАЖДА СЕ ДЖОРДЖ БАЙРОН, БРИТАНСКИ ПОЕТ (УМИРА 1824 Г.). По-известен е като Лорд Байрон. Водещо перо на английския романтизъм. Най-прочутите му поеми са \"Странстванията на Чайлд Харолд\" и \"Дон Жуан\". Умира от треска, подготвяйки нападение срещу османската крепост Лепанто по време на Гръцката война за независимост. Почитан от гърците като национален герой. 1849 - РАЖДА СЕ АУГУСТ СТРИНДБЕРГ, ШВЕДСКИ ПИСАТЕЛ И ДРАМАТУРГ (УМИРА 1912 Г.). Автор е на романите \"Червената стая\", \"Синът на слугинята\", \"Изповедта на един луд\", \"На рифа\", \"Ад\" -  автобиографична книга, \"Сам\" и др. Автор е на пиесите \"Майстор Улоф\", \"Щастливецът Пер\", \"Бащата\", \"Госпожица Юлия\", \"Игра на сънища\", \"Пътят за Дамаск\" (трилогия), \"Соната на признаците\" и др. 1878 - В СВИЩОВ, ТЪРНОВО И ГАБРОВО СА ОТКРИТИ ПЪРВИТЕ БЪЛГАРСКИ ПОЩЕНСКИ СТАНЦИИ. Година по-късно руските чиновници предават на българското управление 39 пощенски и 26 телеграфни станции, 1630 км телеграфни стълбови линии с 2582 км проводници и 64 телеграфни апарата. 1904 - РАЖДА СЕ АРКАДИЙ ГАЙДАР, РУСКИ ПИСАТЕЛ (УМИРА 1941 Г.). Популярен с книгите си за деца, някои от които многократно преиздавани у нас. Сред най-известните му творби са \"Р.В.С.\", \"Съдбата на барабанчика\", \"Чук и Гек\", \"Тимур и неговата команда\" и др. 1920 - В СОФИЯ Е УЧРЕДЕН РУСКО-БЪЛГАРСКИ КУЛТУРНО-БЛАГОТВОРИТЕЛЕН КОМИТЕТ. Събитието става в залите на Руската легация (на снимката), а председател на комитета е архимандрит Стефан (сетнешен екзарх). По-късно прераства в Обединен комитет за подпомагане на руските бежанци, в който асоциирани членове са Славянското дружество и БЧК. Повечето руски свещеници са настанени да служат в столични енории, други са устроени на църковно-административна работа, а преподавателите богослови са назначени в Богословския факултет на СУ. 1984 - ФИРМАТА \"ЕПЪЛ\" ПРЕДСТАВЯ ПЪРВИЯ СИ КОМПЮТЪР \"МАКИНТОШ\". Кръстен е на любимия сорт ябълки на един от създателите му Джеф Раскин. Сред иновациите на \"Макинтош\" са мишката, с която се движи курсорът на екрана, иконите за отваряне на различните функции, първият графичен интерфейс за потребители, спестяващ писането на дълги поредици цифри и букви, с което информатиката стана достъпна за неспециалисти.", "date": "2019.01.22", "title": "Датата"}
{"url": "https://duma.bg/bryuksel-ni-kritikuva-che-davame-grazhdanstvo-sreshtu-investitsii-n183523", "text": "Възможността богати чужденци, които инвестират в България, лесно и бързо да получат гражданство, тревожи Брюксел. В специален доклад, който се очаква да бъде публикуван в сряда, Европейската комисия ще предупреди страните членки, на ЕС, които позоволяват богати чужденци да получават тяхно гражданство или постпянно жителство. Това носи много сероиозен риск от пране на пари, корупция и укриване на данъци, предупреждават от Брюксел. Агенция Ройтерс разполага с чернова на документа, в която се отбелязва, че единствените три такива страни от ЕС са България, Малта и Кипър. Този вид политика би могла да помага на чуждестранни организирани престъпни групи да проникнат в Общността. Причината за безпокойството на ЕК, че България, Кипър и Малта не са изградили достатъчно механизми, които да не допускат мафиотски пари. Проблем за Брюксел са и различните правила, които позволяват на граждани от трети страни да получат разрешение за пребиваване. За Хърватия са нужни €15000, но в съседна Словения и Люксембург сумата набъбва до €5 млн.  Силни критики търпи и програмата на Португалия, която е доста либерална. Европейската комисия посочва в доклада, че ще създаде група от експерти, които ще препоръчат до края на годината мерки за противодействие на рисковете, причинени от тези програми.", "date": "2019.01.22", "title": "Брюксел ни критикува, че даваме гражданство срещу инвестиции"}
{"url": "https://duma.bg/kade-sa-bonovite-knizhki-n183464", "text": "Точно преди 23 години, в началото на февруари 1996 г., у нас бе даден стартът на т.нар масова приватизация, чиято основна цел бе да въведе по-голяма справедливост при набиращото скорост раздържавяване. Появиха се боновите книжки, чрез които на всеки пълнолетен гражданин на републиката бяха дадени 25 000 инвестиционни лева, чрез които те можеха да закупуват акции при предстоящите централизирани търгове. Това можеше да стане по два начина. При първия трябваше да преведат парите си от боновите книжки в специално създадените за целта приватизационни фондове, където да станат акционери. При втория вариант всеки можеше самостоятелно да играе на централизираните търгове. Инвестиционните пари можеше да се прехвърлят и между роднини, и да се наследяват. Те можеха да се използват и извън програмата за масова приватизация като платежно средство при някои видове сделки от касовата приватизация. Създадени бяха специални бюра, откъдето боновите книжки се купуваха срещу 500 лв. Хиперинфлацията все още не беше дошла.  Парламентът прие специална програма за масова приватизация, в която за първата вълна бяха включени 1227 (от общо близо 4000 държавни предприятия) с общ размер на капитала 211 млрд. лв. От него за масово раздържавяване бе предложен капитал за 90 млрд. лв. Предложените обекти бяха предимно големи и средни дружества. Те бяха бяха разпределени в три групи - с капитал за продажба 25%, 65-70% и 80-90%. Първите бяха крупни предприятия с решаващо влияние за икономиката на страната, в които държавата запазва решаващо участие. Мащабната трансформация на собствеността, започнала през 1996 г., създаде измамното очакване на близо 3 млн. българи, жадни за справедливост, че могат да станат акционери в големи компании и да печелят от дивиденти. Това се оказа поредната химера на прехода за болшинството от хората. Голямата част от раздържавените фирми бяха целенасочено източени от новите си собственици, отдавна фалираха. След това бе организиран и втори етап на масовата приватизация, която също се провали. В крайна сметка в дребните акционери, които по правило са физически лица, останаха акции за близо 2 млрд. лв., регистрирани в Централния депозитар, които дълги години никой не търсеше. Преди дни Министерството на финансите публикува концепция за раздвижване на спящите акции от масовата приватизация. Според нея, ако тези ценни книжа не бъдат потърсени в рамките на около 6-7 години, притежателите им ще ги загубят завинаги, а парите ще отидат в Сребърния фонд. В момента в т.нар. Регистър А на Централния депозитар фигурират над 2 милиона лични сметки, които са открити по време на първата вълна на масовата приватизация през 1996 г. Повечето от сметките не са използвани през последните 15 години, основно поради незнание на наследниците на починали лица. По-активните граждани, които все пак са проявили интерес към сметките си, пък не желаят да ги управляват, защото разходите за прехвърлянето на книжата по подсметка на инвестиционен посредник са по-големи от стойността на самите акции или дялове. През последните 20 години нееднократно е търсен изход от тази ситуация, но до такъв така и не се стига, пише в концепцията. Според нея сегашното положение е във вреда на гражданите, защото те най-често не получават дивиденти от собствеността си. Затова сега финансовото министерство предлага да се вземат по-решителни мерки в няколко стъпки. Първо, ще се направи широка информационна кампания чрез медиите и местните власти за уведомяване на притежателите на акциите или техните наследници, че в рамките на 1 година трябва да прехвърлят сметките си на инвестиционен посредник, който да управлява книжата им. Ако не го направят, сметката на гражданина автоматично ще отиде в специално създаден инвестиционен фонд. Срещу това хората ще получат дялове от фонда, равностойни на притежаваните от тях акции. Ако гражданите продължават да проявяват незаинтересованост към книжата си, след 5 години те ще изгубят окончателно притежаваните от тях дялове. При евентуални грешки при прехвърлянето държавата ще е длъжна да плати обезщетение на увреденото лице. Според концепцията на финансовото министерство паричните средства, съответстващи на непотърсените дялове, ще бъдат прехвърлени в Сребърния пенсионен фонд в рамките на две години. За да се вкарат акциите в новия фонд, трябва да се изготви актуална оценка на паричната им стойност, става ясно още от концепцията. Сега Централният депозитар разполага само с номиналната им стойност. Новият инвестиционен фонд ще се управлява от дружество, избрано чрез конкурс от управата на Сребърния фонд. Ще се създаде и втори инвестиционен фонд, който ще управлява книжата на хората в непубличните дружества от масовата приватизация. Публичните дружества от масовата приватизация са 91 от 265, а непубличните - 545 от общо 942. Според финансовото министерство в концепцията няма проблем с конституционния принцип за неприкосновеност на частната собственост. Специалистът по търговско право проф. Огнян Герджиков също е на мнение, че на пръв поглед в концепцията няма конституционен проблем, защото притежаваните ценни книги са всъщност право на вземане, а то може да се погаси по давност, за разлика от правото на собственост, което никога не се погасява. В момента всеки гражданин може да направи справка за притежаваните от него у нас ценни книжа на сайта на Централния депозитар срещу ЕГН, стига да разполага с електронен подпис или персонален идентификационен код (ПИК), получен от офис на Националната агенция за приходите (НАП). Другият вариант е да си направи подобна справка чрез инвестиционен посредник, което обичайно ще му струва около 25-36 лв. Проблемът е, че тези варианти са скъпи или трудно приложими за пенсионерите, поради което от страна на Централния депозитар и инвестиционните посредници е изразена готовност за временно премахване на таксите. Ако обаче лицето е починало, процедурата по наследяване на ценни книжа обичайно е тромава и неизгодна. Затова МФ възнамерява да поиска от Министерството на правосъдието да я облекчи. Все още обаче има една група холдинги - наследници на бившите приватизационни фондове, които управляват парите на част от българите. Бройката им през годините се сви от 80 на 30, които днес са публични, и може да се събере информация за дейността им чрез Комисията за финансов надзор или от \"Българска фондова борса\" АД, където се търгуват акциите им. Все по-малко са тези от тях, които разпределят печалбата си, ако все още имат такава, и можем да ги отброим на пръстите на едната ръка. За 2017-а само четири от тези компании разпределиха част от положителния си финансов резултат - \"Стара планина холд\" плати дивидент за 21-ви пореден път, а в тази група са още \"Еврохолд България\", \"Индустриален капитал холдинг\" и \"Златен лев холдинг\". Но сумите не впечатляват. Вярно е и това, че размерът на дивидентите зависи както от големината на положителния финансов резултат, така и от бизнес плановете на холдинговите компании и на техните дъщерни дружества.   \"Индустриален капитал - холдинг\" АД е един от бившите приватизационни фондове, които заделиха част от печалбата си (общо 982 229 лв.) за 2017 г. за дивидент. Размерът на сумата за една акция бруто е 0.0632 лв. за един брой. Това е втори пореден дивидент, след като акционерите получиха и 818 524 лв. от положителния финансов резултат за 2016 г.  \"Доверие Обединен холдинг\" е една от най-големите компании в България с портфейл от участия в над 20 предприятия от различни отрасли на икономиката. Негови акционери са около 148 000 български и чуждестранни физически и юридически лица. По борсова информация първите девет месеца на 2018 г. не са били особено добри за холдинга. Дружеството отчита ръст от 51% на неконсолидираната загуба до 1.39 млн. лв. спрямо същия период на 2017 г.  \"Индъстри дивелъпмънт холдинг\" АД - каквото е новото наименование на \"Развитие индустрия холдинг\" АД, който пък е наследник на приватизационния фонд \"Развитие\", бе обект на търгово предложение. Мажоритарният собственик - \"Дивелъпмънт Груп\" АД, искаше да изкупи 900 311 броя книжа, представляващи 9.02% от тези с право на глас на малките акционери, като предлагаше цена от по 2 лв. за книга. Комисията за финансов надзор обаче не одобри офертата му  \"Северкооп - Гъмза холдинг\" АД е друг все още активен инвестиционен фонд, който планира да пусне емисия от обезпечени корпоративни облигации за 20 млн. лв. със срок 8 години при лихва 5%. Средствата ще бъдат използвани за придобиване на дялове от дъщерни предприятия. Стратегическите ни планове са насочени към формиране на разнообразни източници на доходност, посочват от дружеството.", "date": "2019.01.22", "title": "Къде са боновите книжки"}
{"url": "https://duma.bg/unikalen-istoricheski-park-se-gradi-kray-varna-n183463", "text": "България е страна, чиито земи пазят уникално за Европа културно-историческо наследство - за 7000 години 7 цивилизации са възникнали и са се развили тук. Стотици са обектите на това наследство, разкрити от средата на ХIХ в. и до днес по нашите земи. Където копне човек, излиза история. В земните пластове се редуват свидетелствата на хиляди години - от праисторическите селища, през тракийските паметници, тези в римските провинции, след това - в Първото и Второто българско царство, от периода на турското владичество, Възраждането... Богатство, с което други европейски държави не могат да се похвалят. Затова поредният български парадокс е, че у нас постоянно се говори за културен туризъм, но малко се прави и пари все няма за показване на културно-историческите ни ценности, уникални паметници тънат в бурени и се разрушават, а в последните години модата и нечии интереси осеяха страната с кичозни възстановки, които в най-добрия случай може да минат за декор на исторически филми, но имат малко общо с реалния вид на паметниците отпреди стотици години. По Закона за културното наследство от 2000 г. насам постоянно се лепят кръпки и се вдигат скандали заради лобистки напъни да се угоди на бизнеса.  Толкова по-радващо за българската душа изглежда уникалното начинание за построяването на Исторически парк до с. Неофит Рилски на 33 км от Варна. Тук до 2022 г. на територия от около 500 дка ще бъде изграден огромен атракцион, събиращ и представящ на едно място пет епохи от историята на българските земи - праистория, траки, римски период, Първо и Второ българско царство. Не макети, а реални постройки и съоръжения от камък, дърво, мрамор и керамика ще представят културата и живота на хората във всяка от епохите. Първият етап от проекта - териториите за халколита, неолита, траките и зона за отдих с езера от тази пролет вече ще приемат посетители. В завършен вид това ще е най-големият и уникален по рода си Исторически парк в Европа.  За специалистите, а и за посетители, изкушени в културния туризъм, винаги първостепенно значение има автентичността на показваните исторически паметници. Прави впечатление, че комплексът се изгражда съвместно с археолози, архитекти и други специалисти в областта на реставрацията и социализацията на културното наследство. Идеята за парка е на бизнесмена Ивелин Михайлов, изпълнителен директор на \"Исторически парк\" АД, а проектът и реализацията са на фирмата \"Трежър България\". \"Основна цел на проекта е да променим начина, по който чужденците приемат българите, както и начина, по който ние самите възприемаме себе си. Когато туристите виждат само руини, те не могат да добият представа за историческите сгради. Ние ще покажем развитието на човечеството по българските земи в шест епохи. Високо оцененият на световно ниво атракцион ще промени и типа туристи, които посещават страната ни, и в същото време ще създадем перспективен икономически отрасъл\", казва Ивелин Михайлов пред медиите.  Плановете са в създаването на парка да бъдат инвестирани 50 млн. лв. Два от големите китайски фондове вече са проявили интерес да инвестират в обекта, колкото и да изглежда странно хора от далечна чужда страна да участват в толкова българско начинание.  В комплекса ще има няколко селища, които ще разкриват характерните особености на различните периоди. Първото ще е свързано с първата цивилизация и златото от Варненския халколитен некропол, с първия открит жезъл - символ на царската власт, ще има и  възстановки на няколко жилища от този период, както и славянски къщи, прабългарски юрти. В Историческия парк ще бъдат пресъздадени характерни неолитни и халколитни жилища, славянско селище, прабългарски юрти. Гостите ще могат да видят реконструкции на тракийски куполни гробници (с восъчни фигури) като тези в Поморие и  Свещари, последната е под егидата на ЮНЕСКО.  Пoceтитeлитe щe мoгaт дa видят кoпиe нa aмфитeaтъpa в Плoвдив. Ще има статуи нa 20 тpaкийcки цape, както и на 20 тpaкийcки бoжecтвa, cpeд кoитo бoгинятa мaйкa Кибeлa, ceднaлa нa дъpвeн тpoн. В парка ще присъстват и дворците oт Пъpвoтo и Втopoтo бългapcкo цapcтвo в Плиcкa, Преслав и Цapeвeц. Пpeд cтeнитe нa двopцoвия кoмплeкc oт Вeликo Tъpнoвo щe ce извиcявa cтaтyя нa Цap Аceн.  Едновременно паркът ще предлага исторически реконструкции на облекло, въоръжение и предмети от бита. Освен това ще има езеро, обширен зелен район за разходка и отдих, детски кът, зона за интерактивни занимания и игри, киносалони, внушителна входно-изходна композиция с мотиви от крепостта \"Баба Вида\". В парка ще има две кафенета, възможности за автентична кухня с традиционни за епохите блюда, павилиони за сувенири, възможност за снимки с реквизитно облекло и доспехи, занаятчийски работилници и пр. В парка ще има и къщи за настаняване.  В момента вече се продават абонаментни карти, включително семейни, които дават право всяко последващо посещение да е с намалени цени.     ", "date": "2019.01.22", "title": "Уникален исторически парк се гради край Варна"}
{"url": "https://duma.bg/vlastchitsa-maschitsa-n183465", "text": "Някога видях в едно списание тогавашния държавен секретар на САЩ Хенри Кисинджър в разговор с три красавици. От дума на дума, стана дума за властта, парите и любовта; кое от трите е най-голямо, най-важно. Една от дамите каза, че за нея това са парите. Другите две бяха за любовта. Кисинджър каза, че и трите грешат; за него най-отгоре е властта. Любовта, продължи той, много рядко може да \"покори\" властта и парите. Разбира се, парите са играли и играят важна, огромна роля в живота на човечеството, с тях са купувани и се купуват и власт, и любов. И все пак властта е тази, която във висша степен е решавала световните проблеми, за нея, почти винаги, не е проблем да има и власт, и пари. В този смисъл бяха интересни заключителните думи на умния американец: \"Ако аз не съм държавен секретар на Съединените американски щати, нима вие, такива хубавици, ще си губите времето в приказки с мен, грозния евреин?\" Сетне, прочел много книги, аз се убедих, че властта е въпрос на живот и смърт за целия животински свят, от амебата до лъва. Най-вече между мъжкарите се водят люти битки, в които по-силните придобиват правото да водят стадото, да се съешават с женските. При хората тези битки, в чисто физическия смисъл на думата, са били практика в ранното развитие на човешкия род. Насетне властта вече не е завоевание на мускулите, а на ума, съюзен с амбицията и хитростта. Векове наред тази власт не се дели, тя принадлежи единствено на краля, царя, императора, султана, княза, както и да се нарича върховният управник. Върхът на абсолютизма е била властта на френския крал Людовик ХІV, наричан Краля Слънце, комуто принадлежи фразата: \"Държавата, това съм аз!\" Без да изричат тези думи, мнозина други властници са били с подобно самочувствие, показвали са го. Естествено, такава неограничена власт не се е харесвала на поданиците, които са търсели спирачка за нея. В Европа първи решават този въпрос гърците, атиняните, които стават люлка на демокрацията: на Агората гражданите решават кое как ще бъде в града-държава. Това слага началото на парламентаризма; депутатите са призвани да озаптяват управниците. Уви, това не става всякога, примерите са много, Хитлер е един от най-ярките. В навечерието на Втората световна война съответните служби докладват на Уинстън Чърчил, че Хитлер е установил абсолютна власт в Германия. \"Спокойно, казал сърът, Бил е прав, германците полудяват от любов и покорство пред Хитлер, стават пионки в ръцете му. Чуйте само какво казва Герда, съпругата на Гьобелс, преди двамата с него и шестте им деца да се самоубият: \"Това, че умираме заедно с Фюрера, е Божия благословия, за която не сме и мечтали.\" Така мислеха милиони немци, крещяха \"Хайл Хитлер\" и безпрекословно изпълняваха налудничавите му заповеди. Впрочем, нали помните, че Сталин бе наричан \"баща на народите\", че и песни се пееха за него. У нас, през Първото и Второто царство, всичката власт е принадлежала на царя. След освобождението ни от турско робство имаме модерна за времето си конституция и Народно събрание, които ограничават властта на княз Александър Батемберг. Нищо обаче не възпира диктатора Стефан Стамболов, който убива близките си другари и приятели Олимпи Панов и Атанас Узунов заради участието им в проруския русенски бунт. Той погва и русофила Иван Вазов, който бяга в Одеса, където написва \"Под игото\". За властта на Фердинанд Сакскобургготски, какво да говоря?! Стигат му \"заслугите\", че причини на страната ни две национални катастрофи - Съюзническата и Първата световна война. Махам с ръка на разгулния му живот, на ограбеното скъпо имущество, което взима при абдикацията си от трона. Синът му, цар Борис ІІІ, когото някои слагачи наричат \"Обединител\", не остава по-назад с употребата на властта: двамата с министър-председателя Богдан Филов накисват България в Тристранния пакт - Рим, Берлин, Токио, и обявяват война на Англия и Америка. Резултат: бомбардировки, хиляди убити българи и хиляди разрушени сгради. Социалистическите вождове Червенков, Димитров и Живков също неведнъж се простираха извън чергата на законната им власт, от което, слава Богу, не последваха особени щети. Не бяха такива обаче дошлите на власт лица, след като у нас нахлу демокрацията. Почти всички те, кой повече, кой по-малко, прибираха сухо и с политиката си съсипаха България. (С изключение на Жан Виденов, наивен праведник, който бе предаден от чужди и... свои.) Монтескьо казва, че властта е питие, което опива човека и го кара да се забравя. Сент Бьов оприличава властта на камбана: който я бие, не чува нищо друго. Леля ми Мира, проста селска жена, казваше: властчица - масчица. Именно от масчицата блажеха и продължават да блажат алчни демагози и наглеци, та по този начин закотвиха България на последното място в Европа по всички възможни лошотии. Народът, у когото е жив робът, си трае. Управниците обаче не разчитат само на това, те искат всичко да е печено, та варено, затуй пекат и варят, щото им е нужно. А то, на първо място, е печеленето на изборите. Как? Татяна Дончева отговори на този въпрос от телевизионния екран. Тя каза: в България има избори, но няма избори, защото резултатите им са предизвестени. Ама как така? Ей така... Стотици хиляди граждани у нас са на държавна ясла. Не гласуват ли за ГЕРБ, няма ясла, няма хляб. Тази участ очаква и хората, които искат да печелят поръчки и търгове за едно-друго, но не се държат \"правилно\". И бизнесмените могат да загубят бизнеса си, ако... Ами циганите? Те направо си продават гласовете за пари. Е, парите не са много, но все масчица си е, блажинка си е. Разбира се, черешката на изборната торта е фалшификацията. Накрая добавяме и поддръжката от западните началници и всичко си ляга на мястото: преди изборите вече един милион гласоподаватели са се кротнали в обятията на ГЕРБ, по-точно - у Бойковите обятия. Няма мърдане, няма шаване. Властта е хванала народа за гушата, както мангустата го прави с кобрата. Неведнъж обаче змията се измъква и вижда сметката на дребосъка. Уви, народът ни не прилича на кобра, той най-често кротува и дремуца като метилява овца, трае си, докато го доят и стрижат. А върховният вожд действа, не се шегува: заповядва, нарежда, указва, дава от бюджета народната пара на когото си ще. Няма контрол, няма надзор. Питам, какво му пречи един ден да викне като Краля Слънце: \"Държавата, това съм аз.\" И още: непрестанно ни втълпяват, че той е виден европейски лидер (най-много се старае в това отношение Цветан Цветанов). Щом като е тъй, защо Бойко да не произнесе думите на австро-унгарския канцлер Метерник от времето на ХІХ век: \"Светът лежи върху плещите ми!\" Страхотен импулс му дадоха неотдавна разни учени глави, които го обкичиха с най-високи качества и достойнства. От моя тъст, смел и мъдър човек, с две смъртни присъди заради антифашистката му дейност, съм запомнил две приказки. Първата - политиката е курва. Втората -  за едно кебапче се продава. Да не говорим какво става, когато й предлагат не кебапче, а масчица, и то в яко количество. Бях готов с този текст, но ето, че гръмнаха грандиозни, пищни тържества в Пловдив, по случай обявяването му за европейска столица на културата. Като знам колко катастрофално е състоянието на отечеството ни, питам - за какво са ни на гол корем тия чифт пищови? Съселяните ми, белоречаните, биха казали, че тази работа е, с извинение: стисни ме, Радке, зорлем да пръдна. Е, все пак посетителите на Пловдив могат да видят някои интересни старини. Па и нещо ново: новата къща на кмета Тотев, строежите на брат му, страхотния хотел на майка му. Какво да се прави - властчица - масчица... Ако бях млад, щях да напусна любимата си страна и омразна държава. Но стар съм, късно ми е, моме, за китка. А дали съм тук, или нейде по света, това няма никакво значение за България, тъй като през този век тя изчезва от картата на света. Хегел пише, че всеки народ има такова правителство, каквото заслужава. Мисля, че нашият народ, дал толкова борци за свобода, толкова мъже и жени на духа, не заслужава тежката участ, в която е изпаднал. И все пак, защо покорно и безучастно гледаше цели двадесет и девет години как разни вагабонти съсипваха отечеството ни, нагъзурчени предателски пред началниците им от Запад? Траеше си, докато те натвориха това, което сърбаме с отвращение. А то е горчиляш, горчиляш. Смесен с отрова...", "date": "2019.01.22", "title": " Властчица - масчица"}
{"url": "https://duma.bg/hladilni-kameri-za-plodove-i-zelenchutsi-shte-se-finansirat-ot-darzhavata-n183472", "text": "До 1-2 месеца ще бъде готова новата държавна помощ за малки хладилни камери за съхранение на плодове и зеленчуци. Това съобщи земеделският министър Румен Порожанов пред участниците в годишния семинар на Националния съюз на земеделските кооперации в България. Искането за държавна помощ за инвестиции в хладилни камери бе на браншовиците от сектор „Плодове и зеленчуци“. Министър Порожанов не уточни какъв вид инсталации ще се финансират - шоково охлаждащи камери или друг тип хладилни бази. Идеята е да се подпомагат инвестиции до 300 000 лв., за да може прибраните плодове и зеленчуци да се съхраняват при най-добри условия до реализацията си на пазара.  Друга държавна помощ ще финансира покупката на малки кланици и малки мобилни апарати. В момента тя се съгласува с Европейската комисия, уточни министър Порожанов. Пред председателите  на кооперациите той обяви, че до края на месеца ще бъдат платени вторите траншове на обвързаната подкрепа и акциза върху горивата за земеделски нужди.", "date": "2019.01.22", "title": "Хладилни камери за плодове и зеленчуци ще се финансират от държавата"}
{"url": "https://duma.bg/afrika-na-toto-shte-zvuchi-zavinagi-v-pustinyata-namib-n183452", "text": "Евъргрийнът \"Африка\" на групата \"Тото\" може да звучи вечно в пустинята Намиб, благодарение на изобретението на Макс Зидентоф. Специалистът създава mp3-ойка на основата на слънчева енергия и шест говорителя, които постоянно повтарят хита. На своя сайт намибийско-германският учен отбелязва, че с този ход \"отдава чест на една от най-популярните песни в продължение на 40 години\".", "date": "2019.01.22", "title": "\"Африка\" на \"Тото\" ще звучи завинаги в пустинята Намиб"}
{"url": "https://duma.bg/velosiped-bez-vartene-na-pedali-predlagat-v-sasht-n183453", "text": "Велосипед, на който не е нужно да въртиш педалите, се предлага в американски сайт. Разработчиците заявиха, че пътуването с такъв транспорт изразходва по-малко усилия поради модифицирания принцип на работа на механизма. При NuBike традиционната верижна трансмисия е заменена с лост. Разликата при него е, че велосипедистът натиска педалите, вместо да ги завърта. Разработчиците подчертават, че управлението става по-ефективно поради почти вертикалния вектор на движение на краката. Други предимства са опростеният монтаж и премахването на трансмисията от задното колело, което е полезно при транспортиране или смяна на гума. Цялото устройство тежи 10 кг, а рамката му - по-малко от 1,4 кг. Цената на велосипеда ще бъде 3600 долара. За серийно производство създателите ще трябва да съберат 347 000 от потребителите на Kickstarter. В случай на успешно финансиране, продажбите ще започнат през август.", "date": "2019.01.22", "title": "Велосипед без въртене на педали предлагат в САЩ"}
