{"url": "http://duma.bg/node/159208", "text": "Почти 40 черни вечерни рокли и смокинги, носени от холивудските звезди на тазгодишната церемония по връчването на отличията \"Златен глобус\", са предложени на онлайн аукцион с благотворителна цел. Както съобщи в своята електронна версия \"Ню Йорк таймс\", търгът се организира от eBay и издателската къща \"Конде Наст\", а всички средства ще бъдат вложени във фонда Time`s Up (\"Времето изтече\"), оказващ правна защита на лицата, станали жертви на изнасилване и сексуален тормоз. \nПод чукчето ще минат тоалети, които много от звездите, включително номинираните, облякоха специално за церемонията в знак на солидарност срещу сексуалното насилие и половото неравенство. Става дума за социалното движение #MeToo (\"Аз също\"), което набра популярност покрай редица скандали, разтърсили киноиндустрията в САЩ. \nПо данни на вестника на аукциона ще бъдат предложени рокли на тазгодишните претендентки за \"Златен глобус\" Никол Кидман, Рийз Уидърспун, Мерил Стрийл и смокингът на комика Сет Майерс, който беше водещ на церемонията. Началната цена на тоалетите ще варира между 2,5 и 10 хил. долара, в зависимост от стойността, определена от дизайнерите, стоящи зад създаването им. Търгът ще продължи до петък, 26 януари.   \n", "date": "2018.01.22", "title": "Продават на търг черните рокли от \"Златен глобус\""}
{"url": "http://duma.bg/node/159210", "text": "Част от цената на всеки билет от предстоящия концерт на \"Тоника домини\" ще бъде дарена на 11-годишния Антонио, който страда от церебрална парализа. Това обявиха Ева Найденова и Виолета и Красимир Гюлмезови. Триото подготвя грандиозно шоу в столичната зала \"Арена Армеец\" на 14 април. \nЕдни от най-красивите гласове на българската естрада явно притежават и големи сърца. Музикантите канят верните си фенове на концерта, за да се насладят на най-големите хитове на групата и да подкрепят болното дете. Момчето още от много малко се бори с тежкото заболяване и единственият начин за подобряване на неговото състояние е присаждането на стволови клетки в специализирана клиника в руската столица Москва. \nНаскоро \"Тоника домини\" подариха едночасов миниспектакъл на своите най-върли почитатели. Пред очите на повече от 100 човека, закупили билети за закрития концерт на групата, Краси, Виолета и Ева изпълниха част от най-големите си хитове на живо, в акомпанимент с едни от най-големите музиканти в страната ни: Митко Милев - барабани, Ивайло Звездомиров - бас. \nЗадушевната обстановка накара присъстващите да се почустват буквално като у дома си и да пеят с цяло гърло евъргрийните на \"Тоника домини\", просълзени от умиление. На миниспектакъла феновете имаха възможността да стиснат ръцете на своите любимци, да ги поздравят и да увековечат със снимка срещата с идолите си.   \n", "date": "2018.01.22", "title": " \"Тоника домини\" помага на дете  "}
{"url": "http://duma.bg/node/159281", "text": "Британският режисьор Мартин Макдона триумфира с най-голям брой отличия на церемонията по връчването на наградите на Гилдията на киноактьорите в САЩ (SAG). Най-новият му филм \"Три билборда извън града\" обра призовете в категориите \"Най-добра актриса в главна роля\" (Франсис Макдормънд), \"Най-добра мъжка поддържаща роля\" (Сам Рокуел), както и в главната категория \"Най-добър актьорски състав\" - тоест спечели всички възможни статуетки, за които бе номиниран. \nГари Олдман пък бе признат за най-добър актьор заради превъплъщението му в \"Тъмни времена\" - биографичната драма за Уинстън Чърчил, дело на режисьора Джо Райт. \nОтново без особени изненади в раздела за кинопродукциите призът за \"Най-добра женска поддържаща роля\" отиде при Алисън Джени, изиграла Лавона Голдън - майката на скандалната фигуристка Тоня Хардинг, чиято история е пресъздадена във филма \"Аз, Тоня\". \nСред сериалите пък с по две статуетки си тръгнаха \"Големите малки лъжи\" (за най-добра главна женска и най-добра мъжка роля - съответно за Никол Кидман и Александър Скарсгард) и \"Вийп\" (за най-добра главна женска роля в комедиен сериал и за най-добро представяне на трупа в комедиен сериал). \nОснована през 1933 г., Гилдията на киноактьорите на САЩ представлява профсъюз, защитаващ интересите на артистите от филмовите и телевизионните продукции, както и други представители на въпросната индустрия. Организацията е създадена, за да сложи край на експлоатацията на актьорите в Холивуд. Гилдията също следи и за спазването на справедливите условия на труд за своите членове и регистрира случаите на нарушаване на авторски права. \nЕкспертите в областта на кинематографичното изкуство отбелязват, че често наградите на SAG са индикатор за потенциалните претенденти за най-престижните филмови отличия на годината - \"Оскар\"-ите, тъй като членовете им представляват около 1200 от общо близо 6000 гласоподаватели на Академията за киноизкуство и науки.     \n", "date": "2018.01.23", "title": "Поредно признание за Мартин Макдона  "}
{"url": "http://duma.bg/node/159278", "text": "Илюзионистът Веселин Долмов-Арсен, познат от телевизионните предавания \"България търси талант\" и \"Разсмей Слави\", успя да впечатли хора от различни точки на земното кълбо по време на 6-месечния си престой в азиатския Лас Вегас - Макао. Там нашенецът имаше честта да споделя сцена с най-добрите фокусници в света, както и да се види лично с една от най-популярните певици в Китай - Чен Сиси. \n\"Запознах се на живо с най-добрите магьосници. Те ме научиха на много неща. Аз също ги впечатлих с мой фокус, успяхме да обменим опит. По време на престоя си там заснех реклама с певицата Чен Сиси, която се появяваше по големи електронни билбордове, по телевизиите и във фериботите в Хонконг и Макао. Когато се разхождах, хората ме разпознаваха и искаха да се снимат с мен, емоцията беше наистина голяма\", споделя Арсен. \nПо време на престоя си Веселин Долмов посещава много забележителности, научава малко от езика и успява да опознае културата и начина на живот в Китай. Оказва се, че много от хората там са запознати с България, като я свързват главно с киселото мляко, розите, Христо Стоичков и Димитър Бербатов.      \n", "date": "2018.01.23", "title": " Български илюзионист успя да покори Китай"}
{"url": "http://duma.bg/node/159279", "text": "Невероятна промяна предстои за Даниел Петканов в най-новото му онлайн шоу във Vbox7.com. Феновете ще видят \"Лудия репортер\" в напълно различна светлина. Той отваря нова страница в своята кариера и всяка седмица ще кани някои от най-актуалните и популярни личности в България. \nЧрез интервю под формата на игра Петканов ще разкрива най-съкровените им тайни. Освен че ще бъдат забавни, предизвикателствата, които водещият ще отправя към своите гости, ще ги предразполагат да споделят и интересни факти за себе си. Забавлението в новата продукция отново е гарантирано, като Дани ще участва в игрите наравно със своите гости. \n\"Много се вълнувам за старта на новото шоу във Vbox7.com. Приготвили сме страхотни изненади и много вълнуващи гости, с които нямам търпение да се срещна. Връщам се в играта, за да покажа нещо по-различно от себе си, но няма да изневеря съвсем на стила си - забавлението ще бъде гарантирано\", разкри водещият за новия си проект. \n\"В играта с Дани Петканов\" ще се излъчва във Vbox7.com от 1 февруари.     \n", "date": "2018.01.23", "title": "Даниел Петканов се връща в играта"}
{"url": "http://duma.bg/node/159277", "text": "Испанските служби настояват колумбийската певица Шакира да бъде подложена на съдебно преследване заради неплатени данъци през 2011-2014 г., предаде Франс прес, като цитира \"Вангуардия\". Властите изтъкват, че като гражданка на Испания звездата трябва да декларира голяма част от доходите си по света за въпросния период. Съдебните органи трябва да решат дали певицата да бъде призната за виновна. В този случай Шакира може да получи двегодишна присъда. \nСпоред вестника, цитиращ близки до аферата източници, не били платени данъци за няколко десетки милиони евро. \"Става дума за различни критерии, а не за данъчни измами\", увериха източници от обкръжението на Шакира, споменавайки за \"технически въпрос\", който певицата била готова да реши.   \n", "date": "2018.01.23", "title": "Искат съдебно преследване на Шакира за неплатени данъци"}
{"url": "http://duma.bg/node/159096", "text": "Специална \"таблетка за гениалност\" искат да направят учените от Харвард. Активното вещество на хапчето ще действа на определени зони от главния мозък и по този начин ще се повишава неговата активност за генерирането на идеи. В продължение на десетилетия медиците искат да предизвикат изкуствени реакции при хората и животните. И усилено работят в тази област. \nСтруктурата на тъканта на мозъка на вундеркиндите е такава, че активността на определени зони и особеното състояние на невронните връзки гарантират възникването на гениални мисли. Според учени от Харвард \"скицата на главния мозък\" на скенерите е потвърдила общите черти на извънредно умните и крайно успешните хора. Затова експертите възнамеряват да отидат още по-далече и да предизвикат повишена активност в определени зони на мозъка по изкуствен начин.     \n", "date": "2018.01.19", "title": " \"Таблетка за гениалност\" искат да направят учените"}
{"url": "http://duma.bg/node/159095", "text": "Носителката на титлата Вице \"Мис България 2017\" Йовита Георгиева става лице на благотворителното ревю \"Lady`s Fashion Trends\". Красавицата също така е инициаторка на кампанията. Събитието ще се проведе за четвърта поредна година в Бургас и е насочено към дамите. \nЙовита Георгиева е състезателка по спортни танци в клуба \"Нефтохимик-78\", като същевременно е и треньор на най-малките. Eдна от най-красивите българки за м.г. прояви съпричастност и реши да подпомогне своите възпитаници. Средствата от благотворителното ревю, което ще се състои на 23 февруари в гранд хотел и спа \"Приморец\", ще бъдат дарени на школата по спортни танци.     \n", "date": "2018.01.19", "title": "Вице \"Мис България 2017\" става лице на благотворително ревю"}
{"url": "http://duma.bg/node/159280", "text": "Детето-чудо Крисия направи огромна промяна на визията си. Гласовитото момиче, което влезе в сърцата на всички българи, реши да среже косите си. Красавицата бе пуснала анкета сред почитателите си дали да го стори. Всеки гласувал обаче разбираше само секунда по-късно, че промяната вече е факт. Това обаче не е всичко. Оказва се, че Крисия го е направила с благородна кауза и ще дари отрязаните си кичури на някой, който се нуждае. \n\"Не се притеснявайте, хора, режа я за нещо добро!\", написа момичето в социалната мрежа. Моментално заваляха одобрителни коментари на фенове и приятели на Крисия. Те смятат, че новата визия много й отива, а някои дори разкриват, че ще последват прекрасния й пример.   \n", "date": "2018.01.23", "title": "Крисия отряза косата си, дарява я за добра кауза"}
{"url": "http://duma.bg/node/159097", "text": "Изкуствен интелект надмина хората по един от най-важните критерии за грамотност - машината вече чете и разбира текст по-добре от човека. Алгоритми на китайската компания Alibaba и Microsoft за първи път са изкарали по-високи резултати на теста на университета в Станфорд. Технологията била изпитана с повече от 100 000 въпроса по над 500 отделни статии и текстове от Уикипедия. Тази проверка е смятана за един от най-добрите индикатори за способността на машините да четат и разбират текстове правилно. \nВ крайна сметка резултатът на алгоритъма на Alibaba е 82,44, докато постижението на реалните хора е 82,304. Изкуственият интелект на Microsoft също е завършил теста успешно. Неговите показатели дори са по-високи - 82,650, но са установени ден по-късно. Технологиите и на двете компании са създадени отделно. \nЕдна от основните цели на теста е да провери дали даденият алгоритъм може да обработва голямо количество информация и да дава конкретни и точни отговори на множество въпроси, свързани с тези данни. Това трябва да позволи на изкуствения интелект да разбира правилно големи обеми текст и да може да обясни например \"откъде произлиза дъждът\". Тази технология ще стимулира създаването на най-различни интерактивни услуги - от виртуални гидове в музеи, до системи за обслужване на клиенти, онлайн медицински консултации и др.     \n", "date": "2018.01.19", "title": " Изкуствен интелект чете и разбира по-добре от хората"}
{"url": "http://duma.bg/node/159148", "text": "Проектната компания за газовата връзка между България и Гърция - \"Ай Си Джи Би\" (ICGB), удължава срока, в който кандидатите да консултират проекта могат да подават оферти. Новият краен срок за подаване на оферти е 13 февруари, а отварянето им е насрочено за 14 февруари 2018 г. Като причина за удължаването дружеството посочва, че две български фирми - \"Вини България\" АД и \"Некст Инвест\" ЕООД, са подали жалби срещу търга в Комисия за защита на конкуренцията (КЗК). Процедурата беше спряна до влизане в сила на определението на КЗК каквито са разпоредбите в Закона за обществени поръчки (ЗОП). Жалбите бяха подадени в КЗК на 22 декември 2017 г., в последния ден, в който можеше да се оспори решението на ICGB за удължаване на срока за подаване на оферти, като беше поискана временна мярка \"спиране на процедурата\". \nИ въпреки че регулаторът отказа да образува производство по жалбите срещу обществената поръчка, процедурата се забави и поради това е необходимо удължаване. Определението на председателя на КЗК не беше обжалвано пред Върховния административен съд в съответния срок. Това е вторият път, в който проектната компания от българска страна удължава срока за подаване на оферти за обществената поръчка \"Избор на инженер-консултант за проект \"Изграждане на Междусистемна газова връзка Гърция-България\". Първоначалният беше 19 декември 2017 г., но беше продължен до 15 януари 2018 г. с мотива, че \"Ай Си Джи Би\" е получила много заявления с искане за удължаване на срока.     \n", "date": "2018.01.19", "title": "Удължават срока за консултант за газовата връзка с Гърция "}
{"url": "http://duma.bg/node/159149", "text": "България и Румъния са страните с най-малко онлайн купувачи в ЕС през миналата година, като у нас само 27% от интернет потребителите пазаруват в мрежата, а в Румъния - 23 на сто. Това показват данни от проучване на Евростат за нагласите на интернет потребителите в ЕС през 2017 г. За последните пет години делът на хората в България, които пазаруват по интернет, е нараснал повече от два пъти - от около 10% през 2012 г. до 27% през миналата година. Хората от градовете у нас пазаруват почти двойно повече онлайн от хората в селата, показва още анализът на Евростат. \nНай-висок дял на покупки в интернет за българите заемат стоките за дома - 73%. Следват пътувания или хотелски резервации - 26%, билети за различни събития - 15%, дрехи или спортни стоки - около 14%, различни видове електронно оборудване - също 14%, и др. \nНай-малко българите са купували онлайн лекарства, храни и напитки, както и филми и музика - средно около 4-5%. \nКато най-често срещани проблеми при пазаруването онлайн се посочват трудности при намирането на информация относно гаранции и други законови права, доставка на погрешни или повредени стоки, крайните разходи са по-високи от посочените, проблеми, свързани с измама, трудности при подаване на оплакване и искане на обезщетение или получаване на незадоволителен отговор след подадено оплакване. \nСредният процент на пазарувалите онлайн в ЕС е около 68 на сто, показват още данните на Евростат. Най-висок дял пазаруването в мрежата е отчетен във Великобритания - 86%, Швеция - 84%, Дания, Германия, Люксембург и Нидерландия - по 82% и др. По-голямата част от онлайн покупките в ЕС включват дрехи и спортни стоки - 64%, пътни и ваканционни посещения - 53%, стоки за бита - 46 на сто, билети за събития - 39%, книги, списания и вестници - 34 на сто. \nЧетирима от всеки 10 интернет купувачи в ЕС декларират, че са изразходвали от 100 до 500 евро за онлайн покупките си през миналата година. Около една трета са заявили, че закупената стока е от друга страна-членка на ЕС, а останалите са купили стока онлайн от друга точка на планетата. Близо 70% от анкетираните са заявили, че нямат никакви пречки при пазаруването онлайн. \nРегистрираните проблеми при онлайн пазаруването в ЕС са почти сходни като тези в България като най-честите оплаквания са от бавна доставка, технически проблеми при поръчка или плащане, погрешни или повредени стоки и др. \nСамо за една година от въвеждането от страна на ЕК на онлайн-платформата за решаване на спорове при е-търговията в ЕС са регистрирани над 24 000 жалби от онлайн-купувачи в общността срещу нелоялни търговци. \n    \n", "date": "2018.01.19", "title": " Българите и румънците - на дъното в ЕС по онлайн пазаруване "}
{"url": "http://duma.bg/node/159150", "text": "За поредна година през 2017-а пътническият въздушен трафик се увеличава благодарение на нискобюджетните компании, чийто дял на пазара нараства, отчете Международната организация за гражданска авиация (ICAO), цитирана от АФП. Авиокомпаниите са превозили през 2017 година общо 4,1 милиарда пътници, което е увеличение със 7,1 на сто на годишна основа след предходното нарастване от 6 на сто. \nС 1,2 млрд. пътници нискобюджетните компании увеличават обема на трафика си с по-бърз темп от средногодишния, отбеляза АФП. Тези компании вече имат една трета от превозените пътници в Европа, 31 на сто в Азиатско-Тихоокеанския район и 26 на сто в Северна Америка. \nЕвропа продължава да бъде най-големият международен пазар с 37 на сто от приходите от пътник и от километър, което е нарастване с 8,1 на сто на годишна основа благодарение на по-благоприятните икономически условия. Пак според този показател латиноамериканският пазар е нараснал с 10 на сто, азиатско-тихоокеанският се е увеличил с 9,6 на сто, Африка бележи растеж от 7,6 на сто, Близкият изток - с 6,9 на сто, и Латинска Америка - с 4,9 на сто. \n    \n", "date": "2018.01.19", "title": "През 2017 г. Нискобюджетните авиокомпании превозили една трета от пътниците"}
{"url": "http://duma.bg/node/159151", "text": "Ще бъде разработено мобилно приложение за инвеститорите, както и денонощно виртуално деловодство за тях към Българската агенция за инвестиции, съобщи министърът на икономиката Емил Караниколов. \"Мобилното приложение ще бъде на различни езици, по този начин компаниите ще могат да се запознаят с пълната информация за условия за инвестиции. Картата, която подготвяхме още от миналата година, в която всеки инвеститор ще може да вижда какъв бизнес има на територията, разбита на региони в България, се подготвя\", обясни Караниколов, цитиран от Дарик. Той поясни, че в момента свързват с картите, които имат от МОН, с цел всеки един инвеститор да вижда какви учебни заведения и университети съществуват. Също и с Агенцията по заетостта, за да се вижда и какви свободни бройки и какви специалисти има.   \n", "date": "2018.01.19", "title": "Щели да разработват мобилно приложение за инвеститори"}
{"url": "http://duma.bg/node/159206", "text": "Снежна скулптура на спортен автомобил за малко не отнесе глоба за неправилно паркиране в канадския град Монреал. Местен жител решил да се пошегува със снегопочистващите служби, но вместо това привлякъл вниманието на силите на реда, съобщи BuzzFeed. \n33-годишният дърводелец Симон Лаприз изваял фигура на кола на улицата, където е забранено да се паркира при снеговалеж, за да не се възпрепятства работата на службите за почистване. Когато се стъмнило обаче, снежният автомобил станал трудно различим от истински. \n\"Исках просто да се пошегувам с шофьорите на снегорини. Денят беше прекрасен и пожелах да създам нещо от купищата сняг\", споделил Лаприз. Той се изненадал доста, когато видял цели две патрулки до творбата си и полицай, който очевидно пише глоба. \nКогато отишъл на \"местопрестъплението\", за да види квитанцията на предното \"стъкло\" на колата от сняг, се оказало, че монреалските ченгета имат чувство за хумор. Бележката гласяла \"Оправихте ни вечерта!!! Ха-ха-ха!\"   \n", "date": "2018.01.22", "title": "Искаха да глобят автомобил от сняг"}
{"url": "http://duma.bg/node/159152", "text": "В България има 20 икономически центъра, които привличат капитали и хора. Те концентрират 86% от произведената продукция -  повечето от тях са в Южна България, докато две трети от страната е \"икономическа пустиня\" с неголям брой оазиси. Това показва проучване на Института за пазарна икономика (ИПИ). За преодоляването на разликите между регионите икономистите предлагат създаване на свободна от данъци зона в Северозападна България. Икономически мегаполис е на път да се оформи в Южна България по правата София-Пазарджик-Пловдив-Стара Загора-Бургас, докато на север се развиват отделно обособени острови на икономическа активност. Водещите икономически центрове произвеждат 86 на сто от продукцията в страната като 40% е дело на столицата. В тях е събрано и 60% от населението. Връзка между тези икономически центрове, на юг и на север от Стара планина, в момента няма. Ако имаше добра връзка през планината, най-вероятно щяхме да говорим за един много по-голям по мащаб икономически мегацентър, каза Десислава Николова, икономист от ИПИ, пред БНР. \nДруга от мерките за Северозапада може да бъде и данъчната автономия, обясни Явор Алексиев от ИПИ и обясни, че това може да става в общини като Видин, Враца, където парите от данък общ доход, който не е 10, а 5%, да остават на местно ниво. Така общините ще имат повече средства да провеждат по-активни политики, а и тези 5 процента вече са разлика. Това е нещо, което може да накара един предприемач да се замисли, защо да отварям в Пловдив, а да не отворя във Видин, като там ще са ми по-малко разходите за труд, допълни още той.      \n", "date": "2018.01.19", "title": "Предлагат да има свободна от данъци зона в Северозападна България "}
{"url": "http://duma.bg/node/159153", "text": "Автомагистрала \"Тракия\" е отесняла и за леките, и за товарните автомобили, затова се правят проучвания за разширяването й, обяви вчера пред БНТ министърът на регионалното развитите и благоустройството Никола Нанков. По неговите думи след въвеждането на толтаксите това било напълно реализируемо. Правителството планира и разширяване на АМ \"Тракия\" в участъка София - Пловдив, откъдето само за едно денонощие по Коледните празници 30 000 автомобила са напуснали София. По предписание на Европейската комисия ще се ремонтират и всички опасни тунели по магистралите - \"Ечемишка\", \"Топли дол\" и \"Траянови врата\", каза още регионалният министър.  \nМагистрала \"Струма\" ще бъде завършена през 2018 година без участъка в Кресненското дефиле и тунела \"Железница\", обяви още Нанков. През тази година ще бъдат довършени и 30 км предсрочно от \"Струма\" и те ще бъдат въведени в експлоатация, тоест ще бъдат открити и ще функционират в рамките на тази година. Паралелно с това вървим с тръжните процедури по тунела \"Железница\", каза той. \nИма 80 сигнала за нередности по националната програма за саниране, призна министърът. До момента са санирани 996 сгради, одобрени са още 2022.     \n", "date": "2018.01.19", "title": " Николай Нанков призна: \"Тракия\" е отесняла и за леките, и за товарните коли"}
{"url": "http://duma.bg/node/159259", "text": "Цветан Цветанов и кметове от ГЕРБ са дадени на прокуратурата от БСП. Социалистите питат как, кога и при какви обстоятелства бившият вътрешен министър познава лице, \"вътрешно за \"Наглите\". \nОт БСП сигнализират за кметски назначения без конкурс на приближени до ГЕРБ в общините Стамболийски и Троян. \nЗа нарушения и злоупотреби в охранителната фирма на Министерството на отбраната \"МОБА\", от което са произлезли щети за държавата, гласи следващия сигнал. \nПрокуратурата е сезирана и за обществена поръчка в Дулово. По сделката не е извършена дейност. Облагодетелствана за стотици хиляди левове е \"Партнер Консулт\", чиято адресна регистрация съвпада с тази на бащата на евродепутата от ГЕРБ Емил Радев.   \n", "date": "2018.01.22", "title": "Цветанов и кметове от ГЕРБ на прокуратурата "}
{"url": "http://duma.bg/node/159229", "text": "Европа започва битка срещу пластмасовите отпадъци. Нова стратегия цели до 2030 г. всички пластмасови опаковки в ЕС да бъдат годни за повторна употреба и да могат да се рециклират. Еврокомисията изчислява, че всяка година европейският бюджет губи между 70 и 150 млрд. евро, тъй като пластмасите масово се ползват еднократно. Голяма част от тях все още не се рециклират, въпреки че един тон рециклирана пластмаса спестява толкова въглеродни емисии, колкото един милион автомобили, показват сметките на Еврокомисията. В Германия са намерили решение - всяка пластмасова бутилка се плаща допълнително. Във Великобритания се готвят да обложат пластмасовите чашки за кафе с допълнителна такса от 25 пенса.   \n", "date": "2018.01.22", "title": "Европа на война с пластмасата"}
{"url": "http://duma.bg/node/159231", "text": "След като американското правителство остана без пари за първи път от 2013 г., когато в петък демократите в Сената блокираха законопроект за удължаване временното финансиране на държавните учреждения, късно снощи Сенатът на САЩ гласува нов законопроект за временно финансиране на правителството. \nЛидерът на Републиканската партия в горната камара на американския законодателен орган Мич Макконъл организира новото заседание с надеждата този път да получи повече подкрепа. Камарата на представителите също се събра в опит да разреши различията, които доведоха до спиране работата на правителството. \nЗаконопроектът предвижда финансиране до 8 февруари. Планира се сенаторите да гласуват предложението преди началото на работната седмица - в 01,00 часа местно време (08,00 ч българско) в понеделник. \n\"Вашингтон поуст\" пише, че републиканците се опитват да убедят демократите да изберат между временно решение, като спорните въпроси за имиграцията и други бъдат отложени, и повторно блокиране на законопроект за финансиране на правителството, което вероятно ще вбеси избирателите. Американският президент Доналд Тръмп е категоричен, че преговори за правата на имигрантите няма да има, докато не бъде приет закона за финансирането на бюджета. \nИзданието цитира демократа Джо Манчин, който е заявил, че умерените законодатели от двете партии търсят \"път напред\". \nОт Белия дом обаче атакуваха демократите и хвърлиха цялата вина върху тях за неуспеха на законопроекта. \"Те поставиха политиката над нашата национална сигурност, над семействата на военните, над незащитените деца и способността ни да служим на всички американци. Това е поведението на губещите, обструктистите, а не на законодателите\", коментира прессекретарят на Белия дом Сара Сандърс. В допълнение тя обвини демократите, че с \"безумните си искания са превърнали легалните граждани на САЩ в заложници\".  \nДПА съобщава, че според изчисления САЩ губят по 1,5 милиарда долара на ден от липсата на финансиране. Около 850 000 държавни служители са в неплатен отпуск. \nПрез 2013 г. републиканците блокираха парите за правителството на Барак Обама, което спря работа за 16 дни. \nТова развитие на нещата постави под въпрос дори визитата на Тръмп на икономическия форум в швейцарския курорт Давос. \nЗаради ограниченията Доналд Тръмп вече отложи посещение във Флорида. Програмата му се определя ден за ден, поясняват говорители на Белия дом. Ако все пак Тръмп лети до Швейцария, това ще бъде първата визита на американски президент на Световния икономически форум за близо 20 години. Бил Клинтън беше първият и засега последният американски президент, който участва в дискусиите в Давос през 2000 година.    \n", "date": "2018.01.22", "title": "САЩ с нов опит за работеща администрация"}
{"url": "http://duma.bg/node/159230", "text": "В интервю за в. \"Латвиас авизе\" председателят на парламента на Молдова Андриан Канду определя руските миротворци в Приднестровието като \"окупационни сили\" и обвинява Русия в нарушаване на международното право. \nТой също така съобщава, че Молдова се готви да се обърне към международна юридическа компания, която да изчисли какви финансови загуби е понесла страната от присъствието на руски военни в региона в продължение на 25 г., и смята, че ще те възлязат на \"милиарди долари\". \nКанду уточнява, че страната му се стреми да гради с Русия отношения на уважение, но уточнява, че смята за партньори на Молдова Европейския съюз и САЩ. \nНие не искаме конфликт с Русия, а отношения, основаващи се на взаимно уважение, така че Русия да взаимодейства с нас като с равни, а не като със страна от втора или трета категория, добавя молдовският политик.     \n", "date": "2018.01.22", "title": "Молдова иска от Русия милиарди заради Приднестровието"}
{"url": "http://duma.bg/node/159228", "text": "Вучич призова за диалог  \nСпоред президента на Сърбия Александър Вучич диалогът по Косово днес е нужен повече, откогато и да било. Според него това се отнася и за Косово, и за Сърбия. \"Струва ми се, че хората разбират, че ни е нужен мир, рационален подход, че са ни нужни разговори с албанците. Че ни е необходим вътрешносръбски диалог, може би повече, откогато и да било. Само така ще можем да придвижим страната напред\", заяви Вучич. Във Франция предотвратиха атентат \nВъв Франция предотвратиха атентат. Зад решетките е 33-годишен мъж от Париж. Той е бил задържан във вторник в района на южния град Ним. Открити били материали за направа на експлозиви. Това е първият осуетен атентат във Франция от началото на годината. Миналата 2017 година в страната бяха предотвратени общо 20 терористични акта. В Тунис ликвидираха лидер на \"Ал Кайда\" \nСилите за сигурност в Тунис са ликвидирали един от лидерите на терористичната организация \"Ал Кайда\". На границата с Алжир при засада е убит Биел Коби, който е отговарял и ръководил терористичната организация в Магреб. Коби се смятал за дясната ръка на лидера на \"Ал Кайда\" за Магреб Аким Абуа Вадуд. 6,1 по Рихтер разлюля Чили \nЗеметресение с магнитуд 6,1 разлюля северната част на Чили. Епицентърът е на 123 километра североизточно от град Арика, с население от около 186 хиляди души. Огнището е на дълбочина 100 км. Няма данни за жертви и разрушения. \nДепресията първи признак за Алцхаймер \nПървият признак за болестта на Алцхаймер е постоянната тревога и депресия, установиха учени от Харвардския университет. Ако това бъде потвърдено и от последващи изследвания, откритието ще помогне за ранното диагностициране и лечение на тази болест, убедени са учените.     \n", "date": "2018.01.22", "title": "Кратки новини"}
{"url": "http://duma.bg/node/159243", "text": "Утвърдените учебни програми по история за 10 клас няма да бъдат отменени, заяви в Габрово министърът на образованието и науката Красимир Вълчев. По думите му подобна крачка би означавала в началото на новата учебна година да няма учебници по предмета. \n\"Няма да рискуваме. Програмата е балансирана. Съдържа факти, а не оценки. Това потвърдиха авторитетни представители на научната общност. Никой в МОН не е политизирал програмата и призовавам партиите също да не го правят\", заинати се министърът срещу възраженията по спорната програма. По думите му изведените нови понятия и в момента съществували в учебниците, критиката по-скоро била към липсващо съдържание. Според Вълчев една учебна програма не може да се включи всичко. \"Тя само рамкира, а в учебниците се включва много повече съдържание. Периодът между 1944 г. и 1989 г. е разделителна линия в обществото\", обясни Вълчев. Според него не било истина, че учениците няма да изучават фашизъм. \"Понятието е заложено в програмата за 9 клас заедно с други като болшевизъм и националсоциализъм. Какво е идеологизацията на образованието може да се види в залите на Националния музей на образованието, който пази значителна информация за комунистическия период\", каза министърът. \n\"Програмата по история за 10 клас е публикувана преди повече от година и половина, като през това време се проведоха множество обсъждания. В рамките на месец тя беше на сайта на министерството за общественото обсъждане, като последното обсъждане включваше и представители на академичната общност. Разликите между обсъденото с академичната общност и това, което в крайна сметка беше утвърдено, са минимални\", обясни Вълчев. Балансът щял да бъде намерен при написването на учебниците и най-вече в преподаването.   \n", "date": "2018.01.22", "title": "МОН се заинати за комунизма в X клас"}
{"url": "http://duma.bg/node/159326", "text": "Бившият директор на \"Топлофикация\" Валентин Димитров е оправдан окончателно по обвинението за валутни престъпления. Припомняме, че делото се точи 10 години. През март 2016 г. Димитров беше оправдан на първа инстанция, защото беше прието, че деянията, за които е обвинен, вече са декриминализирани. \nСпоред обвинението от 20 октомври 1999 г. до 25 юни 2003 г. в Австрия той е извършвал финансови сделки в нарушение на валутното ни законодателство. Предоставените от него кредити и извършените сделки с ценни книжа са за близо 6 млн. лева. Другото обвинение срещу Димитров е, че между 2004 и 2006 г. отново e нарушил валутните закони, като в качеството си на управител на фирма \"Про Марк\" ЕООД не е декларирал пред БНБ множество сделки за над 16 млн. лв. \nПрез 2015 г. Наказателният кодекс беше променен. Така от изпълнителното деяние отпадна нарушението на разпоредба на закон, на акт на МС или на обнародван акт на БНБ относно режима на сделките, вноса, износа или други действия с валутни ценности, за каквото беше обвинен Димитров. \nВалентин Димитров е в затвора - още изтърпява наказание от три години за безстопанственост, а висящи срещу него са и делата за пране на пари, и за длъжностно присвояване на близо 4,5 млн. лв. През лятото той поиска да бъде освободен предсрочно, но съдът му отказа.   \n", "date": "2018.01.23", "title": " Оправдаха Вальо Топлото по обвинението за валутни престъпления"}
{"url": "http://duma.bg/node/159328", "text": "Микробус и трамвай се удариха вчера в София около 7,30 ч. При инцидента на кръстовището на булевардите \"Никола Петков\" и \"Цар Борис Трети\" пострадаха девет души, седем от които са били в микробуса. Говорителят на Спешната помощ Катя Сунгарска обяви, че един от мъжете е с опасност за живота.  \nВъв Военномедицинска академия са настанени двама от пострадалите, един от тях бе прегледан и освободен. 49-годишен мъж е настанен в клиника по неврохирургия със сътресение. Останалите 7 души са приети в \"Пирогов\". \nДвижението в района на кръстовището временно бе затруднено и се регулираше от полицейски патрул. Заради инцидента временно бе ограничено движението по трамвайни линии 5,4 и 11.   \n", "date": "2018.01.23", "title": " Деветима ранени при катастрофа между микробус и трамвай"}
{"url": "http://duma.bg/node/159329", "text": "Столичната община се зае да ограничи приема на деца, които влизат в детските градини с медицинска бележка за хронично заболяване. Това става ясно от проекта за нова наредба. Тя вече предвижда и единен прием на деца в подготвителните класове в училищата, които досега сами решаваха по какви правила да правят класиране. \nПриемът на деца с хронични заболявания предизвика скандал през последните седмици с разкритието, че масово се използваше като вратичка вкарване по втория начин в градините. Много родители представяха фалшиви бележки. Според новите правила подборът вече ще става от комисия от медицински специалист, представители на център за подкрепа на процеса за приобщаващо образование, на Обществения съвет и при необходимост - представител на здравната инспекция. Броят на болните деца в една група може да бъде до 5, докато в момента е до 10. В отделна графа ще върви приемът на деца със специални образователни изисквания (СОП), които могат да бъдат до 3 в група. Промени в останалите правила за прием и предоставяния брой точки няма. \nЗа обсъждане е публикуван и документ за приема в първи клас. Той следва правилата на наредба на МОН, според която с предимство се класират деца с адрес, който не е сменян през последните три години и е в прилежащата територия на училището. Следват, живеещите там от 1 до 3 години. След тях ще се подреждат бъдещите първокласници с регистрация под една година и накрая онези, които не са от района. Ако в някоя група има повече деца от отпуснатите бройки, ще се прилагат допълнителни критерии като наличие на друго дете в училището, деца, завършили ПГ, малчугани с трайни увреждания и сираци. Многодетните семейства няма да ползват предимство. В системата за прием са посочени и границите на прилежащите райони на всички училища в София.   \n", "date": "2018.01.23", "title": " Ограничават приема на болни деца в забавачките"}
{"url": "http://duma.bg/node/159330", "text": "Поради висока заболеваемост в 142 училища в страната вчера нямаше учебни занятия. В област Пазарджик в 116 училища от 19 до 23 януари бе преустановен учебният процес. В 17 училища в община Благоевград няма да се учи от 22 до 24 януари - отново заради грип. \nНе се учи от 22 до 24 януари и в ПГСС \"Св. Георги Победоносец\" в Суворово, област Варна, и в четири училища в Пловдивска област. До 24 януари продължава и грипната ваканция за СУ \"Васил Левски\" в Опака, област Търговище. \nВчера нямаше занятия и в 3 училища в област Враца поради непредвиден ремонт на отоплителната инсталация. \n    \n", "date": "2018.01.23", "title": " Грипът затвори 142 училища в страната"}
{"url": "http://duma.bg/node/159327", "text": "Двама от тримата издирвани след взрива на банкомат в Сапарева баня през ноември най-сетне бяха задържани. Арестувани са 40-годишният Красимир Йорданов - Джонката и Кирил Микев - Свещичката на 35 години. Това съобщиха вчера от Областната дирекция на МВР в Перник. Мъжете успяха да избягат след безпрецедентна полицейска акция в района на пернишкото село Боснек през ноември.  \nДвамата са били спрени рутинно от автопатрул, докато се движели от пернишкия кв. \"Църква\" към с. Студена. Заподозрените изскочили от автомобила и побягнали, като прескачали огради и тичали през дворове. Преследването продължило около час. Единият бил задържан на улицата, а другият - докато се опитвал да се скрие в река Струма. \nМъжете успяха да избягат, след като взривиха банкомат в Сепарева баня, а МВР организира мащабна операция с дронове и хеликоптери за издирването им. За момента в неизвестност остава трети извършител от групата. Бандата е заподозряна за няколко случая на взривяване на банкомати в София и страната. \n    \n", "date": "2018.01.23", "title": " След месеци издирване задържаха обирджии на банкомат"}
{"url": "http://duma.bg/node/159258", "text": "След като в последните 6-7 години общинското здравеопазване бе успешно задушено, наред са областните болници.   нямала договор с касата по пътеката за декомпенсиран диабет. Значи, стотици диабетици от областта нямат възможност за болнично лечение при диабетна кома, например. В Хасковската нямало кожно отделение, във Великотърновската - УНГ. Още колко ли \"странности\" има в българските болници в началото на XXI век? Едва ли вече на някого му прави впечатление. Дори вероятно и на болните - те си знаят, че трябва сами да се справят. \nА дали целта на управляващите не е да оставят в страната например няколко частни болници в големите градове и един \"Пирогов\"? Така ще е много лесно за следващите здравни министри: няма да имат собственост - няма да имат и проблеми. Няма да се мъчат с оздравителни планове, нито да съкращават персонал, за да назначават \"своя човек\" или да орязват разходи. И ако се доверим на прогнозата на шефа на НЗОК, \"ще избутаме още година-две и системата на здравеопазването ще се срине. Парите няма да стигнат\". И за да се отърват от проблема, управниците ще вдигнат здравната вноска. Ала със сигурност и това няма да помогне!     \n", "date": "2018.01.22", "title": "За да е по-лесно"}
{"url": "http://duma.bg/node/159332", "text": "Днес от 15 до 17 часа заместник-председателят на БСП в София проф. Ваня Добрева и общинският съветник Борис Цветков ще  бъдат на разположение на софиянци в постоянната приемна на БСП в София на ул. \"Леге\" №10, етаж 1. \nЖелаещите може да се запишат предварително на телефон 02/987 20 86.   \n", "date": "2018.01.23", "title": "ПРЕДСТОЯЩО"}
{"url": "http://duma.bg/node/159340", "text": "Още при първите искри около екипа на културния блок на БНТ и Емил Кошлуков в социалните мрежи се завъртя лафът, че предаването ще бъде прекръстено на \"Денят започва с халтура\". За непросветените според тълковния речник халтура значи \"работа, извършена недобросъвестно, небрежно, за пари, както и резултатът от нея\". Препратката идва заради мечтата на новия   обществената телевизия да наблегне на лайфстайл звучене и да тръгне скорострелно да чупи рейтинги. \nПрави са колегите, като казват, че призивът за добри пийпълметрични данни стои несъстоятелно в случая. \"Денят започва с култура\" не бива да се превръща в поредното токшоу или клюкарско предаване! Родните телевизии са пълни със симпатични кукли и господа с цветни ризки, които бистрят клипове и пътешествия на чалгаджийки, силикона на моделки или разделите на псевдозвездички. Да, жълторията вдига рейтинга. Това ли е целта на новото ръководство на БНТ - да замени \"непродаваемата елитарна култура\" с евтина и достъпна халтура? Трябва ли обществената медия да стане морална чалготека, само защото някой иска да чува името си абсолютно навсякъде? \nВ \"Денят започва с култура\" наистина са необходими промени. Случва се зрителят гневно да прещрака канала заради високомерието на водещ. Факт е, че темите често се отразяват едностранчиво. Ако сте пропуснали, снощи \"История.бг\" разнищваше лагера в Белене, обстойна част от сутрешните културни минути бе на същата тема. Дали екипът не пробутва тезата на управляващите за ученето на комунизма? Сами ли го правят или под височайша диктовка, би попитал любител на конспирацията. \nНапрежението едва ли е само заради конкретния казус, а и заради предисторията - имаше конкурс за генерален директор на БНТ, който протече с обрати, а детайлите потънаха в мъгла и забрава... Новият шеф пък се втурна да назначава любопитни кадри. Какъв рейтинг, ако програмният директор ти обяснява кого и как може да каниш? А и на фона на масовото опростачване и безпаричие, едва ли зрителите се избиват за представяне на нова книга с поезия. \nВ цялата драма истината е по средата. Има как предаването да бъде по-гледаемо, но това няма да стане с налагане на шефска цензура. За да излязат на протест иначе тихите служители на БНТ, положението яко е накипяло. \nОстанаха ли минути за истинска култура в другите големи телевизии? БНТ все още се опитва да генерира не само \"държачки на микрофони\", срещат се и мислещи глави. Въпросът е дали ръководството на медията ще се концентрира в обществените й функции или ще предпочете удобството на беззъбието. БНТ може и трябва да дава поле за изява на онези хора, които \"лайфтайл\" медиите не могат или не искат \"да продадат\". Без цензура и без халтура!   \n", "date": "2018.01.23", "title": " Халтурка"}
{"url": "http://duma.bg/node/159221", "text": "Премиерът ни демонстрираше фанфарно настроение на пресконференция с германската канцлерка Меркел. Държеше се като ученик, комуто класната току-що е писала шестица и държеше цялата нация да види това и да зацъка с изненадващо одобрение. \nСамо че България пак бе пратена на поправителен - ето това е един от епилозите на леко \"надзирателската\" визита на г-жа Меркел. Премиерът ни се похвали, че е договорил Германия да изпрати експерти, които да помогнат за реформата на съдебната система, прокуратурата и полицията. Те щели да прегледат и току-що приетия закон за борба с корупцията. В подтекст това може да се разчете само по един начин - управляващите не са се справили с домашното си и ще трябва да се явят на поправителен изпит по дисциплината \"Правосъдие\". И на доста упражнения по нея, за да минат в следващия курс. \nВторият поправителен ще е шенгенски, но ще ни препитва Страната на лалетата. Премиерът рече: \"Разчитам на посещението на (премиера) Рюте по темата за влизането в Шенген, защото Холандия е страната, която най-открито се противопостави на това (на влизането ни). Нека неговите експерти да обиколят цялата граница, да погледнат навсякъде и да се убедят, че я пазим добре. И след разговорите си с Рюте отново ще говоря с Меркел за Шенген\". Границата ни отива на поправителен - ето докъде я докарахме през 27-те демократични години на контрабанда, далавери, печалбарство, фейк заграждения, но и истински дупки в балканския ни все още манталитет. ГЕРБ е на власт от 2009-та и няма как да не са допринесли за такава равносметка, макар да се бият в гърдите колко са направили за европейското ни развитие. \nНе звучи фанфарно и приемането ни в Шенген на една трета - само с летищата ни, където ще отпадне граничният контрол. Докато за пристанищата и граничните пунктове (или другите две трети), оставаме със \"слаб\". Тоест там Меркел и Европа пак ни върнаха на поправителен. Това с летищата си е кръгла тройка и няма как да тръбим, че сме изкарали \"много добър\". \nВ интерес на обективността, ниската оценка не подхожда относно договореността за буферната среща ЕС-Турция, с която се е нагърбил Борисов. Но това е за момента. В дългосрочна перспектива да не се окаже, че шестици са изкарали интересите на Брюксел и Анкара, а българските интереси да кретат някъде между \"слаб\" и \"среден\", както често се е случвало с тях в историята.     \n", "date": "2018.01.22", "title": " Поправителен с фанфари"}
{"url": "http://duma.bg/node/159222", "text": "Важното е, че тяхната партия вече няма да може да изкарва, че е донесла нещо добро на България. Това изрече тия дни някоя си историчка Евелина Келбечева, която била сред авторите на наръчника по антикомунизъм, наречен от МОН учебник по история за Х клас. Сега чак схванах каква е целта на правителството, на което дамата горещо благодари. ГЕРБ просто жадува да заличи поне у децата представата какво е партията на социалистите, която - какво да се прави - има наистина 100-годишна история, с върховете и паденията в нея. \nСмешни са дитирамбите, че това правителство вкарва в училището \"истината за комунизма\" - репресии, лагери и прочее престъпления, защото тия неща ги пише в учебниците от 2000 г. насам. Но никому досега не бе хрумвало да скрие Белия терор, десетки хиляди избити и 80 000 комунисти и земеделци в затворите зад темата \"радикализация на БКП\". Да скрие Съпротивата, като заличи основанието за нея - фашизма. Да скрие успехите в икономиката и социалните блага при социализма, като ги подмени изцяло със сталинските репресии. Като не знаеш какво е било допреди 30 години и като ти тъпчат в главата пълния абсурд, че при социализма \"комунистите срутили българската икономика\", няма как в днешната разруха и мизерия да знаеш, че може да бъде иначе. Като не знаеш, че фашизмът създаде лагерите, \"Белене\" при БКП може да изглежда страховито. Като не знаеш, че хилядите жертви, които даде БКП при фашизма, са основанието СССР, САЩ и Великобритания да не дадат на Гърция половината от победена хитлеристка България след разгрома на Райха и не си чувал за Мирния договор от 1947 г., Народният съд лесно изглежда като престъпление. Това не е истина, а инсинуация. Заради конюнктурното политическо щение на днешната власт да изкара опонента от черен - по-черен. Ала историята не ще да ви служи. \nКолкото до оправданието, че материалът бил много, та затова ги няма фашизмът и \"бялото\" лице на социализма - вижте си програмата. В напъните да намерите всичко, що изглежда черно, в нея сте наврели дори \"отношението на БКП към българите в Пиринска Македония\". Очевидно пак визирате сложния период до 1960 г., а не да речем построяването от нищото на бляскавия Благоевград, пък и на цяла България. И грозно, и престъпно към децата. Няма история, ако извадиш половината факти от нея - има идеологическо промиване на мозъци. Вашият подход към историята и насаждането му чрез вашите държавни институции с нищо не се различават от сталинизма или от т.нар. комунистическа пропаганда.  \nИ не се оправдавайте с Европа. Защото ЕС току-що включи не друго, а чинията на Бузлуджа в 7-те рушащи се паметници на континента, чиято реставрация ще финансира. Защото социализмът е част от историята на Европа, а паметникът на Бузлуджа, където е създадена социалистическата партия, е шедьовър на \"онова\" архитектурно изкуство, на което светът се възхищава. А вие го навряхте в картата с черепите.     \n", "date": "2018.01.22", "title": "Историята не ще да ви служи "}
{"url": "http://duma.bg/node/159308", "text": "В холандския град Ротердам полицията \"ще съблича\" младежи, облечени в подозрително скъпи дрехи. Младежите ще трябва да доказват откъде имат пари за дизайнерските облекла или ще остават \"голи\" направо на улицата. \nМнозина от нас, живели по \"тоталитарно време\", веднага си спомниха как милиционерите режеха навремето дългите коси на момчетата и слагаха печати по бедрата на девойките с минижупи. Къде си тръгнала, Холандийо, с милиционерски номера от 60-те години, ревнаха нашенци в социалните мрежи. \nНа пръв поглед тази новина наистина изглежда смущаващо. Но само на пръв поглед. Всъщност в холандската идея има доста разум. На северните ни партньори явно вече им прави впечатление нещо, което у нас е практика - хора да живеят в лукс, който няма как да си го осигуряват по честен начин. \nВсеки западноевропеец, дошъл у нас за първи път, онемява от вида на софийските улици в най-бедната държава в Евросъюза - толкова много скъпи коли няма да видите по улиците нито в Германия, нито в Австрия, нито във Франция. Трудно ще намерите в Европа и такива тузарски жилищни комплекси, каквито има в полите на Витоша. \nНие вече не се впечатляваме от този лукс, на Запад обаче не са съгласни да се примиряват с подобна незаслужена почтено показност. Това \"подкопава върховенството на закона\" и изпраща \"напълно погрешен сигнал към гражданите\", категорична е полицията в Ротердам. И е права. А ние продължаваме да стоим с \"широко затворени очи\".     \n", "date": "2018.01.23", "title": "Лукс, но откъде?"}
{"url": "http://duma.bg/node/159309", "text": "Пробивът на акцизната информационна система на митниците е най-големият провал на приходните агенции, откакто аз ги следя, т.е. от 2005. \nСлушам в парламента какво говори министър Горанов и шефът на митниците. \"Информационната система няма значение (Горанов), ръстът на акцизи за 5-е години на БАЦИС е 23,5% (Георги Костов)\". \nГлупости. Ръстът на акцизи не е оправдание за кражба. \nПробивът на системата не е работа на разработчика. Пробивът идва от това, че има една парола за всички системни администратори. И от това, че има само една парола за дистанционен достъп на всички оператори на системата. Като в \"Ориент Експрес\" - всички са убийци, в случая всички са трили от системата. \nТези пароли се създават от самата Агенция \"Митници\". Там има дирекция ИТ, чийто директор от 12-13 години насам бе сменен преди месец. Той е правил целия софтуер на агенцията - той ли не знае какви пароли да направи? \nИма и звено \"Информационна сигурност\", което е директно към директора на агенцията. Тяхна работа е именно да одитират информационната система. Те ли не са видели тези пароли? \nЦялата БАЦИС система е на backup на няколко сървъра. И навсякъде са трити файлове. Никой ли не забеляза? \nАбсурд. \nКазано им е да си затварят очите. Пирамида, от горе до долу. \nНикога няма да знаем какво е изтрито и колко милиони или милиарди левове са загубени. Категорично не е \"престъпна небрежност\", а умишлено злодеяние. \nЗатова ще сме с ниски заплати и пенсии. \nЗащото едни плащат данъци, други ги крадат. \nДори и оставка на Горанов или правителството няма да помогне. Парите вече ги няма. \nНо поне занапред да не се случва. Бел. ред. Изнесеното от г-н Георги Кадиев, бивш зам.-министър на финансите, звучи не само убедително, а и повече от стряскащо. Отговори на тези \"дребни детайли\" обаче няма. Мълчание! Нека припомним като ретроспекция и други факти в потвърждение на написаното от него:  \nПрез юли 2012 г. е дадено началото на  съвместен проект на НАП и Агенция \"Митници\", чиято цел е изграждане на Българска акцизна централизирана информационна система (БАЦИС). \nКой управлява през 2012 г.?  \nПитаме риторично, разбира се! \nСистемата е приета със забележки през май 2013 г. от служебното правителство на Марин Райков. \nБраншова организация предупреждава от 2015 г. за проблем с надеждността на компютърната система в митниците, но без резултат. \nКой управлява през 2015 г.? \nПак задаваме този риторичен въпрос. \nПрез май 2017 г. Георги Костов е назначен за директор на Агенция \"Митници\". \"Костов се ползва с личното доверие на Борисов и основната му задача на новата длъжност ще е да спомогне за противодействието на контрабанда на акцизни стоки\", коментират в пресата. \nКой управлява през 2017 г.?  \nДали наистина няма основания да се мисли за умисъл в цялата история, а?     \n", "date": "2018.01.23", "title": "Пробивът в БАЦИС е умишлено злодеяние"}
{"url": "http://duma.bg/node/159323", "text": "Цената на хлебното жито продължава да поевтинява на световните пазари във връзка с рекордното производство през стопанската 2017/2018 г., стана ясно от седмичния обзор на Софийската стокова борса. \n Първата половина на януари премина под знака на новите данни на Министерството на земеделието на САЩ (USDA) за състоянието на световния зърнен баланс, запасите от зърнени храни и площите засети с есенниците в Съединените щати, подчертават анализаторите. Прогнозата за производството на пшеница в света през 2017/2018 г. е увеличена с нови 1,8 млн. тона в сравнение с декемврийския доклад - до рекордните 757 млн. тона, а това е с 6,6 млн. тона над предишния исторически връх, регистриран предходния сезон и с 21,7 млн. тона над резултата от 2015/2016 г.  \n Русия има основна заслуга за поредното коригиране на прогнозните данни. Добивът от пшеница в Русия вече се оценява на 85 млн. тона, в сравнение с 83 млн. тона, очаквани допреди месец и 72,5 млн. тона, реколтирани през 2016/2017 г. В Чикаго за поредна седмица пшеницата поевтиня с 2,94 долара до 156,23 долара за тон. В Украйна котировките се понижиха с 2 долара до 192 долара за тон, а във Франция - с 4 евро до 158 евро за тон.  Русия е изключението от тази тенденция. Цената на пшеницата в страната се повиши и движението е с плюс 3,70 евро до 197 долара на тон.  \n  \n    \n", "date": "2018.01.23", "title": " Пшеницата отново поевтиня заради рекордни запаси"}
{"url": "http://duma.bg/node/159322", "text": "Общо европейско законодателство и общ контролен орган трябва да прекратят практиката на големите корпорации да предлагат еднакви храни с различно качество за пазарите в старите и новите страни членки на ЕС. Това становище ще предложи на комисията по земеделие в Европейския парламент евродепутатът Момчил Неков, който е докладчик по темата за двойния стандарт при храните. \nСъздаване на такъв общ европейски орган, прекратяване на практиката еднаква марка, еднакъв продукт да се произвежда с различни съставки, дори те да са минимални, тъй като това може да го прочетем като корпоративен расизъм, коментира евродепутатът. \nЕвропейската комисия отпусна 2 млн. евро за анализ на хранителните продукти в различните страни членки. Според Момчил Неков този анализ трябва да бъде направен до края на годината, а през 2019 г. промените в европейското законодателство, които забраняват двоен стандарт при храните, трябва да са факт. \n    \n", "date": "2018.01.23", "title": "Неков предлага общоевропейски орган срещу двойните стандарти при храните"}
{"url": "http://duma.bg/node/159321", "text": "До месец ще бъде готов анализът, необходим за рестарт на концесията на летище София. Анализите на Световната банка и Европейската банка за възстановяване и развитие за концесията на столичния аеропорт трябва да са готови дотогава. След това ще бъде даден нов ход на самата процедура, каза вчера министърът на транспорта Ивайло Московски пред БНТ. От изказването на транспортния министър не стана ясно дали правителството ще следва досегашната си стратегия - с приходите от концесията на столичния аеропорт да оздравява държавните железници. Но Ивайло Московски заяви, че голяма част от дълговете на БДЖ ще бъдат погасени до края на 2018 година. \n\"Говоря в голямата си част. Иначе такова дружество няма как да няма задължения. Но в по-голямата си част просрочените задължения на дружеството да успеем да ги заплатим. Паралелно с това да стартираме и процедурата за доставка на нов подвижен състав. Предварителните прочувания, които направиха колегите с три университета, показаха едно ниво на подвижен състав, което трябва да бъде закупено, като първа стъпка. Те са разпределени - регионални, интерситита, крайградски влакове\", обясни министърът на транспорта. \nКонцесията на летище София бе спряна от служебното правителство на Огнян Герджиков. В държавния бюджет обаче кабинетът на Бойко Борисов записа, че до края на 2018 г. ще бъде подписан концесионният договор. Заложеният еднократен приход от евентуалното отдаване на летището на нов оператор е в размер на 480 млн. лева. \nСпоред Московски въвеждането на тол системата ще доведе до трансфер от товари от камиони към жп превози.      \n", "date": "2018.01.23", "title": "До месец щял да е готов анализът за отдаването на летище София"}
{"url": "http://duma.bg/node/159324", "text": "Нова ядрена централа е напълно по силите на държавата, пише в анализ на ситуацията с проекта „Белене“, изготвен по поръчка на Българския атомен форум (Булатом). Според експертите годишните разходи за реализацията на проекта са в размер на около 2 млрд. евро, които могат да бъдат поети от държавния бюджет. Друг вариант оборудването да бъде оползотворено от държавата е изграждането на нов блок в АЕЦ „Козлодуй“, но тогава трябва да бъдат предвидени и разходи за промяна на проекта. \nЛиквидирането на проекта и превръщането на оборудването в скрап ще донесе около 1,5 млн. долара, което означава пълна загуба за държавата на всички направени разходи досега. Може да се потърси и продажба, но за целта е нужно участие и на Росатом. Според авторите на доклада при 100% частна реализация проектът трябва да бъде лицензиран отново. Освен това, макар и на пръв поглед държавата да не участва, тя също има водеща роля – за регулацията на пазарите, отработеното ядрено гориво и т.н. В заключение препоръката е да се търси частен инвеститор, който да довърши проекта, а държавата в лицето на НЕК да запази възможността за обратно изкупуване.   \n", "date": "2018.01.23", "title": "Булатом: Нова ядрена централа е по силите на държавата"}
{"url": "http://duma.bg/node/159286", "text": "Когато с третия си филм Корнел Мундруцо е номиниран за голямата награда в конкурсната програма \"Особен поглед\" на Кан, а със следващия през 2008 г. получава наградата на ФИПРЕССИ и е номиниран за \"Златна палма\", всички специалисти са наясно, че се е появил сериозен глас в унгарското кино. През 2010 и 2014 г. следват още два филма - единият с номинация за \"Златна палма\", другият - с голямата награда на \"Особен поглед\" и със специалната \"Palm Dog\" за уникалните кучета-актьори, които пресъздават страхотната история в \"Белия бог\". Миналата година режисьорът представи отново в Кан за първи път \"Луната на Юпитер\", навлизайки в жанровото кино със свръхактуална тематика - разглежда бежанската криза през обектива на свръхестественото. Основният въпрос, с който авторът провокира публиката, е \"Трябва ли да вярвам в онова, което виждам?\", отбелязва Светлана Дамянова от прес офиса на СФФ. \nМлад имигрант е прострелян при опит за незаконно преминаване на границата. Уплашен и шокиран, раненият Ариан мистериозно се сдобива със способността да левитира. Захвърлен в бежански лагер, той е измъкнат оттам от доктор Щерн, който цели да експлоатира тайната на младежа. Гонени от разгневения директор на лагера Ласло, бежанците продължават да се изплъзват на косъм в търсене на убежище и пари.  \nФилмът, с премиера на 22 \"София филм фест\" през март, се превръща в драматична история със супергеройски елементи, която поставя важни въпроси и се фокусира върху главния герой, както и върху усложненията, с които \"дарбата\" му го обременява. Главните роли са поверени на Мераб Нинидзе, Дьорд Черхалми, Моника Балшай и Жомбор Йегер. \n\"Съпоставянето на свръхестествени трилър-елементи с актуални социално-политически теми в най-новия филм на Мундруцо може да се окаже доста деликатен за възприемане от страна на зрителите подход - супергерой на фона на бежанската криза в Европа звучи доста странно. Но всички, които не страдат от излишни предразсъдъци, ще открият поле за наслада в \"Луната на Юпитер\" - филм, който умело си играе с теми като религия и имиграция, докато героите му си пробиват път с гръм и трясък из улиците на унгарската столица\", пише Рори О'Конър в \"The Film Stage\". \n    \n", "date": "2018.01.23", "title": " \"Луната на Юпитер\" с премиера на СФФ  "}
{"url": "http://duma.bg/node/159283", "text": "Издателство \"Жанет-45\", Българската национална филмотека и Продуцентска къща \"АРС Диджитал\" организират премиера на новата книга на Боян Папазов \"Всичко е любов\". За автора ще говорят писателят Деян Енев и журналистът Йордан Георгиев. Събитието е на 25 януари от 18 ч. в кино \"Одеон\". През 2015 г., по повод 100-годишнината на българското кино, БНТ направи допитване сред многомилионната си аудитория кои са 100-те най-добри български филма. Сред тях бяха \"Всичко е любов\", \"Дом за нежни души\", \"Летало\" и \"Една жена на 33\". Всички те са по сценарии на Боян Папазов. Днес четирите сценария са в книга с предговор от Боряна Матеева и послеслов от Огнян Гелинов. Ще бъде показан филмът на Боян Папазов за Юлия Огнянова \"Това име го забравете\", създаден от Продуцентска къща \"АРС Диджитал\" с подкрепата на Националния филмов център. \n    \n", "date": "2018.01.23", "title": "Книжовна премиера на Боян Папазов"}
{"url": "http://duma.bg/node/159282", "text": "По повод Деня на унгарската култура (22 януари) лауреатите на IX международен клавирен конкурс \"Лист-Барток-Кодай 2017\" ще изнесат концерт днес, 23 януари, от 19 ч. в камерна зала \"България\". Участниците Богдан Иванов, Хасан Игнатов, Дарина Дикова, Ибрахим Игнатов и Славчо Тодоров ще изпълнят творби на Ференц Лист, Бела Барток и Золтан Кодай. Входът е с покани, които може да се получат на рецепцията на Унгарския културен институт. Деветото издание на клавирния конкурс беше посветено на 135-годишнината от рождението и 50-годишнината от смъртта на унгарския композитор, диригент и музикален педагог Золтан Кодай. Денят на унгарската култура се празнува от 1989 г. на 22 януари. На този ден през 1823 г. Ференц Кьолчеи завършва ръкописа на унгарския \"Химн\". Честванията, свързани с тази годишнина, ни дават основание да обърнем по-голямо внимание на хилядолетните унгарски традиции и огромното предметно и духовно богатство на унгарската култура. Във връзка с този празник от 1993 г. се връчват и множество награди, свързани с културата и образованието: \"Янош Апацаи Чере\", \"Терез Брунсвик\", \"Матяш Елтеш\", \"Шандор Карачони\", \"Арпад Киш\", \"Ласло Немет\", \"Алберт Сент-Дьорди\", посочват от УКИ.     \n", "date": "2018.01.23", "title": "Концерт на лауреати на конкурса \"Лист-Барток-Кодай\""}
{"url": "http://duma.bg/node/159284", "text": "Проект, финансиран от Централния фонд за стратегическо развитие към Настоятелството, осъществи Нов български университет, за да насърчи четенето на произведения на родни литературни класици. Проектът е реализиран по идея на доц. д-р Васил Гарнизов, член на университетското настоятелство, информира Петя Петкова. \nВ пилотната фаза участват идентични модели на очилата на писателите Димитър Димов, Леда Милева, Атанас Далчев, Вера Мутафчиева, Дамян Дамянов и Валери Петров. Изработени са 20 бр. очила с различни рамки, с диоптри от +1.50 до +3.50, по модела на такива, които авторите са носели. Готовите очила вече се продават в книжарницата на Центъра за книгата, в кутийки с логото на НБУ, имената на писателите и избрана сентенция от техни творби. В книжарницата е подредена секция с книги на писателите и \"техните\" сувенирни очила. Проектът е образователен и е в подкрепа на Националната стратегия за учене през целия живот 2014-2020 и в контекста на продължаващото обучение на възрастни, неформалното обучение и самостоятелно учене, уточняват инициаторите. Стремежът е да бъде насърчено четенето на произведения на значими български автори, чийто принос към развитието на литературата е безспорен. \nАвторите на проекта вярват, че очилата на именитите писатели ще стимулират купуването и четенето на повече от 45 заглавия, между които \"Тютюн\", \"Поручик Бенц\", \"Осъдени души\" на Д. Димов, \"Зайченцето бяло\", Съчинения в 4 тома на Леда Милева, \"Бяла приказка\", \"Африкански бележник\", трите тома \"Избрано\" на Валери Петров, \"Прощална разходка\" на Дамян Дамянов, \"Летопис на смутното време\", \"Случаят Джем\" на Вера Мутафчиева, писмата, поетическите преводи, \"И сърцето най-сетне умира\" на Атанас Далчев и др.  \nПроектът ще продължи да се развива, като се включват и други български писатели, а също така и популярни международно признати литературни творци.   \n", "date": "2018.01.23", "title": " Очила за четене в подкрепа на четенето"}
{"url": "http://duma.bg/node/159325", "text": "Четирите работодателски организации -  Българската стопанска камара (БСК), Българската търговско-промишлена палата (БТПП), Асоциацията на индустриалния капитал в България (АИКБ) и Конфедерацията на работодателите и индустриалците в България (КРИБ), са изпратили сигнал до Комисията за защита на конкуренцията за картел с цената на електроенергията. Това съобщиха работодателите на пресконференция вчера. \nИма няколко търговци на ток, които заедно с двете държавни дружества, производители на електроенергия - ТЕЦ \"Марица изток2\" и АЕЦ \"Козлодуй\", манипулират пазара на ток, заяви Цветан Симеонов, председател на БТПП. Двете централи продават на енергийната борса минимални количества електроенергия, а останалите се продават на шепа търговци, коментира Кирил Домусчиев, председател на КРИБ. Така умишлено се помпа дефицитът на ток, а предприятията са принудени да купуват електроенергия на завишени цени, поясни той. На собствените платформи на АЕЦ \"Козлодуй\" и ТЕЦ \"Марица\" цената е 62-67 лв. за мегаватчас, а на борсата цената е 78 лв. за мегаварчас. В същото време търговците я купуват на ниската цена от производителя, а я продават по 80-120 лева за мегаватчас на предприятията, обясни схемата Домусчиев. \nЗатова работодателите ще изпратят сигнал до КЗК, която да установи комисията има ли нерегламентирано договаряне между производителите на ток и търговците на електроенергия. \nАко цените на свободния пазар се приемат за референтни, цената на електроенергията за бита ще поскъпне с между 15% и 30% от 1 юли, заявиха работодателите. \"Пазарът на електроенергия е манипулиран, има недобри търговски практики, не се изпълнява европейският регламент, цените манипулативно са повишени. Няма основание за такъв скок на цените. Той ще се отрази на произвежданите стоки и услуги и продукти и ще се прехвърли на регулирания пазар като повишени цени за домакинствата от 1 юли, ако ситуацията не бъде променена\", посочи Велев. \nЩе има протестни действия срещу повишението на цените, стана известно още вчера след пресконференцията.  Стачката не е срещу правителството, така изразяваме исканията си за реформи, уточни Кирил Домусчиев - председател на КРИБ. Насрочената за 31 януари стачка се отлага заради искане на синдикатите. Отлагането се правело и за да не се свързва с предстоящия вот на доверие срещу правителството на ГЕРБ. Протести ще има, но те ще са в началото на февруари. В българската енергетика се наблюдава икономическа шизофрения, заяви изпълнителният председател на БСК Божидар Данев. \nПо думите на Домусчиев въпреки многократните обещания на правителствата на Борисов за прекратяването на държавната помощ за \"американските централи\", до днес развитие по този въпрос няма. \"България е единствената страна в Европа с такива договори, това ощетява всички нас.\" Той обясни, че и двете централи безпрецедентно присъстват в статистиката за топ 3 на най-печеливши предприятия у нас за 2016 година, като без съмнение съща ще бъде статистиката и за 2017 година. \"Никъде няма да намерите бизнес с такава печалба. Ние продължаваме да сме роби на тези централи\", заяви Домусчиев. \nПо-късно вчера на пресконференция енергийният министър Теменужка Петкова заяви, че не може да се търси корелация между цените на електроенергията на свободния пазар и регулирания пазар. Петкова бе категорична, че няма опасност токът за бита да поскъпне с 15-30%, както заявиха работодателски организации. Цената е такава, каквато я е определил КЕВР, подчерта енергийният министър. \n\"Още миналата година алармирах - ако бизнесът има съмнение за картел, да се обърне към КЗК. Ако има картел, трябва да се приложи цялата строгост на закона. Това, което бизнесът твърди, че се предлага от търговците, звучи невероятно на фона на борсовите цени, които се предлагат от държавата, подчерта Петкова. По думите й претенциите на българския бизнес, че не се предлага достатъчно количество електроенергия на борсата от страна на НЕК, са неоснователни.     \n", "date": "2018.01.23", "title": "Бизнесът дава сигнал в КЗК за картел при тока  "}
{"url": "http://duma.bg/node/159285", "text": "Първият концерт от турнето на Лили Иванова, което и тази година е под наслов \"За пълноценни мигове с музиката\", вече е напълно разпродаден. Няколко седмици след обявяването на датата, местата в Пловдив вече са изчерпани. Градът на тепетата ще посрещне примата на 21 февруари в залата на най-новия спортен комплекс \"С.И.Л.А.\" \n\"Музиката, музикантите, новите песни, екипът, с който работя, и най-вече публиката - моят най-точен критерий за всичко. Това за мен означава пълноценното общуване с музиката\", споделя певицата. В Пловдив Лили Иванова ще излезе пред повече от 2000 човека, като на сцената с нея ще бъдат Ангел Дюлгеров, Огнян Енев, Веселин Веселинов-Еко, Орлин Цветанов, Росен Ватев и вокалното трио \"ЛаТиДа\". \nЛили Иванова обяви първите дати от турнето си през 2018 г. буквално дни след края на изключително успешното национално турне миналата година, завършило с два поредни напълно разпродадени концерта в зала 1 на НДК в края на октомври. След Пловдив другите градове с потвърдени концерти са Варна (20 март в Двореца на културата и спорта) и Русе (22 март в зала \"Булстрад Арена\"). Трите концерта са началото от серия зали и градове, които ще бъдат обявявани постепенно. Билетите се продават в мрежата на \"Ивентим\" и онлайн, научи ДУМА от Рая Синева, отдел \"Корпоративни комуникации\" на \"Лидл България\".   \n", "date": "2018.01.23", "title": "Концертът на Лили Иванова в Пловдив е напълно разпродаден  "}
{"url": "http://duma.bg/node/159301", "text": "Самолети на ВВС на Турция възобновиха вчера ударите по позиции на кюрдските отряди от \"Сили за народна самоотбрана\" в граничния сирийски регион Африн. \nПри един от рейдовете в околностите на селището Джилбар са загинали 11 сирийски бежанци, преселили се в района от съседната провинция Идлиб. Сред загиналите има 7 деца и юноши. Общият брой на загиналите цивилни до момента е най-малко 17 души, обяви представителят на сирийските кюрди в Москва Роди Осман. \nНа бомбардировка е бил подложен граничният сектор Билбил, където кюрдските бойци в неделя оказаха ожесточена съпротива на поддържаните от Анкара формирования на \"Сирийска свободна армия\" и извадиха от строя турски танк. \nПредставител на щаба на Силите за народна самоотбрана каза, че кюрдските отряди са убили поне 10 бойци и четирима турски войници. Загинали са и трима кюрдски доброволци. \nТурският телевизионен канал \"Хабер тюрк\" предаде, че турската армия за двата дни на операция \"Маслинова клонка\" се е придвижила с 5 км навътре на сирийска територия и е прочиства минирани райони. \nВ същото време американският министър на отбраната Джеймс Матис призна, че Турция е информирала предварително страната му за провеждането на операцията \"Маслинова клонка\" срещу кюрдите в Сирия. В частност Анкара е предупредила, че планира да нанесе въздушни удари срещу поддържаните от САЩ кюрди от коалицията \"Сирийски демократични сили\". \n\"Сега обмисляме как да продължим занапред. Ще се справим с това\", увери министърът. \nОт своя страна Франция прикани Турция да \"действа със сдържаност\" в Сирия. Призивът бе отправен от френския министър на външните работи Жан-Ив льо Дриан в телефонен разговор с турския му колега Мевлют Чавушоглу. \n\"Франция призовава турските власти да действат със сдържаност в един труден контекст, с влошаваща се хуманитарна ситуация в няколко сирийски региона като последица от военните действия на режима в Дамаск и неговите съюзници\", се казва в изявление на Льо Дриан. \nФранция ще призове за извънредно заседание на Съвета за сигурност на ООН за хуманитарната ситуация в Сирия, каза той. \nПрезидентът на Сирия Башар ал Асад пък окачестви като \"застрашителна агресия\" турската военна операция срещу кюрдския анклав Африн на сирийска територия. По думите на Асад офанзивата е част от политиката, която Анкара следва още от началото на кризата, основана на \"подкрепа за тероризма и терористични организации. \nВъншното министерство на Иран също прикани Анкара незабавно да прекрати операцията си. Според говорителя на ведомството Бахрам Гасеми задълбочаването на кризата в Африн може да бъде от полза за \"терористични групировки в Северна Сирия\". \nРуският външен министър Сергей Лавров призова страните участници в операцията в АФрин да бъдат сдържани и да уважават териториалната цялост на Сирия. Той се обяви и за обезпечаване на ролята на сирийските кюрди в бъдещите усилия и преговори за урегулиране на обстановката в държавата. \nСАЩ се опитват да убедят сирийските кюрди да не водят диалог с Дамаск и поощряват сепаратистките настроения сред тях, заяви Сергей Лавров на пресконференция в Москва. По думите му САЩ се опитват чрез кюрдските си съюзници са установят контрол над сирийската територия по границата  със Сирия. \"Обръщаме внимание, че САЩ са поели курс към създаване на алтернативни органи на властта върху значителна част от сирийската територия. Вашингтон осъществява открити доставки на съвременни въоръжения в Сирия, за да бъдат предадени те на отрядите, които сътрудничат с тях, и най-вече на Силите на демократична Сирия, чиято основа е кюрдското опълчение\", поясни Лавров. \n    \n", "date": "2018.01.23", "title": "Турция отново атакува кюрдите в Сирия  "}
{"url": "http://duma.bg/node/159296", "text": "Ако във Франция се проведе референдум за напускане на ЕС, повечето граждани вероятно ще подкрепят идеята за излизане от съюза. \nТова мнение изрази френският президент Еманюел Макрон пред телевизия Би Би Си. Той заяви, че винаги е рисково, когато има такъв референдум. На въпроса дали Франция би гласувала по същия начин като Великобритания, Макрон отговори положително с \"Да\". Държавният глава обаче побърза да се застрахова и добави: \"Вероятно в подобен контекст, но нашият контекст е доста различен, така че не искам да се обзалагам\". Макрон увери, че би работил усилено, за да задържи Франция в ЕС, ако държавата му се изправи пред подобно предизвикателство.  \nПо думите му до Брекзит се е стигнало заради група граждани, недоволни от глобализацията.  \n    \n", "date": "2018.01.23", "title": " Мадрид поиска заповед за ареста на Пучдемон"}
{"url": "http://duma.bg/node/159298", "text": "Затворен тунел заради снеговалежи \nСнеговалежи в Северозападна Италия наложиха да бъде затворен тунелът под връх Монблан, който съединява Италия и Франция, съобщи телевизия \"РАИ нюз-24\". Това е превантивна мярка, наложена заради навалял сняг. Временно са изолирани редица високопланински курорти като прочутия швейцарски град Цермат, метеоролози предупреждават за опасност от лавини. Снеговалежите са съпроводени от силни ветрове, заради които лифтовете са спрени. \n Кралска внучка се сгоди с гаджето си \nВнучката на британската кралица Елизабет Втора принцеса Евгения се сгоди за дългогодишния си приятел и сватбата им ще бъде тази есен. 27-годишната принцеса Евгения е по-малката дъщеря на средния син на кралицата принц Андрю и бившата му съпруга Сара Фъргюсън. С Джак Бруксбънк, който управлява престижния нощен клуб Mahiki (\"Махики\") в лондонския квартал Мейфеър, принцесата се запознала преди 7 години в швейцарския планински ски курорт. \nСтачкуващи френски надзиратели блокираха 130 затвора \nФренски надзиратели блокираха 130 затвора в страната в рамките на стачката си. Те настояват за по-високи заплати и надбавки за работа в рискови условия. Едно от главните им искания е обособяване на отделни блокове за радикални ислямисти и особено агресивни затворници, които да бъдат охранявани от специално обучен персонал. \n 16 игли за шиене намерени в 11-месечно бебе \nЛекари откриха 16 игри за шиене в 11 месечно бебе от Ферганската долина в Узбекистан. Иглите били в тялото около месец. Майката се обърнала към местна болница, на бебето бил направен рентген и така били открити иглите. Детето бе спешно оперирано в столицата Ташкент, където били извадени 13 от иглите. Операцията продължила 9 часа. Предстои изваждането на останалите три игли. Детето не е могло да ги глътне само, защото иглите били открити в различни части на тялото му. Започнало е разследване как игрите са попаднали  в организма на детето.  \n   \n", "date": "2018.01.23", "title": "Кратки новини"}
{"url": "http://duma.bg/node/159297", "text": "Протест в Скопие срещу превръщането на страната във \"втора българска\" или \"трета албанска\" държава завърши с изгарянето на знамето на ЕС, съобщиха македонски медии. Според агенция \"Макфакс\" организатори на протеста са били Македонското патриотично движение \"Твърдокорни\", Македонски обединени сили (МОС) и различни граждански организации. Сред тях е и сдружението \"Прераждане\", което организира протести и блокади срещу подписването на договора за приятелство и добросъседство с България. \nПротестиращите са обявили за \"врагове на македонския народ управляващите в правителството и парламента\". \nМедиите цитират изказването на Дардан Венетски, според когото \"с подписването на договора с България ще има две български държави, две български правителства и две български църкви\". Венетски смята, че \"Македонската православна църква не се нуждае от признаването на България, тъй като е създадена от Апостол Павел\". \nАна Бобинкова-Мияковска от дружество \"Прераждане\" е призовала за обща борба за запазване на идентичността на Македония, и е обявила създаването на петиция на всички несъгласни с политиката на правителството. \nЛюбиша Настовски от МОС пък смята, че \"ако исканията не може да се постигнат с мир, ще последва война\". \nПо време на протеста група младежи са запалили знамето на Европейския съюз. \"Фактор\" извежда в заглавие изгарянето на европейското знаме в Скопие, като отбелязва, че \"палежът е бил извършен от младежки патриотични формации, протестиращи срещу смяната на името на страната и приемането на закони, водещи към разширена употреба на албанския език\". Македонският \"Фокус\" съобщи в заглавие, че \"демонстрантите се снимаха със запаленото знаме на Европейския съюз\" и цитира твърдението на \"Твърдокорните\", че с \"двуезичността губим държавата\". \n\"МКД\" от своя страна пише, че \"протестът на \"Твърдокорни\" и \"МОС\" е насочен срещу ликвидирането на унитарния характер на македонската държава и легалното й превръщане в трета албанска държава на Балканите чрез въвеждането на албанския език като официален в Гевгелия, Валандово, Шип, Струмица, Берово, Крива Паланка и др.\". \nМеждувременно кметът на Солун Янис Бутарис категорично се разграничи от протеста в града срещу правото на Република Македония да използва термина \"Македония\" в своето име. \"Много съм разочарован, защото след 25 години спорове за името на Скопие ние сме в същата позиция. Психологията, отношението на много гръцки граждани не се е променило. Проблемът е, че хората смятат, че Македония ще ни отнеме идентичността, никой няма да го направи. Те не са заплаха за нас. Хората са много слабо информирани, въобразяват си разни неща, които не са истина, че те ще ни откраднат историята, ще ни превземат\", каза Бутарис. \nКметът на Солун има ключова роля за началото на преговорите между властите в Скопие и Атина за името Македония. Премиерът Ципрас също се разграничи от националистически призиви в страната.   \n", "date": "2018.01.23", "title": " Националисти протестират в Скопие  "}
{"url": "http://duma.bg/node/159299", "text": "Фермерите в Гърция ще издигнат блокади по пътищата по решение на земеделските производители от района на Кардица. В него са участвали 25 браншови сдружения, съобщи в. \"Та неа\". Земеделските стопани в Гърция са недоволни от насъбралите се, според тях, проблеми в бранша, които с течение на времето са се изострили и са довели до драстично намаляване на доходите им. Фермерите настояват с данъци да бъдат облагани само реалните им доходи, необлагаемият за тях минимум да е 12 хиляди евро, да се премахне осигуряването и да се намали възрастовата граница за пенсиониране на 60 години за мъжете и 55 години за жените. Земеделските производители искат още гарантирани цени за тяхната продукция, безплатно здравеопазване, достойни пенсии, премахване на единния имотен данък и създаване на държавен фонд, който да поема на сто процента обезщетенията им за щетите, нанесени от природните бедствия. Миналата седмица гръцкият парламент одобри проектозакон за нови мерки за икономии, съдържащ фискални, енергийни и трудови реформи, изисквани от международните кредитори в замяна на отпускане на нов транш от спасителната програма за страната.  \n    \n", "date": "2018.01.23", "title": " Гръцките фермери ще блокират пътища"}
{"url": "http://duma.bg/node/159300", "text": "Заминалите на работа в страните от ЕС украинци разкриха пред онлайн изданието \"Страна.ua\", че са третирани като роби.  \nПо данни на изданието стотици хиляди украинци са заминали в Унгария и Полша, където за разлика от другите държави от ЕС не се изисква работна виза. Въпреки това те могат да намерят само нискоквалифицирана работа за срок от три месеца. \nМария Тарнавская, получила работа в Гданск, сподели, че европейските заплати изглеждат на украинците като \"космически\". Но при съпоставка с местните цени се получава, че гастарбайтерите получават малко, а условията на труда са ужасни. Тя е работила по 16-18 часа в цех за обработка и разфасовка на пилешки бутчета, който Бил студен като хладилник. \n\"Ние за тях сме просто роби, евтина работа сила\", оплаква се жената. \nНеочаквани за работещите украинци се оказали и многобройните глоби и отчисления, с които трябва да се сблъскват. Началствата ги наказват за пушене в работно време, отчислява им от заплата за обедните почивки и не се плаща дължимата заплата, ако работникът напусне, без да са минали трите месеца. Гастарбайтерът Юрий Ардел, който работи в строителен цех край Варшава, сподели, че особено в тежко положение се оказват жените, които ръководствата \"ги нямат за нищо\". \nМного украинци попадат и в капаните на мошениците с документи или се подписват под договор за непосилен труд, без да го прочетат изцяло.       \n", "date": "2018.01.23", "title": " Украинци третирани като роби в ЕС"}
{"url": "http://duma.bg/node/159292", "text": "Евросъюзът смята да премине от отношения на партньорство с Палестина към отношения на асоцииране, заяви френският първи дипломат Жан Ив льо Дриан при пристигането си за заседанието вчера на Съвета на ЕС на равнище външни министри, на което е поканен и президентът на Палестина Махмуд Абас. \nЛьо Дриан подчерта също, че ЕС смята да потвърди подкрепата си за принципа на двете държави в процеса на мирно уреждане на близкоизточния конфликт, подкопано от решението на САЩ да преместят посолството си от Тел Авив в Йерусалим.  \nСамитя Абас заяви преди срещата, че ще поиска от ЕС официално да признае палестинската държава, когато се срещне с външните министри, разкри палестинският външен министър Риад ал Малки. По дуМите му Абас настоява ЕС да отговори на решението на САЩ да признае Ерусалим за израелската столица. \n    \n", "date": "2018.01.23", "title": "ЕС иска споразумение за асоцииране с Палестина"}
{"url": "http://duma.bg/node/159293", "text": "Пекин и Москва трябва заедно да се противопоставят на натиска от страна на Вашингтон. \nТози призив бе отправен от военното аташе на китайското посолство в Москва ген. Куй Янвей на среща в комитета на отбрана към Съвета на федерацията на Русия. По думите му в новата стратегия на Пентагона Китай и Русия са възприемани като заплаха за САЩ. \n\"САЩ заедно със западните държави в европейската част сдържат Русия, а в азиатската част сдържат Китай\", отбеляза военното аташе. Според него Москва и Пекин трябва да противодействат съвместно срещу глобалните предизвикателства, а също срещу \"предизвикателствата от страна на САЩ и техните съюзници\", за да гарантират сигурността не само в своите региони, но и в целия свят. \nВ новата стратегия на Пентагона е посочено, че главният приоритет е съперничеството с Русия и Китай.      \n", "date": "2018.01.23", "title": " Русия и Китай заедно срещу САЩ"}
{"url": "http://duma.bg/node/159339", "text": "Въпреки настояванията на БСП за изясняване кой е отговорен за пробойните в централизираната информационна система БАЦИС, управляващите продължават да премълчават факти. \"Системата позволява манипулация и така я позволява, че от нея очевидно не остават следи. За да започнем производство, трябва да имаме конкретно виновно лице\", призна вчера пред депутатите главният прокурор Сотир Цацаров. \nСлед като е направено така, че да няма следи в системата, какъв е екипът, който е задал на тази фирма да направи такива скандални пробиви в нея, питат от БСП. Социалистите настояват да научат кой е създал техническите изисквания и кой е приел, че програмата е изпълнена, след като част от функционалностите по предварителното задание не са били реализирани. \n    \n", "date": "2018.01.23", "title": "Крият кой е одобрил пробитата акцизна система  "}
{"url": "http://duma.bg/node/159333", "text": "Депутатите на \"БСП за България\" от Велико Търново настояват да се провери верни ли са публикациите, които твърдят, че фирми на застреляния бизнесмен Петър Христов са усвоили повече от 50 млн. лв. обществен финансов ресурс по различни обществени поръчки. Това обяви Весела Лечева вчера. \"Ако има доказателства, те ще са в кошницата на управляващите и ще опровергаят думите на Цветан Цветанов, че мотивите за вота на недоверие от БСП по темата за борба с корупцията са абстрактни и в тях няма никаква конкретика. Самият той е наясно как се управляваше Великотърновска област\", обясни народният представител. Лечева смята, че управляващите имитират действия за справяне с корупцията. Няма нужда да се търси помощ от чужденци, ако липсва политическата воля за справяне с проблема, заяви тя. \nКонцентрацията на голям обществен ресурс в определени лица и фирми изкривява пазарната среда и ощетява гражданите, а действията на правителството не запълват пробойните, които ощетяват хазната и държавния бюджет, категорична бе Весела Лечева. Тя видя като причина за рекордно ниските чужди инвестиции у нас корупционните практики и феодализирането на обществените ресурси. Според колегата й Явор Божанков корупцията е системен проблем, който не може да бъде решен с бутафорен антикорупционен закон. \nВъвеждането на пилотни проекти в училищата за обучение по джендър търпимост ще окаже негативно влияние, защото децата ще бъдат обучавани в нещо, което не е присъщо на морала, християнските и общочовешките ценности, които се споделят в обществото, подчерта Валентин Ламбев във връзка със споровете около Истанбулската конвенция. \n    \n", "date": "2018.01.23", "title": "Депутатите от Велико Търново искат проверка за фирми на Петър Христов"}
{"url": "http://duma.bg/node/159334", "text": "Въпреки настояванията на БСП за повече яснота около пробойните в централизираната информационна система БАЦИС, управляващите продължават да премълчават факти. На съвместно заседание на комисиите по вътрешна сигурност и обществен ред и по бюджет и финанси в НС главният прокурор Сотир Цацаров, шефовете на ДАНС Димитър Георгиев и на митниците Георги Костов и финансовият министър Владислав Горанов се обясняваха за неработещата система. \n\"На практика сме изчерпвали всички възможни средства за доказване. В крайна сметка изводът е системата позволява манипулация и тя така я позволява, че от нея очевидно не остават следи. За да започнем производство, трябва да имаме конкретно виновно лице. Липсата на лог файлове за одит на системни процеси, осъществяващи комуникации, достъп и др. не позволяват да се определи еднозначно нерегламентиран достъп и манипулации. Производство се започва и обвинение има, когато е извършено престъпление от конкретно лице. В конкретния случай това е недоказуемо\", признава пред депутатите Цацаров в обяснение защо няма наказани. \nГоранов и Костов се заинатиха, че осем от проблемите били отстранени. Шефът на митниците обаче удължи крайния срок, в който паролите за достъп ще бъдат сменени - според писмо на Горанов до премиера от 3 януари това трябваше да стане през април, Костов обаче вече го вижда през юли т.г. \nСлед като е направено така, че да няма следи в системата, какъв е екипът, който е задал на тази фирма да направи такива скандални пробиви в нея, попита депутатът от БСП Румен Гечев. Той припомни, че системата официално работи от 1 април 2013 г. и не е ясно какво се е случвало от тогава до 2016 г., когато фирма подава сигнал за манипулиране на данни и започва проверка.  \n\"Това е изумителен проблем. Направено е така, че в информационната система може да се влиза с обща парола от всички митничари на територията на България. ДАНС и ГДБОП установяват, че паролата е много лесна, нещо от рода на абв2345\", възмути се той.   \nНа заседанието в НС колегата му от БСП Пенчо Милков настоя да се разбере кой е създал техническите изисквания, така че да не остават в нея следи при манипулация. Това не може да се е случило без знанието на политическото ръководство на Министерството на финансите, смята той. БСП пита и кой е приел, че програмата е изпълнена, след като част от функционалностите по предварителното задание не са били реализирани. \nИван Иванов от БСП отбеляза, че МВР е докладвало, че при акции в Русе и Велико Търново срещу организирани престъпни групи има констатация: \"В сървърно помещение на русенска фирма, обединяващо информационните потоци от контролните точки на данъчния склад, е документирано наличие на техническо оборудване, което дава възможност за интервенция върху данните, подавани за Агенция \"Митници\". Той попита до каква степен са отстранени нередностите, които са установени от ДАНС и потвърдени от прокуратурата.     \n", "date": "2018.01.23", "title": " Управляващите крият кой е одобрил неработещата БАЦИС"}
{"url": "http://duma.bg/node/159331", "text": "До края на седмицата ще бъде представено класирането на проектите за създаване на научни центрове за върхови постижения, финансирани от европрограмата за образование и наука (ОПНОИР). Авторите на одобрените проекти трябва да подадат документи за сключването на договорите, което ще е вероятно през февруари. Това отговори на въпрос на ДУМА вчера Кирил Гератлиев, шеф на новата агенция към министър Красимир Вълчев, която управлява програмата. Конкурсите бяха забавени заради нередности, установени с одит на ЕК и допуснати още при Меглена Кунева, и заради спиране на процедурите за оценители при Вълчев. Все още не е призната от Еврокомисията и новата агенция, която замени дирекцията на МОН след предписанието на ЕК, че не може МОН хем да управлява, хем да получава парите по проекти. Агенцията се отдели като \"независима\", а служителите - получатели на пари от проекти, останаха в МОН. Гератлиев очаква през февруари ЕК да одобри агенцията като управляващ орган.     \nОценяването на проектите за центрове за компетентност пък е забавено още повече. Вероятно класирането и подписването на договори за тях ще стане през февруари-март, каза Гератлиев. Според правилата, ако договорите бъдат сключени, а ЕК не одобри агенцията или процедурите, изплащането на парите (общо 350 млн. лв. за двата вида центрове) става от държавния бюджет.   \nЗа работа с деца от уязвими групи в детските градини и училищата държавата ще отпуска допълнителни средства, предвижда промяна в Наредбата за финансирането на образователните институции, която вчера бе представена в МОН. Средствата за финансирането на забавачките и училищата ще се умножават по регионален коефициент, отчитащ отдалечеността от големи градове с над 100 хил. жители, на общинския център от областен град и броя на населението в общинския център. Общините се разделят на 8 групи, за всяка от които регионалният коефициент ще е различен. Освен това се определят т.нар. райони за целенасочено въздействие - Северозападна България, Родопите, Странджа-Сакар, приграничните райони - за тях също ще се определи коефициент за допълнително финансиране. Държавата ще поеме и всички разходи за транспорт на педагозите от малкото селище към града или обратно. Целта е да създадем условия за задържане на качествени педагози във всички населени места и за равен достъп до образование на децата от всички краища на страната, обясни министър Красимир Вълчев. Засега на места още има \"резервни\" учители заради намаляването на децата, но до 10 години мнозинството учители излизат в пенсия и недостигът ще е голям, коментира той. \nНово е също, че там, където има деца от уязвими групи и в професионални училища, обучаващи в специалности с недостиг на кадри, ще се допускат маломерни паралелки. На бюджетно финансиране минават и кариерните центрове, тъй като срокът на еврофинансирането им приключи. В бюджета за 2018 г. са предвидени 55 млн. лв. за дофинансиране по отдалеченост на селището, а още 35 млн. лв. ще са за работа с деца от уязвимите групи, особено за допълнително обучение по български за тези, чийто майчин език е различен. Ръстът на средствата е за увеличаване на възнагражденията на педагозите, изрично посочи Вълчев. \n     \n", "date": "2018.01.23", "title": " До седмица класират проектите за центрове за върхова наука  "}
{"url": "http://duma.bg/node/159335", "text": "Дори при финансови затруднения работодателите да бъдат задължени да изплащат 100% от възнагражденията на работниците, или работодателят да има право да плаща непълна заплата, но само за месец в рамките на календарната годинa, след като декларира пред ГИТ обстоятелствата, поради които е затруднен да плати пълна заплата. Предложение за такава поправка в чл. 245 от Кодекса на труда ще внесат в Народното събрание омбудсманът, КНСБ и КТ \"Подкрепа\". Това съобщиха на съвместна пресконференция Мая Манолова и Пламен Димитров. ДУМА припомня, че Манолова сезира Конституционния съд по казуса, но преди дни магистратите отхвърлиха жалбата. Така продължава действието на чл. 245 от КТ, според който дори при добросъвестно изпълнение на трудовите задължения на работника, работодателят му гарантира изплащането само на 60% от брутното възнаграждение, но не по-малко от минималната заплата, ако е във финансови затруднения. С това решение КС узаконява трудовата експлоатация в България, коментира Манолова. \nМанолова и Димитров посетиха вчера Дупница във връзка с поредния случай на неизплатени заплати на над 145 работници от обувната фирма \"А.М.shoes\". Служителите имат да получават начислени заплати в размер на около 97 хил. лв. Работниците не са получавали възнагражденията си от ноември (на 22 ноември им дали по 60 лв. аванс). От началото на т.г. предприятието е в процедура на престой, работниците не ходят на работа, но на 17 януари получили съобщение, че фирмата преустановява дейността си и няма пари. Предприятието е на същия работодател, чиято бе и обявената в несъстоятелност през 2017 г. фирма \"Абонданца\". Тя така и не плати заплатите на хората в Дупница. Тогава българската ГИТ сезира италианските си колеги и те откриха собственика на фирмата в Италия. \nВ началото на т.г. ГИТ започна проверка в Дупница. Очаква се да бъде наложено предписание за изплащане на дължимите заплати. Въпреки промените в 5 закона през м.г., работодателят намерил достатъчно \"вратички\", за да не плати възнагражденията на хората. \nОт 29 януари в сградата на КНСБ в Дупница ще бъде разкрита приемна на синдиката, омбудсмана и Инспекцията по труда, където работниците ще бъдат консултирани какви действия да предприемат, за да получат неизплатените от работодателя заплати. Това съобщиха за ДУМА от КНСБ след срещата на Димитров и Манолова с работниците в Дупница. Стана ясно, че омбудсманът ще открие гореща телефонна линия за сигнали срещу некоректни работодатели. \n    \n", "date": "2018.01.23", "title": " Омбудсманът и синдикатите внасят в парламента промяна в Кодекса на труда"}
{"url": "http://duma.bg/node/159336", "text": "Начинът, по който Европа функционира, не удовлетворява нашите граждани. Това заяви вчера вицепрезидентът Илияна Йотова на Срещата на председателите на комисиите по европейски въпроси на парламентите на ЕС (КОСАК). Не можем да увлечем европейските граждани, за да спорим и търсим решение как да развиваме Европа през 21 век, констатира тя. Според нея основните проблеми на ЕС започват от бюрокрацията, която е изместила визионерството до кризите, които ни разтърсиха последните години. По думите й Европа е разделена, всяка страна е за солидарност, но само ако другите са солидарни с нея, а вместо работещи решения, напоследък се издигат повече огради. \nЙотова изтъкна и сериозните страхове в България от спиране или орязване на еврофондове. Така се заражда идеята за Брюксел, който взима решения без гражданите си, заключи тя. \nНа срещата на КОСАК бе дискутирана темата за присъединяване на Западните Балкани към ЕС. Председателят на Комисията по европейски въпроси и контрол на европейските фондове в НС Кристиан Вигенин заяви, че въпреки множеството предизвикателства, разширяването на региона е безалтернативно и гарантира проектирането на сигурност, стабилност и просперитет, както в Югоизточна Европа, така и в Европа като цяло. Той акцентира върху задълбочаване и разширяване на регионалното сътрудничество и добросъседските отношения и подобряване на връзките на региона с единия пазар на ЕС. Вигенин увери, че при нашето председателство ще се работи за засилване на видимостта на Дунавския и Черноморския регион. \nРесорният министър Лиляна Павлова пък изрази надежда българското председателство да бъде запомнено като Балканско председателство.   \n", "date": "2018.01.23", "title": "Илияна Йотова излезе с остри критики към ЕС"}
{"url": "http://duma.bg/node/159337", "text": "Призоваваме Народното събрание да не ратифицира Истанбулската конвенция, в която се въвеждат понятия, противоречащи на нашата православна вяра, национални традиции и правна система. Това се казва в обръщение на Св. синод, публикувано вчера на официални сайт на българската патриаршия (цялото обръщение - на стр. 8). Едновременно Синодът огласи и свое подробно становище по конвенцията, обявявайки се против въвеждането чрез нея на понятия, несъвместими с българския обществен ред, непознати в националната ни правна система, както и срещу прокарването на идеи, несъвместими с вярата на Светата Православна църква. Самият факт, че Истанбулската конвенция поражда спорове в българското общество относно понятия, които въвежда, буди тревога, се казва в становището. И още: \"Няма обяснение и е неприемливо международен договор, който поражда несъмнено обществено несъгласие, да се внася в Народното събрание за обсъждане и ратифициране, без \"Обяснителния доклад\", защото той е източник на тълкуване на волята на законодателя. Предметният обхват на конвенцията е по обществено значими въпроси и общественото обсъждане следва да се провежда преди подписването на конвенцията, а не във финалната фаза на законодателния процес, когато се предлага за ратифициране. Българският парламент с позицията си ще даде ясен знак дали се вслушва в гласа на народа или в други гласове. И дали защитава теории, продукт на социалното инженерство и които засягат фундамента на обществото - човека, неговата вяра, семейство и нравствени ценности.\" \nПреди дни и главният мюфтия Мустафа Хаджи също се обяви против Истанбулската конвенция. Въпреки взрива от негодувание в обществото обаче премиерът Борисов и вчера заяви пред зам.-председателя на ЕК Франс Тимерманс, че ще положи всички усилия конвенцията да бъде ратифицирана от нашето НС. \n  \n    \n", "date": "2018.01.23", "title": "Синодът се обяви срещу Истанбулската конвенция"}
{"url": "http://duma.bg/node/159338", "text": "Сигнал за натиск и цензура е подал екипът на \"Денят започва с култура\" по БНТ срещу програмния директор на телевизията Емил Кошлуков, съобщи за дир.бг председателят на Съвета за електронни медии София Владимирова. \"За нас основен принцип е да се спазват правата на словото и ненамесата в редакционната политика на която и да е медия. Поради стечение на обстоятелствата утре (днес - бел. ред.) имаме среща с ръководството на БНТ по друг повод - тригодишната програма на генералния директор Константин Каменаров. Но обект на коментар ще бъде и казусът с предаването, очакваме да ни запознаят изчерпателно какви мерки ще предприемат, защото това е до голяма степен вътрешен проблем на телевизията\", добави Владимирова. Сигналът ще бъде разгледан в СЕМ и ако експертите установят, че има нарушения на Закона за радиото и телевизията, то тогава ще се каже може ли и как БНТ да бъде санкционирана. Припомняме, че в чл.5 от ЗРТ е записано, че не се допуска цензурирането под каквато и да е форма, а публичната критика от страна на работещите в медията не е нелоялност към работодателя. \nПо-рано вчера екипът на \"Денят започва с култура\" излезе с декларация, в която директно обвини Кошлуков в натиск. От предаването заявиха, че разчитат ръководството на БНТ и СЕМ да разрешат спора с програмния директор. \n\"По-притеснителна е намесата в изборите на екипа как да бъдат представяни определени гости и какви въпроси да им бъдат задавани. Крайно неприемливи са и намеците, че някой ни кара да работим повече и това е проблемът на предаването. Това показва пълно неразбиране на спецификата на работата ни\", пишат колегите в отговор на появилата се ден по-рано позиция на Кошлуков. \nОт \"Денят започва с култура\" признават за \"принципни различия\" с новия програмен директор. \"Обществената телевизия изпълнява функциите си не като се стреми всяко предаване да бъде за всеки, а като създава и поддържа специализирани предавания, които покриват разнообразните ценности и вкусове на своите зрители. Това е и причината тези предавания да не се въдворяват в рейтинги, а да се оценяват като образоващи, доближаващи се до общочовешки културни ценности и съдействащи за разбирателството и толерантността в отношенията между хората\", контрират те призива на Кошлуков за по-висок рейтинг. \nЕкипът твърди, че кани гостите си не заради партийното им членство, а в качеството им на експерти. Според тях изискването за повишаване на рейтинга показва неразбиране на функциите, които обществената телевизия трябва да изпълнява. Критериите за култура, стил и образователна мисия не могат и не трябва да бъдат измервани в числа, гласи позицията им. Отбелязва се, че генералният директор на БНТ Константин Каменаров им е обещал пълна свобода на теми и събеседници. \nKонфликтът между екипа на \"Денят започва с култура\" и Кошлуков бе определен от Каменаров като \"плод на комуникационен проблем\". Според него нито едната, нито другата страна е нарушила журналистическата етика или ЗРТ. \"Не бих нарекъл предаването скучно, давам си сметка, че то не може да счупи рейтинги. Нашите формати са по-специфични\", уточнява шефът на БНТ пред \"Дневник\".  \nВчера пред БНТ се проведе и протест с искане на оставката на Кошлуков.     \n", "date": "2018.01.23", "title": " СЕМ разследва има ли цензура в БНТ  "}
{"url": "http://duma.bg/node/159294", "text": "Испанската прокуратура поиска от Върховния съд на страната да издаде европейска заповед за арест на бившия лидер на автономната област Каталуния Карлес Пучдемон, който пристигна в Копенхаген за участие на конференция, съобщи в. \"Вангуардиа\". \nКопенхагенският университет покани Пучдемон да участва в дискусия за политическото бъдеще на Каталуния Така Пучдемон за пръв път напусна Белгия, където избяга през октомври 2017 г. \nКаталунският политик замина за Дания, въпреки предупрежденията на Мадрид, че ако напусне Белгия, ще бъде издадена нова международна заповед за ареста му. \nМеждувременно председателят на каталунския парламент Роже Торен предложи Карлес Пучдемон за премиер на автономната област. Торен взе решение след консултации с представители на парламентарно представените политически сили.     \n", "date": "2018.01.23", "title": " Мадрид поиска заповед за ареста на Пучдемон"}
{"url": "http://duma.bg/node/159302", "text": "1598 - РАЖДА СЕ ФРАНСОА МАНСАР, ФРЕНСКИ АРХИТЕКТ (УМИРА 1666 Г.). От неговото име идва названието мансарда. Мансардата е друго име за таванска стая, често със скосен покрив. Прозорците са тип капандури или табакери. Този архитектурен стил става популярен най-напред във Франция, а след това и по света благодарение на арх. Мансар. 1783 - РАЖДА СЕ СТЕНДАЛ, ФРЕНСКИ ПИСАТЕЛ (УМИРА 1842 Г.). Рожденото му име е Анри Мари Бейл. Авторът на \"Арманс\", \"Червено и черно\", \"Люсиен Льовен\" не е оценен от съвременниците си, бива признат едва през ХХ в. Самият Стендал е сложил за мото на много от ръкописите си фразата \"На малцината щастливци\", обръщайки се към онези, които в бъдеще ще разпознаят гения му. 1898 - РАЖДА СЕ СЕРГЕЙ АЙЗЕНЩАЙН, СЪВЕТСКИ РЕЖИСЬОР (УМИРА 1948 Г.). Най-известните негови филми са \"Броненосецът \"Потьомкин\" и \"Александър Невски\". През 1930 г. \"Парамаунт Пикчърс\" му предлагат възможност да снима филм в САЩ. Той приема краткосрочен договор за 100 хил. долара и пристига в Холивуд. Но споразумението се проваля. Особеният подход на Айзенщайн към киното се оказал несъвместим с комерсиалния начин за правене на филми в американските студиа. 1931 - УМИРА АННА ПАВЛОВА, СВЕТОВНО ИЗВЕСТНА РУСКА БАЛЕРИНА (Р. 1881 Г.). Едно от най-популярните й изпълнения е това на умиращия лебед - танц, създаден специално за нея от балетмайстора М. Фокин по музиката на Сен-Санс. В продължение на 20 години гастролира в Европа, Америка, Нова Зеландия, Австралия и Азия. 1941 - УМИРА ПРОФ. ДОБРИ ХРИСТОВ, КОМПОЗИТОР, ХОРОВ ДИРИГЕНТ И ПЕДАГОГ (Р. 1875 Г.). Съосновател и диригент на музикалното дружество \"Гусла\" във Варна (1899). Преподавател (от 1912) и директор (1918-1920) на Държавното музикално училище (дн. Национално музикално училище \"Любомир Пипков\") в София. Съосновател и диригент на музикалното дружество \"Родна песен\" в София (1909). 1978 - ШВЕЦИЯ ПЪРВА В СВЕТА ЗАБРАНЯВА АЕРОЗОЛНИТЕ ОПАКОВКИ. Стъпката е мярка за съхранение на озоновия слой. Аерозолът е газообразна суспензия от микроскопични частици течност или твърдо вещество. Макар че името произлиза от aero (въздух) и solution (разтвор), аерозолът не представлява разтвор, а дисперсия, тъй като твърдите или течните частици (под формата на прах или мъгла) остават химически неразтворени във въздуха. Аерозолите в атмосферата са формата, под която се разпространяват димните замърсители. 1989 - УМИРА САЛВАДОР ДАЛИ, ИСПАНСКИ ХУДОЖНИК (Р. 1904 Г.). През своята плодовита творческа кариера сюрреалистът рисува над 1500 картини. Освен това е автор на илюстрации за много книги. Прави също графики, литографии, бижута, скулптури, театрални и филмови декори, пише книги, прави дизайн на облекла и др.     \n", "date": "2018.01.23", "title": "Датата"}
{"url": "http://duma.bg/node/159295", "text": "Социалните мрежи като източник на информация губят доверие сред своите потребители, които предпочитат да използват традиционните медии, сочи проучване, проведено от Edelman Trust Barometer. \nСамо около 1/3 от британските граждани се доверяват на социалните мрежи. Причината е, че платформите не правят достатъчно, за да предотвратят някои от често срещаните проблеми, сред които са незаконно или неетично отношение. Такова е мнението на 70% от анкетираните. Също толкова хора са недоволни, че екстремистката пропаганда се разпространявана безпроблемно чрез социалните мрежи. \nВ същото време т.нар. традиционни медии като вестници или телевизии отчитат 13% ръст на доверието във Великобритания, достигайки до 61%.      \n", "date": "2018.01.23", "title": " Пада доверието към социалните мрежи"}
{"url": "http://duma.bg/node/159304", "text": "Вече повече от една година, след като британците, макар и с минимално мнозинство, избраха да напуснат ЕС, той, както и самата Британия, са разглеждани в бъдеще време неотменно през призмата на явлението \"Брекзит\". Но не намаляването с една държава членка на ЕС е темата тук за разглеждане. А начинът, по който средствата за масова информация у нас проклакьорстват в писанията си \"общоевропейската идея\", когато разнищват казуса \"Брекзит\" в ущърб на правдивото осведомяване. \nТипичен пример са напъните за информиране на българските читатели, слушатели и зрители относно ситуацията след инициираните от Тереза Мей парламентарни избори през юни 2017 г., които попариха нейната надежда да получи още по-внушителна подкрепа от избирателите. Уви, малшанс за Тереза Мей - резултатът от гласуването се оказа противоположен. \nВ медийното пространство, пробрюкселски клонирано чрез съответни директни и индиректни щампи от произволно - не единствено финансово - естество, изборното поражение на ръководената от Мей партия да спечели достатъчно места в Камарата на общините, за да състави самостоятелно правителство, беше поднесена като готово изфабрикувана за информационна консумация с етикет \"Британците премислиха за Брекзит\" Собствениците на авторски права върху алабализмите по тази тема в средствата за масова информация у нас не са положили достатъчно усилия, за да се запознаят в детайли както със ситуацията понастоящем във Великобритания, също са останали в неведение по отношение на пропагандната опаковка, а и със съдържанието на политическата традиция отвъд Ламанша. \nПонеже не бих желал да уподобя номадите в журналистическата професия, профанизирайки чужди интелектуални изяви, предоставям пред читателите на ДУМА в оригинал съществената част от словото на Тереза Мей, произнесено на 13 юли 2016 г. от Даунинг стрийт - резиденцията на министър-председателя на Англия, веднага след като заема поста: \n\"Тъй като не всеки знае това, но пълното наименование на моята партия е Консервативна и Юнионистка партия, и думата \"юнионистка\" е много важна за мен. \nТя означава, че ние вярваме в Съюза: скъпоценната връзка между Англия, Шотландия, Уелс и Северна Ирландия. Но тя означава още нещо, което също е толкова важно; тя означава, че ние вярваме в съюз не само между нациите на Обединеното кралство, но и между всички наши граждани, всеки един от нас, независимо кои сме и независимо откъде сме. \nТова означава борба срещу изгарящата несправедливост, че ако сте роден беден, вие ще умрете девет години по-рано отколкото другите. \nАко вие сте черен, вие сте третиран по-грубо от криминалната правораздавателна система, отколкото ако сте бял. \nАко сте бяло, произхождащо от работническата класа дете, вие имате по-малък шанс, отколкото който и да е друг, да постъпите в университет. \nАко сте в държавно училище, е по-малко вероятно да усвоите престижна професия, отколкото ако получите образование в частно училище. \nАко сте жена, ще заработвате по-ниско възнаграждение, отколкото ако сте мъж. \nАко страдате от психически здравословен проблем, няма да получите достатъчно помощ. \nАко сте млад, ще откриете, че е по-трудно, отколкото когато и да е преди, да притежавате ваш собствен дом. \nНо мисията да бъде направена Британия държава, която работи за всекиго, означава повече, отколкото борба с тези несправедливости. Ако вие произхождате от обикновено работническо семейство, животът ви е много по-труден, отколкото си представят много хора в Уесминстър (английския парламент - б.а.). Вие имате работа, но не винаги имате сигурност за заетостта в бъдеще. Вие притежавате ваш собствен дом, но вие се тревожите за изплащането на ипотеката. Вие успявате горе-долу да се справяте, но се притеснявате за житейските разходи и дали бихте могли да изпратите децата си в добро училище. \nАко сте едно от тези семейства, ако едва се справяте, аз искам да се обърна пряко към вас. \nЗная, че работите денонощно, зная, че давате най-доброто от себе си, и знам, че понякога животът е борба. Правителството, което аз ръководя, ще се направлява не от интереса на малкото привилегировани, а от вашия. \nНие ще направим всичко, което можем, за да ви предоставим повече възможности да контролирате вашия живот. Когато предявим големи изисквания, ние ще мислим не за силните, а за вас. Когато прокарваме нови закони, ние ще слушаме не знатните, а вас. Когато стане въпрос за данъци, ние ще облагодетелстваме не богатите, а вас. Когато стане въпрос за възможности, ние няма да укрепваме предимствата на малцина късметлии. Ние ще направим всичко, което можем, за да помогнем на всекиго, каквито и да са вашите биографични данни, да стигнете толкова далеко, колкото вашите таланти ще ви отведат. \nНие живеем през важен момент от историята на нашата страна. Следвайки референдума, ние се изправяме пред време за велика национална промяна. \nИ аз знам, че понеже ние сме Велика Британия, ние ще се изправим към предизвикателството. След като напуснем Европейския съюз, ние ще изковем една смела нова положителна роля за нас самите в света, и ние ще направим Британия страна, която работи не за малцината привилегировани, но за всеки един от нас. \nТова ще бъде мисията на правителството, което аз ръководя, и заедно ние ще построим една по-добра Британия.\" *    *    * На 9 май 2016 г. Борис Джонсън, тогавашен кмет на Лондон, в първата си реч на поста, заявява: \n\"Това, което беше някога Европейският икономически съюз, претърпя забележителна метаморфоза през последните тридесет години и съдбоносният елемент е, че той продължава да става все по-централизиран, намесващ се и антидемократичен. \nДостатъчно е само да прочетете Лисабонския договор - чиито конституционни постановления бяха отхвърлени от населението на три европейски държави: Франция, Холандия и Ирландия, за да се ориентирате колко далеко е от това, което ние подписахме през 1972 г. Брюксел понастоящем притежава изключителна или преимуществена компетентност относно търговията, митниците, конкуренцията, земеделието, риболовството, околната среда, защитата на потребителите, транспорта, трансевропейските съобщителни мрежи, енергията, секторите за свобода, сигурност и правосъдие, и нова власт спрямо културата, туризма, образованието и младежта. Европейският съюз вече притежава значителна власт да определя големината на косвените данъци върху цялата обща територия на 28-те държави членки, и, разбира се, има пълен контрол върху финансовата политика на всички 19 страни в еврозоната. \nПрез последните години Брюксел се сдоби със собствен външен министър, свои собствени посолства навсякъде по света и продължава да изгражда своя собствена отбранителна политика. Ние трябва да престанем да се опитваме да мамим британския народ; ние сме длъжни да спрем да казваме едно нещо в Брюксел и други неща на публиката у дома; ние сме длъжни да спрем систематичната кампания на увъртане - да скриваме от публиката нивото на извършените конституционни промени. Ние трябва да погледнем върху правната реалност и това е, че тя е едно продължаващо и ускоряващо се усилие да бъде построена държава, наречена \"Европа\". \n... Независимостта на нашата страна е сериозно компрометирана. Това е всъщност фундаментален демократичен проблем - ерозията на демокрацията, което ме включи в тази битка. \n... Отговорът на проблемите на Европа днес не е \"повече Европа\", ако това означава повече принудена икономическа и политическа интеграция. Отговорът е реформа и връщане обратно властта на нациите и народите, и връщане към самоуправлението - поне на тази страна (Великобритания - б.а.), затова гласувайте с \"Напускане\". *    *    * Да сте чули от българските политици да са влезли в полемика, макар и задочна, със схващанията, изказани от политиците във Великобритания, привърженици на \"Брекзит\"? Не, не сте! И няма да чуете. Понеже и тук, в България, е в сила принизяването на значението на суверена спрямо администрацията в Брюксел. Е, именно тази ситуация не се одобрява от привържениците във Великобритания на напускането на Евросъюза. \nНо за разлика от национално отговорните по традиция британски политици, българските послушковци козируват с две ръце. Че нали управлението на една провинция е по-лесно, отколкото на самостоятелна държава. Пък и нали администрацията в Брюксел не е отнела \"най-важния\" символ за известна самостоятелност на управлението - тукашният (псевдо)елит сам да си определя възнагражденията. Сиреч келепира! \n \nБорисов с Доналд Туск... \n... и с Жан-Клод Юнкер \n    \n", "date": "2018.01.23", "title": " Бог високо, Брюксел далеко: Да живее келепирът!  "}
{"url": "http://duma.bg/node/159306", "text": "\n  \nПод чужд натиск и с помощта на български държавници в момента се прави опит чрез ратифицирането на Истанбулската конвенция да признаем нещо, което никога не е съществувало у нас - някаква \"gender identity\"- джендърна идентичност, и някакъв gender - \"социален пол\", който трябва да бъде защищаван от дискриминация и насилие. \nЕто аргументите на онези, които са за ратифициране на Конвенцията:   \n- В нея ставало дума изрично само за защита на жените. \n- Конвенцията нямало да наложи промени в българската Конституция. \n- Конвенцията можело да се подпише  с резерви.  \n- Конвенцията била неправилно тълкувана от нейните противници, защото преводът й бил неточен, щяло да се направи нов превод. \nНито един от тези аргументи не е издържан. Истината е много по-различна.  \n1. В Конвенцията не става дума, че целта й е изрично защита на жените. В член 4 (3) се говори за защита от дискриминация на основата на \"sex\" (биологичен пол) и \"gender\" (социален пол). \n \"Gender\" - Джендър, да поясним на прост език, колкото и да е завъртян преводът на тази дума, означава възможността един човек да самоидентифицира себе си не по биологичен признак, а по това как той възприема себе си като пол. Един мъж например може да чувства, че е роден в \"грешното тяло\", би предпочел да е роден като жена, и да идентифицира себе си като \"трансджендър\" (\"трансполов\"). Трансджедърният/трансполов мъж може да започне да се облича като жена, а и да предприеме по-радикални стъпки по отношение на своята \"джендърна идентичност\", като се подложи на хормонна терапия, за да му порастат гърди и да премахне по хирургически път половите си органи, да бъде признат официално за жена. Така той попада в друга категория - тази на \"транссексуален\".  \nСпорът в тази област в страните с либерална интерпретация на тези понятия обаче още не е решен. Някои смятат, че трансджендърен и транссексуален не са едно и също, но други считат, че трансексуалната личност е всъщност трансджендърна личност, която се е подложила на хормонна и хирургическа интервенция. В САЩ например през ноември 2017 г. за член на долната камара на парламента на щата Вирджиния беше избрана обявяващата себе си като трансджендърна персона Даника Роом, родена като Дан Роом, но трансформирала се в жена през 2013 г. и омъжила се за мъж с дете от друг брак. Във Великобритания един мъж може при наличие на някои изисквания да придобие \"full gender recognition\" - пълно узаконяване на желания социален пол, т.е. един мъж да бъде признат официално за жена, като му се издаде нов акт за раждане с ново женско име, дори без даже да е задължително да прибегне до хирургията. Такава \"жена\" има правото да сключи брак с някой мъж (като в брака между мъж и жена) или да се ожени за жена (като еднополов брак между две жени, за което е приет закон от 2014 г., разрешаващ брак между еднополови личности). Такива законови възможности съществуват и в други европейски страни. Ето и тези \"жени\" конвенцията има за цел да защити. \nЧе това е така, може да се види на сайта на организацията \"Transgender Europe\" (\"Трансджендърна Европа\"), чиято визия е за \"Европа, свободна от дискриминация, където човек може да живее съгласно своята джендърна идентичност\", т.е. съгласно своя социален, а не биологичен пол. В сайта специално се пояснява, че чл. 4(3) на Истанбулската конвенция цели борба срещу \"дискриминацията на основа на сексуална ориентираност и джендърна идентичност\". Посочва се, че съгласно Обяснителния доклад към конвенцията (the Explanatory report-  ), що се отнася до джендърната идентичност, клаузите против дискриминация се отнасят и до \"трансджендърни и транссексуални личности, обличащите се в облекло на противния биологичен пол, травеститите и всички други групи от хора, които не отговарят на категориите \"мъж\" и \"жена\", установени от обществото\". Странно, но няма достъпен, ако изобщо има такъв, официален превод на този доклад, той просто е скрит от българската общественост.  \n2. Възможно е да се наложат промени в Конституцията. Конвенцията предвижда клаузите и да бъдат инкорпорирани в националните законодателства. Това и в съответствие с изискването на българската Конституция, чийто чл. 5(4) постановява, че ратифицирането на Международните договори, а конвенцията е такъв договор, има предимство пред тези норми на вътрешното законодателство, които им противоречат. Тъй като българското законодателство произтича от българската Конституция и не може в него да бъдат въведени клаузи, които не съответстват на Конституцията, в нея ще трябва да бъдат внесени поправки или допълнения. Например: \nЧл. 6.(2) Не се допускат никакви ограничения на правата или привилегии, основани на раса, народност, етническа принадлежност, пол, произход, религия и т.н... Тъй като в българския език пол означава биологичен пол по рождение - мъжки или женски, в Конституцията, освен \"пол\", следва да се добави и \"социален пол\".   \n3. Убеждават ни, че Конвенцията може да се ратифицира с резерви, но се премълчава фактът, че Конвенцията допуска резерви само по ограничен брой клаузи. Чл.4, п.3  не е между тях.  \n4. Българският превод на Конвенцията е официален, той е публикуван на сайта на Съвета на Европа. Кой го е направил не ни казват, нито кой ще прави нов превод. Какъв ли друг превод може да бъде направен, който да убеди обществеността ни, че тя е била някак си заблудена от сегашния превод. Остава си факт, че с ратификацията на Истанбулската конвенция, чужда на националните, историческите, религиозните и културни нагласи на българското общество, джендърната идеология ще бъде вкарана в нашето законодателство с всичките й последствия, на първо място с въвеждането й в образователни програми в училищата.  \n  \n  \n    \n", "date": "2018.01.23", "title": " \"Социалният (gender) пол\" в Истанбулската конвенция"}
{"url": "http://duma.bg/node/159303", "text": "Колкото и странно, бих казал даже чудовищно, да звучи, през годините на т.нар. демократични промени сме свидетели на недопустимо и унизително, безцеремонно погазване на изконните национални ценности. Не е пощаден и великият Христо Ботев, един от недостижимите и най-високи върхове на българската нация. \nПод предлог, че се възраждат забранени и забравени по време на тоталитарния режим черковно-народни традиции, и през т.г. на 6 януари, Йордановден, се организираха повсеместни шумни религиозни обреди, литургии, освещаване на бойни знамена на армията. БНТ и всички останали - по-малки и големи, медии ни направиха съпричастни на стълпотворения, които наблюдаваха кой пръв ще се добере до кръста, хвърлен от божи служител в ледените води. С подчертан емоционален афинитет всяка година ни се предлага атрактивното ледено мъжко хоро в мразовитите води на река Тунджа край Калофер. Човек се потапя, наблюдавайки и тези екзалтирани сцени, в опиянението на хората от възстановената народна традиция. Навярно мнозина заживяват с впечатлението, че край реката се е изсипал целият Калофер, даже и десетки негови гости, и сякаш никой не мисли, че този ден е свързан в отечествената ни история и с рождението на един от най-великите ни предци. \nА БНТ, за да покаже колко е европейска, съвременна и модерна, ни обсипа с десетки подобни репортажи, за да ни отклони поне за малко от тежките социални злини и да ни пренесе във всенародното преклонение пред тържествуващия християнски празник. За жалост, много от телевизиите, сигурно съзнателно и целенасочено, загърбиха Ботевия рожден ден. Националната медия, за да не създава впечатление, че е забравила първородния син на Ботьо Петков, ни удостои с репортаж от Калофер, посветен на 170-годишнината на автора на \"Хаджи Димитър\". За съжаление, всички останали телевизии като че останаха глухи и слепи за това значително българско събитие. Сякаш на този ден никъде в страната не е почетена паметта на уникалния поет-революционер. Кой е виновен за този отвратителен срам, падение и унижение? Повече от очевидно е, че тон за това пренебрежение дават преди всичко хората, застанали на държавното кормило, което вече десетилетия наред \nобслужва приоритетно само чужди интереси Колко смешно и безотговорно звучат думите на Цвета Караянчева, председател на родния парламент: \"За 170-годишнината от рождението на Ботев ще изградим специален инициативен комитет и цялата година ще бъде Ботева.\" Недоумявам как може да се правят подобни гузни изявления чак на 6 януари 2018 г.! А къде бяхте досега, скъпоценни наши доморасли държавници и политици? Къде е вашата национална стратегия за увековечаване на истинските ни национални стойности? За вас сигурно няма нищо по-важно от българското полугодишно председателство на ЕС! Нали трябва да се докарате пред вашите \"добронамерени\" господари от Брюксел. Навярно те умират от загриженост за изпадналата ни в беда колонизирана страна. \nНалице е обиждащо националното ни достойнство поведение. Но виновните не са само господата от \"Сан Стефано\" 29, а преди всичко повелителите от по-високите етажи на властта. \nТова се почувства твърде осезаемо не само на загърбения рожден ден на великия българин от страна на компетентните държавни органи, но и по време на телевизионното предаване \"История.БГ\", посветено на големия калоферец, състояло се на 8 януари т.г. Георги Ангелов, в качеството си на водещ, неслучайно пусна още в началото цитати от Иван Вазов, отразяващи определени черти от нравствения облик на великия поет. С това вероятно си беше поставил за цел да внуши на своите събеседници, че в очите на своите съвременници големият български гений е битувал с немалко кусури, които са заличавани от посмъртната му идеализация. Затова и в изказванията на акад. Константин Косев, на професорите Пламен Митев и Валери Стефанов или на Мариана Кирова-Динева, наред с преклонението пред великата саможертва в името на националното освобождение и непреходното му творчество, зрителите може би усетиха стремеж да се търси несъщественото \nнезначимото и дребнавото. \nНо като че ли най-обезпокояващо беше изтъкването на автора на \"На прощаване\" основно като забележителен националреволюционер. Този нов пагубен прочит на Ботев не датира от вчера. Вече три десетилетия се полагат сервилнически усилия от привържениците на неолибералния подход при оценката на историческите събития и художествените факти. Опити за подобна неправдоподобна идейно-творческа и житейска интерпретация на Ботев не отсъстваха и в това телевизионно предаване. Неслучайно не можеше да сподави неудовлетворението и огорчението си известният наш историк Милен Куманов: \"Не мога да си обясня как може да се подценява гениалната публицистика на Ботев. Как може да не се говори за социално-политическите му и философски възгледи, които го извисяват по-високо дори от Левски, Раковски, Каравелов. Той стои над всички забележителни дейци и големи имена от Българското възраждане. С какъв исполински духовен и политически ръст се откроява само в \"Смешен плач\". Да не говорим за респектиращото му присъствие в историята на родната поезия, журналистика и т.н.\" \nС възвишените си идейни убеждения Ботев значително надраства всички наши възрожденци. И колко много грешат някои наши съвременници, които го ограничават тенденциозно само в рамките на разгръщащото се националноосвободително движение. \"Социализмът - пише той - може да направи човека повече от син божий и гражданин.\" А във в. \"Дума на българските емигранти\" от 27 юли 1875 г. заявява: \"Който допуща да има султани и капиталисти, е изворът на страданията и на българите, и на турския народ, затова всеки, който е онеправдан от този ред, който мрази своето скотско положение и желае да се избави от него, е наш приятел, наш брат.\" \nКолко актуално звучат тези думи Те говорят не само за интелектуална извисеност, но и за завиден научен кръгозор, добит изключително по пътя на упоритото и неуморно самообразование, широта на възгледите и невероятен личностен социално-политически ръст. Това не може да не поражда завист. Солиден атестат за това е и публицистичното произведение \"Символ-верую на българската комуна\", публикувано някога в левия печат от Георги Бакалов. То, както и други негови произведения и мисли, доста често се премълчават, защото не кореспондират с хищническата същност на сегашния комерсиален и антихуманен свят. \nЕто защо не трябва да ни учудва пренебрежителното и негостолюбиво отношение на днешна официална капиталистическа България към гениалното творчество и революционна идеология на Христо Ботев. Първородният син на Иванка Дрянкова от Калофер е неудобен за новобогаташите, които продължават да трупат милиони и не се свенят да учат народа \"да търпи и да се моли/ и го хранят дор до гроба само с надежди голи\". \nПоредната унизителна гавра с Ботев не е изолиран случай, а опасна стратегия, насочена срещу нравствените и духовните устои на нацията ни. Това трябва да застави и вразуми най-сетне компетентните държавни органи да поведат държавния кораб към спасителния Козлодуйски бряг на Ботева България.   \n", "date": "2018.01.23", "title": "Не пощадиха и Христо Ботев  "}
{"url": "http://duma.bg/node/159305", "text": "Наскоро изнесени данни отново осветиха истинската национална заплаха за България, стоварила ни се след 10 ноември. През миналата година у нас са родени само 57 175 бебета, което е антирекорд от 1945 година насам, разкри здравното министерство. Предната година сме имали 64 894 новородени. \nПо официални данни броят на жените у нас през 2001 г. е бил малко над 4 млн., а през 2015 г. той е спаднал до 3,6 млн. Статистиците очакват този брой през 2020 г. да спадне с около 100 000, а през 2070 г. се очаква броят на женското население у нас да падне до 2,5 млн. \nАко някой все още мисли, че демографската заплаха не е убийствена за нацията ни, ето му още данни  от наши източници, но също и от ЦРУ, ЕС, Световната банка. През 1989 година прескочихме 9-милионния праг (9 009 018 души), но днес паднахме до 7,1 милиона. На година страната ни се топи средно с по 50 000 души, на ден - със 136, а на час - с по 6 души. Сиреч годишно изчезва град като Велико Търново или Благоевград. \nМного стряскащо е откритието на етнолога доцент д-р Игнат Минков за демографската картина в трите етнически общности на държавата ни. При българския етнос има отрицателен прираст - коефициентът е минус 8,2 на 1000 души. Тоест на всеки 1000 души българите намаляваме с 8,2-ма. Докато при българските турци прирастът е плюсов - 2,7. А при ромите прирастът е цели 19,4 - на всеки 1000 души те се увеличават с 19,4 души. \nТрагедията е, че  перспективите ни са още по-зловещи Според доклад на ООН след 35 години страната ни ще се срине до 5,1 милиона население. Впрочем сривът вече е в ход. Демографът от СУ \"Св. Климент Охридски\" проф. Петър Славейков алармира, че вече се обезлюдяват образцовите доскоро Западни Родопи, българите там продават имоти и напускат страната - тоест няма да се връщат. \nПрогнозите обаче вещаят трети демографски колапс на България - към края на века или началото на следващия, българите ще се стопим до вече трагичното ниво от 3,4 милиона души. Тогава ще паднем под допустимия минимум, за да останем държавнотворен народ. Ще станем третият етнос в сегашната ни територия - пред нас ще са ромите и турците. Тогава децата или внуците на сегашното поколение 20-30-годишни българи неизбежно ще бъдат принудени да се интегрират в родината си. При това от едно мнозинство, което е със съвсем друг ген и ценности. \nТова вече не е просто криза, това е демографски погром, това е национална катастрофа. Три поредни демографски срива с по около 2 млн. души за кажи-речи един век българският род едва ли ще понесе. Нищо чудно това да е неговият край. Историята просто ще го прати в архива си. \nПричината е цивилизационният ни избор, чиято последица се оказа именно  погромът, започнал с  капитализма  след 10 ноември (измамно наречен преход). По-конкретно пазарната стихия, стъпкването на държавността и социалната справедливост, либералното умопомрачение, отварянето на границите, ако щете и свободното движение на хора.  \nНо понеже сме в началото на периода, все още има шанс да избегнем най-лошото. Оцеляването ни като нация и държава минава през цялостна и последователна стратегия от икономически мерки, която ще трябва да се вливат в българския организъм минимум следващите 40 години. На първо време това трябва да е стратегия за първите 20-на години - мерки, които да са степенувани по важност и по години от този период. И това би трябвало да бъде нещо като демографски борд (подобно на валутния), който да не се пипа след  поредните парламентарни избори. \nКак обаче реагират държавата, елитът, гражданското общество? Като цяло виждат проблема, но не и националната заплаха. Няма политическа институция (парламент, правителство, партии, президентство), която да има демографска стратегия. Да, партиите набелязват отделни мерки, но това е кърпеж при положение, че трябва нова дреха. Все още никоя политическа институция не е предложила национален дебат за изработването на такава стратегия - дебат с участието както на политици, така и на специалистите. А такъв дебат е задължителната \nпървата стъпка към оцеляването ни  като народ. \nВърху какво би могъл да се фокусира той? Очевидно е, че най-напред ще трябва да се определят кои ще са източниците на спасителния висок икономически растеж (минимум 7-9%) - собствени или чужди инвестиции, аутсорсинг, европейските програми или заеми. Или пък да заложим на всички тези източници (най-правилният очевидно избор). \nДа вземем и данъчната система. Родни икономисти твърдят, че държавата ни има ресурс да събере допълнително между 4-6 млрд. лева, които би трябвало да станат \"демографски\". С тях да се провежда не просто силна, а агресивна социална политика, която да намалява смъртността и да увеличава раждаемостта. Примерно, за да се възстановят или дори да се създадат нови нечастни болници или здравни центрове, включително в силно обезлюдените райони. За да ражда българката повече деца, ще са наложителни солидни вложения за тяхното отглеждане, за отпуските по майчинство, детските ясли и градини за работещите майки и семейства, които не могат да разчитат на баби и дядовци. За целта обаче ще трябва кардинална промяна на данъчната система и преразпределение на доходите. Не един и двама икономисти предлагат по-високи преки данъци, диференциране на ДДС, отмяната на плоския данък и въвеждане на умерен прогресивен данък, както и мерки за по-добра данъчна дисциплина. Демографският дебат би трябвало да помисли и дори   \nда преосмисли ролята на държавата Пазарът не се занимава с оцеляването на една нация - той се интересува единствено от печалбата. Оцеляването обаче е работа на държавата. При сегашното ни дередже не трябва ли да се засили регулаторната роля на държавата, нещо повече - не трябва ли тя да стане активен предприемач и играч на пазара? Защо да не се прибегне до повече държавни компании, дори те да не гонят максимални печалби, дори и да не са непременно печеливши? Стига обаче да поддържат трайни работни места, да създават сигурност на семействата, които да отглеждат второ, трето дете и така да намалят застрашителния ни отрицателен прираст. И именно поради това да ги признаем за стратегически и да не ги пипаме при промяна на политическата и икономическата конюнктура. \nВ тази връзка защо да не се помисли и за по-голям процент бюджетни разходи, без да изпадаме до фалита на Гърция? Нека се замислим дали европейската регулация за 3-процентов бюджетен дефицит от БВП не се е превърнала в нещо подобно  на онази регулация за правите краставици. Нещо по-важно - дали с такава регулация ще може да се справим с националната заплаха. Ако поддържането на непечеливши, но решаващи за оцеляването ни държавни предприятия или ако агресивната социална политика изискват 5-6-процентов дефицит, трябва ли  да робуваме на вредни и догматични регулации Все пак по-важното е дали ще ни има, а не тъпото спазване на едно правило. Може би трябва да се помисли как да се преборим и за дерегулацията в това отношение. Все пак, ако в Брюксел се обяснява, че става дума за физическото оцеляване на един народ от ЕС (обяснява се многократно, месеци, година-две-три), еврократите може и да отпуснат някой друг процент бюджетен дефицит. Ето, от Германия дойдоха съобщения, че консервативната канцлерка Ангела Меркел била готова да преразгледа бюджетните икономии, наложени от 3-процентния праг за дефицита, за да стигне до споразумение за правителствена коалиция със социалдемократите. \nРазбира се, че казаното дотук няма претенции за последна инстанция на истината и в посочения дебат може да се разнищват и други идеи, предложения, подходи. Важното е обаче в приемлив срок (примерно година) да се стигне до общо съгласие по стратегията срещу националната заплаха. И тази стратегия трябва да бъде положена като крайъгълен камък на цялата българска политика. Всичко други сфери - икономика, финанси, образование и дори външна политика - трябва да са нейна функции. В правителствата пък задължително трябва да влязат демографи и други специалисти (икономисти, финансисти), които с в час с проблема и изстрадват етническата ни драма. И защо премиерът ни да не бъде именно демограф. И така следващите 4-5 десетилетия, защото първите резултати няма да дойдат още утре - такава е природата на демографския ход. \nВиждаме обаче, че никой не предлага такъв дебат - нито президент, нито парламентарните партии, нито правителството, нито извънпарламентарните формации. Елитът ни е пас за истинската националната заплаха. Или пък си измислят  фейк рискове под натиск отвън Добре, ако елитът е сляп и глух, какво прави обществото тогава? Оказва се, че то също е пас. С изключение на неголяма експертна общност и БАН, която разработва стратегия за българските приоритети, след които е и демографията, всички други сегменти на обществото, включително и неправителствените организации, нехаят по различни причини за заплахата. НПО-та у нас десетки, ако не и стотици, има и организации, чийто профил е свързан с демографията, но и те пасуват за нея. За \"зелените\" НПО-та да не говорим - те се интересуват от природата, а не кой народ ще живее в тази природа. Във всеки случай никоя обществена структура още не е предложила национален дебат за демографската заплаха. \nДобре, ама ако след 5 години страната ни най-после узрее за такъв дебат, може вече да сме изтървали влака. И в двата случая с капитализма преди Девети и сега, след Десети, България попадаше в интензивното на историята. Ако продължава да нехае за демографския погром, нищо чудно оттам да излезе не на крака, а да я изкарат с краката напред.     \n", "date": "2018.01.23", "title": "Ще ни прати ли историята в архива си?  "}
{"url": "http://duma.bg/node/159310", "text": "\"99 процента от българите се отнасят с погнуса към днешната официална политическа пропаганда\" - Големи спорове се вихрят около Истанбулската конвенция и социалния пол, вмъкнат покрай насилието над жени. Как се отнасяш към тази конвенция? \n- Пълен смях. Цветан Цветанов е обещал никога вече да не бие жена си. Аз подозирам, че тука пак става дума за едни пари. Преди малко ми хрумна, че е време да създам комитет на репресираните лесбийки. Защото могат да отворят хамбарите на Евросъюза и да пуснат някоя пара. Иначе българите не обръщат внимание, а цялата тази истерика по непонятни на мен причини в ГЕРБ решиха да я употребят, за да отклонят общественото внимание от нещо си в навечерието на вота на недоверие. Вероятно ги е страх от нещо - не разбирам от какво. От БСП? Хм... \n- Добре, но стана нов скандал от това. \n- Точно така е. Но късофокусното мислене, мисленето отсега до след малко, винаги бяга от един скандал, за да направи друг. Никому в България това не му трябваше. Между другото в Америка също не го искат. Това не е Тръмп, не е американската държава, това е комитетът на лесбийките около Хилъри Клинтън, който тресе света с досегашните си контакти. Ти не може да си забравила, че когато госпожата беше държавен секретар, й беше хрумнало да задължи всички посланици на великата страна по света да организират и да оглавят гейпаради. И ако беше станала президент, вероятно щеше да принуди всички досегашни посланици на Америка да си сменят пола. Това просто е опитът на комитета \"Хилъри Клинтън\" да тресе света.  \n- А защо Европа се поддава на такова нещо - Съвет на Европа, Европейски съюз, ПЕС... \n- Ами, поддава се, глупости. Никой не се поддава на нищо, те просто са на принципа: \"Абе, я ни оставете намира, искате нещо там, добре, добре...\". Но ти ще видиш тепърва съпротивата. Това, че френската държава например прие на юридическо ниво еднополовите бракове, съвсем не означава, че обществото ще ги приеме на равнище морално мнозинство. Съществува наистина морално мнозинство и никакви педалски номера не могат да то заобиколят. Напук на българската Конституция, която забранява да има държавна идеология, на нас ни пробутват педерастията като държавна идеология. Добре, хайде да видим какво ще стане. Обещавам ти, че няма да стане нищо. В някои училища ще се опитват да говорят на децата за смяна на дрешките, ще дойдат родителите и ще набият директора. И какво? Нищо. Единственото интересно, което може да стане, е, ако успеят да накарат \"Америка за България\" да отдели пари за педерастка пропаганда. \n- Нима това не е възможно, като знаем, че и сега някои джендър фондации получават пари отвън?    \n- Има такива. Навремето имаше начин да станеш лява лесбийка и да те подхранват от една женска фондация - май беше \"Роза Люксембург\". Затова си мисля, че е време да се обявя за репресирана лява лесбийка. \n- Но виждаш какъв натиск се оказва върху България - не примерно да се справи с бедността като най-мизерстващата страна в Европа, а да приеме Истанбулската конвенция. \n- Ако някой го е грижа за жените и иска да ги защитава, трябваше да отвори битка за това жените най-после да бъдат заплащани еднакво с мъжете за равен труд. Трябваше да даде възможност на жените да носят спокойно бременността си, а не да влачат коремите си до осмия месец на работа. Има много неща, които могат да се направят за жените. Да бих бил жена, щях да бъда феминистка. Ако много ги интересуваше насилието над жените, щяха да се обявят срещу един от най-големите бизнеси в света - порнобизнеса. А това е търговия с женска плът. Защо българските озверели лесбийки не ги дразни изключително унизителната за всяка жена порнокултура, а се интересуват от това дали ще подпишем конвенцията? Това са глупости. Напомням, че 8 март е политически празник - това е празник не на вагината и на цицата, а на жената, която се бори за своите трудови, икономически и политически права, на личността!  \nАз разбирам, че има общества - главно от англо-саксонски тип, където не е лесно да си жена. Където всяко твое непредпазливо движение може да доведе до изнасилване. Разбирам откъде идва този злобен хумор на тема как с някои жени не бива да влизаш в асансьора, защото до четвъртия етаж тя вече ще се е разпищяла и ще трябва да й плащаш издръжка. В англо-саксонския свят има една такава субкултура на тотално, радикално и перманентно насилие над всяка жена. За обществата от нашия тип такива неща са нехарактерни. И ако ти си позволиш насилие срещу жена си, най-вероятно е тя да ти го върне с още по-жестоко насилие. \nНе разбирам как не се виждат очевидни неща - приемането на тая смехотворна конвенция означава окончателна идейна и морална катастрофа за т.нар. \"българско дясно\". Къде е то, всъщност? Кой говори днес в България от позициите на \"дясното\"? Дясна ЛГБТ култура?! И омерзително, и смехотворно... Българските десни ще ги познаете по това, че подкрепят френетично американските леви. \n- Само че този натиск е насочен към децата, да започнем да обработваме децата в детската градина и в училище за нестандартния пол. Абсолютно същото се прави сега с новата т.нар. учебна програма по история за 10 клас.  \n- Тъй като нас с тебе не могат да ни манипулират, тръгват да манипулират децата. Уверявам те, че и с това нищо няма да стане, защото за възпитанието на децата все пак отговаря не телевизията, а родителите. \n- Но когато в училище ги учат, че е имало Народен съд, а не им казват нищо за това защо го е имало и за мирния договор от 1947 г., това вече е изкривяване на възприятията и мисленето им. \n- Това е абсолютно закономерно. Тези неща могат да станат обаче, защото в България няма социалистическа партия на място, няма никаква лява партия. Това е повод за разговор на много висок форум вътре на \"Позитано 20\" - ние какво направихме, за да опазим гражданския мир и истината за българската история. Но аз се успокоявам, че пак нищо няма да стане. Аз работя с деца и с младежи, виждам как в главите им няма никаква история, а има два мита - черен и бял. Тези два мита не дават място за никакъв реализъм. Черният мит е как при социализма сексът е бил забранен, птички не са пеели и животът е бил черно-бял. А белият мит е как всички са били млади, кръшни и здрави, киселото мляко е било без пари и всички са били напълно щастливи от сутрин до вечер и нощем. Между тези два мита не остава място за никаква реалност. Но. Отново ще победи червената бабичка, която, като я пуснат да говори с внучето, ще му обясни своите момински спомени и колко е било хубаво. С други думи, мехлюзите, които се опитват да пренапишат историята на България, нарушават един фундаментален закон на Историята - първо побеждаваш, после пишеш История. Господа, първо победете, вие не сте победители, не започвайте от края. Първо трябва да победите в днешния ден, тогава ще пренапишете и историята. Но засега никой от вас не знае как и не може да го направи. \n- Не става ли дума всъщност и тук за държавна идеология, която е забранена от Конституцията? \n- Очевидно. С какво право вашата идеология вие я подпъхвате като държавна идеология? С какво право вие политизирате учебния процес и задръствате главите на децата с вашата идеология, при условие, че идеологията на държавно ниво е категорично забранена от Конституцията? Хайде да направим тогава едно ветрило от различни учебници по история и учителите свободно да избират, както направиха в Русия. \n- Не може, защото учебната програма е рамката с темите, които всички автори на учебници трябва да следват стриктно.  \n- Зад всяка програма има група анонимни живи хора, работещи \"на тъмно\", по модела на нелегална идеологическа секта - които ги хрантутят на определена хранилка. Това е въпрос към Конституционния съд - с какво право безотговорни, невидими и анаеробни фактори насаждат идеологията си в най-важната част на българското обществено съзнание - в училищния процес! Но това е разговор първо за вътре, за БСП. Това е разговор на високо идеологическо и морално-политическо равнище на \"Позитано\". А не да изстрелваме изкуствен спътник, да спасяваме Паницата и да бием Бойко по кратуната. Тъй като БСП загърби облика си на идейно-политическа общност, те там не са готови за това. Затова Цецо Цветанов ще наложи всяка идеология, която реши. Разбира се, той ще се провали, но заслугата за този провал няма да бъде на \"Позитано\", а на средната червена бабичка, която ще обясни на внучето си, че това са глупости и как е била щастлива при социализма. Всички бяхме щастливи тогава на фона на това, което става днес. Белият мит за българския социализъм побеждава пред очите ни. Става дума за моралния статус на 99 процента от българите, които се отнасят с погнуса и отвращение към днешната официална политическа пропаганда. Затова и президентът, неправейки всъщност нищо, получава огромни политически активи. Защото, без да е власт, дава глас на безгласните и успява, или предстои да успее, да превърне енергията на обществената ненавист към българската политическа класа в своя положителна енергия, в свой морално-политически капитал. \n- В крайна сметка ти смяташ, че нищо няма да стане с напъните за джендърите и за историята? \n- Нищо няма да стане - нито с учебниците, нито с педерастките закони. Това е пак насаждане на измислен дневен ред в обществото. Въпросът за \"третия пол\", насилието, феминизма, джендърите няма нищо общо с това, което се вижда отдолу. Но отдолу има един скрит хастар - въпросът за двете различни концепции за това какво значи думата Човек, за двете различни понятия за Човек, скрити зад думата. Въпросът не е морален, и разбира се, не е сексуален, това е антропологически и морално-исторически въпрос. За нашата част на света думата Човек означава едно нещо, за онази част на света означава друго нещо. Това е сблъсък в дълбините на антропологията. За Запада Човек, това е \"персона ест релацио\" - това е релационната теория за личността. А източноправославната концепция за личност е съвсем друга, и тази концепция, макар и неосъзната, продължава да живее в общественото съзнание на България. Все пак Шмит е прав - основните правила, по които хората живеят, нямат юридическа, а екзистенциална природа. \n- Само че Западът иска да ни наложи своя модел и не е съгласен да имаме наш.  \n- Те винаги са опитвали да ни се налагат и винаги с един и същи резултат. Нула. Нищо не могат да направят. Просто ние сме двойнодишащи. Ние умеем да приемем цялата претенциозност и наглост, и агресия на западните културни и всякакви други напъни спрямо нас, и да си останем същите. Виж българския женско-мъжки морал - какво може и какво не може. Много неща ли са се променили от век насам? Че момичетата забременяват по-рано - ами че то циганките винаги са забременявали на неподозирана възраст. Моралните революции не се правят така, те се правят по друг начин и с много повече сили. България е налегната от някаква смехотворна ляво-либерална филоксера. Те си мислят, че са овладели ситуацията, а не са овладели нищо. Празни работи са това, трябва да се мисли за другите, за сериозните въпроси на общественото битие. Трябва да се мисли за това, че 99 процента от българите нямат политическо представителство; че ни липсват не социалистически, а елементарни буржоазно-демократически права и свободи. Трябва да се мисли за основните принципи на суверенитета, на общественото съжителство. Това са базови условия за съществуване и оцеляване - и на обществото ни, и на всеки от нас поотделно. \n    \n", "date": "2018.01.23", "title": "Средната червена бабичка ще победи антикомунизма в училище"}
{"url": "http://duma.bg/node/159307", "text": "Мили сънародници, \nСкъпи в Господа чеда на светата ни Българска православна църква, \nУважаеми представители на държавната власт, \nПовод за обръщението ни към Вас е \"Конвенцията на Съвета на Европа за предотвратяване и борба с насилието срещу жените и домашното насилие\", известна като Истанбулска конвенция. \nИстанбулската конвенция поражда тревога за бъдещето на европейската християнска цивилизация, защото тя съдържа ново разбиране за човека - човекът като самовластен господар, човекът без Бога, който следва своите желания и страсти до такава степен, че може да самоопредели дори и пола си. \nТова разбиране отваря широко вратите към морален разпад, който неизбежно води до психофизическото унищожение на човека - до \"втората смърт\", която е духовната смърт. То е диаметрално противоположно на нашата вяра, в центъра на която е Богочовекът Христос! Той ни учи, че смисълът на живота на Христовия човек е в спасението във и чрез любовта към Бога и ближния! Затова няма здравомислещ Христов човек, който да не одобрява борбата срещу насилието въобще, още повече срещу насилието над жени! \nИстанбулската конвенция надхвърля правната регламентация на този въпрос, тъй като води до промяна в светогледа ни. \nЗаложените в Конвенцията идеи за общуване между половете, за отношение към религия, традиции, обичаи, образование и др., противостоят на изконните разбирания на българския народ за вяра, народност, нравственост, чест, достойнство, възпитание, семейство. \nНашият народ повече от хилядолетие е живял с един стремеж - да въплъти в себе си евангелските правда, любов, святост, да стане \"свят народ\", \"Божий народ\" (1 Петр. 2:9-10; 1:15-16), който и чрез своята история проповядва божествените ценности и добродетели. \nМакар и юридически акт, Конвенцията има и духовни измерения - тя е средство, което насажда чужда за нас ценностна система, за да позволи обществото да бъде управлявано по нов модел, съответен на интересите на малка част от него. \nВ официалния текст на Конвенцията на английски език - навсякъде, където се говори за \"социален пол\", се използва терминът \"джендър\". В този текст понятието \"джендър\" (gender, genre) е категорично разграничено от понятието \"пол\" (sex) като ново, различно понятие, непознато на българския правен ред и несъществуващо в лексиката на българския език. \nЗатова и нов превод няма да промени смисъла и духа на Конвенцията, в която чрез употребата на понятието \"джендър\" и производните му се преследват цели, различни от прокламираните - за защита на жените от насилие. \nТези понятия се използват с цел превръщането в държавни политики на една идеология, която отрича, че човекът съществува като мъж или жена и тя се утвърждава чрез нов изкуствен език, който намираме в Конвенцията, и който е чужд и непознат за нашата народопсихология, култура, традиции и православно Предание. \nСпоред тази идеология биологичният пол на човека като мъж или жена няма значение за неговата идентичност, а представя \"диктатурата на природата\" над свободното самоопределяне на човека, диктатура, от която човек трябва да се освободи. \nТази идеология, която при ратификация на Конвенцията се превръща в правов ред, задължителен за българските граждани, отрича основна библейска истина: \"И сътвори Бог човека по Свой образ, по Божий образ го сътвори; мъж и жена ги сътвори.\"(Битие 1:27) . \nЗа Светия Синод, като изразител на българските източноправославни християни, борбата срещу насилието над жени и домашното насилие е пряко свързана с евангелските добродетели, първа и най-голяма от които е любовта към Бога и към хората. \nРегламентите на Конвенцията, свързани с въвеждането на обучение за нестереотипните роли на пола \"в официалните учебни програми и на всички образователни равнища\", са насочени срещу установения от Бога брачен съюз между мъжа и жената - домашната Църква, в която любовта се изразява и служи за спасението на човека. \nСпоред \"Всеобщата декларация за правата на човека\": \"Семейството е естествена и основна клетка на обществото и има право на закрила от обществото и от държавата.\" \nНравствен ориентир за съхраняването му е верността и доверието между съпрузите във всичките им измерения. Без тях то ще се разпадне, а създаденото поколение ще остане лишено от любов, грижа и възпитание. \nПоследствията от отричане на библейските истини са трагични и ние сме свидетели на тях в много общества, в които \"джендър\" идеологията отдавна е държавна политика. \nПризоваваме Народното събрание да не ратифицира Истанбулската конвенция, в която се въвеждат понятия, противоречащи на нашата православна вяра, национални традиции и правна система! \nПризоваваме българският народ да отстоява вярата си, която го е съхранила във всички исторически изпитания! \nСвещен отечески дълг на Св. Синод на Българската православна църква - Българска Патриаршия е да припомни на Божия народ думите на Св. Библия: \"Горко на ония, които злото наричат добро, и доброто - зло, тъмнината считат за светлина, и светлината - за тъмнина, горчивото считат за сладко, и сладкото - за горчиво!\" (Ис. 5:20).   \n", "date": "2018.01.23", "title": "Да отстоим вярата, която ни е съхранила "}
