{"url": "https://duma.bg/stefan-diomov-tragva-na-turne-s-5-te-sezona-n188992", "text": "След като посрещна 74-тия си рожден ден в екзотичната Кения, композиторът Стефан Диомов потегля по пътищата на България, за да радва почитателите си с любимата на няколко поколения музика, научи ДУМА от Мина Пенкова. \"Не мога да си представя живота без сцената и без песните, които го осмислят\", заяви Диомов. На турнето \"Да пеем заедно\" той ще бъде в компанията на своята група \"5-те сезона\", които ще изпълнят едни от най-обичаните български песни. \"Това е моята тайна - работя с млади и талантливи хора. Без да преувеличавам, те са тези, които ме вдъхновяват и подмладяват\", признава композиторът. В турнето ще се включи още телевизионният водещ и шоумен Драго Драганов. Екипът обединава Йордан Марков, имал честта да работи с един от златните български композитори Тончо Русев, чиито песни също ще прозвучат на сцената. \"Моята луда глава не ми дава мира и след като обиколих повече от 80 държави през годините, сега се озовах в Кения. Бях в един от най-прекрасните резервати в света - любимо място за лов на Хемингуей. Посетих и връх Килиманджаро. Ще ги включа в традиционната изложба от фотографии, която подготвям след всяко пътуване в чужбина. Изпитвам голяма радост, че съм видял всички тези места с техните чудатости. Смело обаче мога да кажа, че в България ми е най-хубаво. Гледам на това турне с голяма отговорност и очаквам с нетърпение да покажа на младите хора моите песни\", завършва композиторът.  Първият концерт е на 9 април в Плевен, в читалище \"Съгласие\". На 10-и артистите ще гостуват в Канев център в Русе, на 11-и в Драматичния театър в Силистра. Два концерта са планирани през юни - на 25-и в лятно кино \"Орфей\" в Пловдив и на 27-и в Летния театър във Велико Търново. През август турнето преминава по Черноморското крайбржение - на 14-и в Летния театър във Варна, на 15-и в Летния театър в Бургас, на 30-и на централния градски площад в Каварна.", "date": "2019.04.04", "title": "Стефан Диомов тръгва на турне с \"5-те сезона\""}
{"url": "https://duma.bg/v-loveshko-zasyakoha-novo-ognishte-na-ptichi-grip-n188993", "text": "Ново огнище на птичи грип в регистриран животновъден обект в с. Йоглав, област Ловеч, съобщиха от БАБХ. Пробите са потвърдени още на 2 април от Националната референтна лаборатория. Засегнатите от заразата са патици мюлари. Със заповед на шефа на БАБХ огнището ще бъде ликвидирано. Това ще стане с умъртвяване и унищожаване на всички птици, отглеждани в обекта, след което обектът ще бъде почистен и дезинфекциран. Определени са 3-километрова предпазна зона и 10-километрова зона за наблюдение около констатираното огнище на заболяването. Забранено е движението на птици и продукти от тях в и от предпазната и наблюдаваната зона. В двете зони се забранява търговията и придвижването на домашни, диви и други птици и яйца за разплод, както и разселване на птици за подновяване на дивечовия запас. След установеното през март в село Лисец огнище на болестта продължават ежедневните клинични прегледи на птиците, отглеждани в останалите селища в предпазната зона, и се прави епизоотично проучване за причините, довели до заболяването. На този етап няма засегнати хора и няма опасност за потребителите. Евентуалното заразяване може да се случи при пряк контакт с болни птици.", "date": "2019.04.04", "title": "В Ловешко засякоха ново огнище на птичи грип"}
{"url": "https://duma.bg/obeshtavat-18-hil-za-60-dni-lezhane-n188971", "text": "НАСА и Европейската космическа агенция търсят хора, които са готови да лежат в продължение на 60 дни срещу 18 500 долара. Целта на експеримента е да се види как продължителното пътуване в околоземното пространство може да повлияе на човешкото тяло. Оказва сe, че заради липса на гравитация кръвта в него вече няма да се разпределя равномерно и така крайниците ще останат с по-малко кръв, докато главата ще се пълни с повече течност. Така с резултатите от изследването НАСА и ЕСА ще разберат как продължителната безтегловност ще се отрази на бъдещите космически изследователи. Късметлиите ще са общо 24-ма, а условията за кандидатстване са да бъдат на възраст между 24 и 55 години, да са здрави и да говорят немски език. Участниците в експеримента ще заминат за Германия, където ще се подложат на редица тестове. Общата продължителност на опита ще бъде 89 дни, а 60 от тях хората трябва да прекарат в легнало положение. Хората ще са разделени на две групи. Едните ще се въртят в центрофуга, симулираща гравитация. Така учените ще разберат дали има разлика при симулирането на гравитация върху човешкото тяло. Краката им ще бъдат на по-голяма височина от главата през всичките 60 дни на експеримента. Изследователите пък ще задават на участниците различни интелектуални и физически задачи, които те да извършват в тази поза. Огромен екип от учени, терапевти, както и нутриционист, който да подготвя менюто им, са ангажирани с грижа за участниците.", "date": "2019.04.04", "title": "Обещават $18 хил. за 60 дни лежане"}
{"url": "https://duma.bg/tavan-ot-100-hil-evro-za-zemedelskite-subsidii-n188995", "text": "Директните плащания за обработваемите земи да бъдат с таван от 100 хил. евро, като фермерите могат да приспадат 50% от заплатите от общата сума. Това реши Комисията по земеделие в Европейския парламент (ЕП). Тя гласува втората група предложения за подобряване на селскостопанската политика на ЕС след 2020 г. В понеделник депутатите одобриха първата група предложения за подобряване на селскостопанската политика на ЕС, които защитават земеделските производители и висококачествените продукти.  Държавите членки трябва да ограничават годишните преки плащания за земеделски производители на ниво от 100 хил. евро, но те могат да позволят на земеделските производители да приспаднат 50% от заплатите, свързани със селското стопанство, от общата сума преди намалението, заявиха депутатите. Те също така искат да насочат поне 5% от националните преки плащания към малките и средните фермери чрез специално доплащане на хектар. Най-малко 2% от националните бюджети за директни плащания трябва да отидат за млади стопани (доплащане на хектар за първите 7 години). Допълнителна подкрепа за млади стопани следва да се предостави от средствата за развитието на селските райони. Комисията също така настоява всички плащания на хектар да достигнат най-малко 75% от средните преки субсидии до 2024 г. и 100% до 2027 г. Новият модел на ОСП, основан на национални стратегически планове, които ще бъдат изготвени от държавите членки, следва да бъде отложен с една година до 2022 г., за да се даде повече време за адаптация. Евродепутатите искат да отделят поне 30% от бюджета за развитие на селските райони за мерки, свързани с околната среда и климата, и не по-малко от 20% от преките плащания към екосхеми. Текстът, одобрен от евродепутатите от комисията по земеделие, трябва да бъде разгледан в пленарна зала. Това може да стане едва след изборите за Европейски парламент на 26 май.", "date": "2019.04.04", "title": "Таван от 100 хил. евро за земеделските субсидии"}
{"url": "https://duma.bg/svaliha-imuniteta-na-huan-guaydo-n188966", "text": "Учредителното събрание на Венецуела отне парламентарния имунитет на опозиционния лидер Хуан Гуайдо и позволи на Върховния съд да заведе дело срещу него по обвинение, че се е самопровъзгласил за президент на страната, \"узурпирайки\" функциите на законния държавен глава Николас Мадуро, съобщи агенция Франс прес. Решението беше взето с гласуване и беше излъчено пряко по телевизията. \"Няма нищо по-разочароващо от неизползването на правосъдието. Фактът, че правосъдието сега действа, ни изпълва с надежда\", каза председателят на Националното събрание Кабело. Решението е взето в отговор на отправеното по-рано искане от страна на Върховния съд на страната да лиши Гуайдо от имунитет. По време на срещата депутатите призоваха за създаването на народни съдилища за съдебни процеси срещу онези, които изпълняват указанията на Съединените щати, имуществото им да бъде конфискувано, а действията на Гуайдо бяха определени като престъпление срещу човечеството.", "date": "2019.04.04", "title": "Свалиха имунитета на Хуан Гуайдо"}
{"url": "https://duma.bg/brekzit-enigmata-pred-balgarskiya-biznes-n188959", "text": "България ще понесе загуби от 111 млн. евро годишно при \"Брекзит\" без сделка между Англия и ЕС, което прави 16 евро на човек, твърди германската фондация \"Бертелстман\". Причина за загубите са данъците, които ще се налагат върху стоки и услуги след излизане на Великобритания от ЕС. Съюзът ще загуби общо 40 млрд. годишно от това. Самите британци ще платят още по-скъпо - 57 млрд. евро годишно ще им струва \"Брекзит\" без сделка. Това означава, че всеки британец ще плати 900 евро годишно за независимостта си от ЕС. В Евросъюза най-голям губещ е Германия - 10 милиарда годишно по-малко ще има в бюджета на страната след излизането на Лондон от общността. След нея солидни загуби ще претърпят Франция и Италия. Ако обаче \"Брекзит\"-ът се състои със сделка, щетите ще се намалят наполовина, изчисляват от фондацията. Подготовка На среща с представители на германския бизнес в края на март премиерът Бойко Борисов каза, че министерствата се подготвят за реакция при излизането на Великобритания без сделка. Светкавични анализи за това как излизането на Великобритания ще се отрази върху България бяха подготвени от Министерството на финансите и външното министерство и бяха направени веднага след референдума през 2016 г. Според тях преки ефекти за нас няма да има, а само косвени. Не се очаква много българи да се върнат у нас, няма да се засегнат икономическите ни отношения, защото са слаби. Опасенията са главно да не се капсулират страните от еврозоната и България да остане трайно в периферията на ЕС.  Един от основните въпроси е дали сънародниците ни, живеещи на Острова, ще намалят парите, които пращат на роднините си у нас. 100-120 милиона лева годишно превеждат българите, живеещи във Великобритания в България по данни на БНБ за 2013-2015 г. Промяната на тези потоци ще зависи от това доколко работещите в Обединеното кралство наши сънародници ще успеят да запазят работните си места. Това пише в анализ на тогавашния заместник-финансов министър Карина Караиванова и отскорошен представител на България в ЕБВР във връзка с потенциалните ефекти върху българската икономика при излизане на Великобритания от ЕС. По нейно мнение няма да има съществено намаление на внасяните у нас пари за семействата на емигрантите. Все пак обаче съществува рискът, че \"Брекзит\" ще ограничи достъпа до пазара на труда на Острова. При хипотеза за връщане на всички имигранти от Великобритания ефектът върху работната сила би следвало да бъде положителен, макар че няма данни каква част от тях са в трудоспособна възраст, пише още в анализа. Съвети Освен това съществува вариант, при който излизането на Великобритания от ЕС ще повлияе върху вноската, която България плаща за членство. Изчисленията показват, че ако кралството остане в общността, ще отделим 986 милиона лева, а ако излезе - 1,051 милиарда лева през 2019 г. и следващите години. До 2019 г. ще трябва да увеличим вноската си с 205 милиона лева. Всичко това обаче зависи и от размера на общия бюджет на ЕС, както и от споразумението с напускащата страна. Що се отнася до търговията на България с Обединеното кралство, \"Брекзит\" няма да се отрази, сочат анализите на МФ. Износът и вносът са по около 2%. Изнасяме предимно машини и съоръжения, лекарства, благородни и цветни метали, текстил, етерични масла и маслодайни семена. Износът и без \"Брекзит\" е намалял от близо 300 млн. евро през 2010 г. на 67,5 милиона евро през 2015 г. Внасяме автомобили, машини със специално и общо предназначение, лекарства и дрехи. Изводът е, че няма пряка зависимост с британската икономика, която да доведе до шок върху българската. Наскоро Европейската комисия разпространи отново съвети към бизнеса как трябва да постъпи след излизането на Великобритания от общността без сделка. Брюксел предупреждава фирмите да очакват повече разходи и усложнена митническа процедура. Затова от ЕК съветват фирмите и бизнес организациите да търсят повече информация от местните митнически оператори, в случая Агенция\"Митници\". Информация В очакване на \"Брекзит\" потребителите търсят повече информация за това как ще бъдат защитени правата им и как ще се разрешават възникналите потребителски спорове. Търговията и пътуванията се очаква да са секторите най-чувствителни за потребителите. Европейският потребителски център в България е в постоянна връзка с мрежата центрове в страните от Европейския съюз в очакване на най-точната и бърза информация за това какво ще се случи впоследствие. В момента всички жалби, които постъпват в Европейския потребителски център в София срещу търговци от Великобритания, се обработват с приоритет, казва Игнат Арсенов, директор на центъра в София, цитиран от БНР. Проблемът е в това, че нито ние, като бизнес организация, нито българската държава, нито европейската администрация знаят какво точно ще се случи след напускането на Лондон, коментира Веселин Илиев от БСК. Според него първият проблем, който ще възникне, както за бизнеса, така и за хората, е въвеждането на по-строг граничен контрол - той ще бъде завишен най-малко пет пъти. На границата ще видим хаос какъвто никога не сме виждали. Според статистиката всекидневно около 10 хиляди превозни средства преминават границите между Обединеното кралство и Европейския съюз. Отделно се очаква и въвеждането на мита като за външна за Евросъюза страна, но не това плаши бизнеса, защото митата ще бъдат средно в размер на 4,5%. По-страшен е достъпът до пазара, един продукт, за да бъде пуснат на пазара, трябва да отговаря на някакви изисквания. От момента, в който Великобритания напусне Европейския съюз, британските изисквания трябва да важат за ЕС. Един от сериозно засегнатите сектори ще бъде производството и вносът на лекарства. Великобритания дори и без сделка няма да иска незабавна нова регистрация на медикаментите, Европейският съюз обаче ще изисква такава. От това ще пострадат няколко държави, сред които и България. Една значителна част от лекарствата за онкоболни в България са от Обединеното кралство, коментира Илиев. Негативи Близо 30% от българския бизнес очаква негативи от \"Брекзит\" заради опасенията им от евентуални търговски ограничения, административни процедури и нови регулаторни изисквания. Опасенията им се дължат до голяма степен на неяснотата към какъв тип отношения ще се стреми Великобритания с ЕС, заяви евродепутатът Ева Майдел на специално организирана конференция по темата. Тя изрази увереност, че ако имат навременна информация, българските делови среди ще успеят да направят нужните промени в бизнес планирането си. Според Майдел като цяло \"Брекзит\" може да се отрази неблагоприятно на хората и бизнеса в различна степен според изхода на преговорите, нито един от сценариите не може да замени ползите от членството на Великобритания в ЕС. Зам.-председателят на КРИБ Боряна Манолова е на мнение, че България ще усети ехото от раздялата с Великобритания, която е сред големите търговски партньори на страната ни. Защото въпреки относително малкия дял на износа ни, ще имаме затруднения от въвеждането на мита, засилените гранични проверки и допълнителни административни тежести и регулации. Бизнесът ще стане по-силен след \"Брекзит\". Надявам се след 2020 г. между Брюксел и Лондон да има споразумения както търговски, така и икономически, социални и политически, твърди от своя страна Ираван Хира, председател на Българския форум на бизнес лидерите.", "date": "2019.04.04", "title": "\"Брекзит\" - енигмата пред българския бизнес "}
{"url": "https://duma.bg/gimnastitsite-se-tselyat-v-top-17-na-evropeyskoto-n188988", "text": "Основната цел пред българите е място в топ 17 в многобоя на европейското по спортна гимнастика в Шчечин (10-14 април). България ще участва с петима състезатели. При мъжете ще стартират Йордан Александров, Дейвид Хъдълстоун и Исус Маринов, а при жените Рая Ранчова и Лени Медсън. Американката с български корени ще направи дебют за България. Тя трябваше да участва миналата година на световното в Катар, но отпадна в последния момент заради контузия в глезена. \"Всички са сравнително здрави. Важно за нас е състезанието, най-вече проверка преди световното в Щутгарт, на което ще се раздават квоти за Олимпийските игри в Токио 2020. Разчитаме на добро класиране в многобоя и на финал на Исус Маринов на халки. Многобой ще играят Александров и Хъдълстоун, а място в топ 17 дава квота за Европейските олимпийски игри в Минск. Нашата крайна цел е да имаме участник на Олимпиадата. Имаме голям шанс да го постигнем, ако опазим състезателите здрави, защото гимнастиката е изключително травматичен спорт\", каза легендата на българската спортна гимнастика Йордан Йовчев. Той е генерален секретар на федерацията. Старши треньорът на националния отбор Милко Танкушев заяви, че тази година състезателите тръгват много по-добре подготвени, защото на този етап нямат сериозни контузии.", "date": "2019.04.04", "title": "Гимнастиците се целят в топ 17 на европейското"}
{"url": "https://duma.bg/36-chasov-teatralen-i-kinomaraton-v-natfiz-n188982", "text": "Започва 15-ото юбилейно издание на традиционния студентски маратон в НАТФИЗ. На 13 и 14 април студентите ще разтворят вратите на родната академия, за да представят публично работата си през отминаващия сезон под формата на представления, прожекции и изложби. Очакват се повече от 4000 посетители, които няма да са в състояние да видят всичко в рамките на 36 часа. Ето защо само на 13-и и 14-и билетите за всички учебни спектакли от игралния афиш на Театър НАТФИЗ през април и май ще се предлагат по 4 лева. Програмата на 36-часовия театрален и киномаратон ще включи около 30 представления и открити часове на учебните сцени, както и филми на настоящи и завършили възпитаници на академията, които ще бъдат излъчени в Учебната кинозала. В продължение на 36 часа без прекъсване и при свободен вход (до изчерпване на местата) всички любопитни - зрители и бъдещи кандидат-студенти, ще могат да видят условията на образование в НАТФИЗ, както и всичко, създадено с талант и много труд през учебната година. Авторка на плаката на 36-часовия театрален и киномаратон е Радослава Боор Даскалова.", "date": "2019.04.04", "title": "36-часов театрален и киномаратон в НАТФИЗ"}
{"url": "https://duma.bg/veselin-rankov-posreshta-na-stsenata-yubileya-si-n188983", "text": "Театър \"Българска армия\" отбелязва празника на Веселин Ранков на 6 април с класическата комедия по Молиер \"Тартюф\", където публиката ще го види в ролята на заможния буржоа Оргон. И още почитателите могат да го гледат днес, 4 април, на 5-и и 14-и в спектаклите \"Ножица-трепач\", \"Много шум за нищо\" и \"След репетицията\" в Театъра на армията. Веселин Ранков е роден на 6 април 1959 г. в Балчик. Приет е във ВИТИЗ, но заради военната служба започва следването си през 1979 г. Учи в класа на Елка Михайлова и се дипломира със специалност актьорско майсторство за драматичен театър. Започва работа в ДТ \"Иван Димов\" в Хасково. През 1990 г. Ранков става доцент в НАТФИЗ, а от 2002 г. ръководи свой клас по актьорско майсторство. От 1984 г. е част от трупата на Театър \"Българска армия\", където вече 35 години е сред любимите актьори на публиката. Сред най-значимите му роли са неговите превъплъщения в \"Дванайсета нощ\", \"Лулу\", \"Двубой\", \"Кротката\", \"Животът е сън\", \"В очакване на Годо\", \"Хенрих IV\", \"Сега или никога\", \"Арсеник и стари дантели\". Той е един от инициаторите, както и дългогодишен водещ на наградите \"Аскеер\" на Военния театър.", "date": "2019.04.04", "title": "Вeселин Ранков посреща на сцената юбилея си"}
{"url": "https://duma.bg/roman-fedchuk-pristiga-vav-varna-s-guarneri-n188984", "text": "Голяма изненада поднася на варненските меломани за XX Великденски музикален фестивал именитият цигулар Роман Федчук, професор по цигулка в Държавната консерватория в Пилзен - Чехия. Очаквахме да го чуем с цигулка \"Гуаданини\" от XVIII век, но вместо това той идва при нас с още по-голям уникат, изработен цели два века по-рано от Джузепе Гуарнери в Златния век на лютиерството, както наричат XVI век, информира Виолета Тончева, пиар на ТМПЦ Варна. Самият Николо Паганини, \"Цигуларят на дявола\", е покорил света с \"Гуарнери\". А сред бългapите, които свирят на безценни инструменти от голямата Кремонска школа (Hикoлo Aмaти, Джyзeпe Гyapнepи и Aнтoниo Cтpaдивapи), са Mинчo Mинчeв и Mилa Гeopгиeвa със \"Cтpaдивapиyc\", Васко Василев с \"Амати\" и Becкo Eшкeнaзи с \"Гyapнepи дeл Джeзy\". В симфоничния концерт на 5 април във Варненската опера Роман Федчук ще интерпретира с Варненската филхармония, под диригентството на Станислав Ушев, Концерт за цигулка и оркестър 3 от Моцарт. Ще звучи и Концерт за пиано и оркестър 2 от Сергей Рахманинов, любимата творба на пианиста Руслан Павлов, с чието изпълнение преди време той остави трайни следи в съзнанието на ценителите. В програмата на концерта е включена и Увертюра-фантазия \"Ромео и Жулиета\" от Чайковски. Проф. Роман Федчук представи ценната цигулка \"Гуарнери\" вчера на сцена \"Ротонда\" на пресконференция, открита и за любопитна публика. Част от програмата на именития гост е майсторски клас с даровити млади изпълнители по проекта на фондация \"Европейска музикална академия\", сред които ще има стипендианти, избрани от него за участие в Летния музикален фестивал - Прага 2019. Присъствието на Роман Федчук във Варна се дължи на фондацията \"Европейска музикална академия\" с изп. директор Теодора Димитрова. Тя представя в морската столица своя нов проект \"Университет за теб\", насочен изцяло към млади цигулари във възрастова група до 18 години - ученици, на които предстои да направят избор как да продължат обучението си. Всяка година фондацията ще кани във Варна професор от чуждестранен университет, който провежда майсторски класове, организира конкурси, фестивали и същевременно развива успешна концертна дейност.", "date": "2019.04.04", "title": "Роман Федчук пристига във Варна с \"Гуарнери\""}
{"url": "https://duma.bg/vlastta-prodava-chasti-ot-vmz-sopot-n188958", "text": "Със 73 гласа \"за\", три - \"против\", и 15 \"въздържал се\" Народното събрание одобри вчера предложението на Министерския съвет за продажба на три обособени части от \"Вазовските машиностроителни заводи\" в Сопот. От \"Обединени патриоти\" бяха против и призоваха за явен търг на частите от имуществото на завода. ВМЗ-Сопот е включено в т.нар. забранителен списък от Закона за приватизация и следприватизационен контрол. Раздържавяването на обособени части се извършва от Агенцията за приватизация и следприватизационен контрол след решение на Народното събрание по предложение на правителството. И продажбата ще бъде задвижена от агенцията. Единият от имотите е земеделска земя - близо 7 декара в село Калояново, Пловдивско, заедно с осем сгради с обща площ от близо 2 хил. квадратни метра. Той се използва като производствен и складов обект. В списъка е и почивна база \"Чевира\" в землището на село Старосел. Към нея има столова и едноетажна сграда с разгърната застроена площ от 1215 квадратни метра. За продан отива и незавършен триетажен хотел с площ 556 квадратни метра. Мотивите на Министерския съвет да обяви имотите за продан е \"отпаднала необходимост от тях за реализиране на производствената и търговската дейност на дружеството\". Те не се използват и са необходими допълнителни разходи за тяхната поддръжка. \"Първото, което се случва, е, че се освобождава един финансов ресурс, който е на разположението на държавата. Освен това най-вероятно са плащани някакви данъци и такси, които допълнително утежняват работата на самото предприятие\", коментира Димитър Александров от ГЕРБ. Йордан Апостолов от \"Обединени патриоти\" възрази на начина, по който се пускат в продажба имотите. \"Хайде тази процедура да пробваме да я пуснем на явен търг, защото този мач в момента е свирен и няма смисъл тук, от трибуната, да ни убеждавате колко била важна приватизацията на терени с отпаднала необходимост в Старосел, където има докарана минерална вода от 3 километра и половина\".", "date": "2019.04.04", "title": "Властта продава части от ВМЗ-Сопот "}
{"url": "https://duma.bg/nad-1100-popravki-v-paketa-mobilnost-n188957", "text": "Транспортната комисия на ЕП одобри на продължило до късно вечерта във вторник заседание 1126 предложения за поправки в пакета \"Мобилност\", регламентиращ условията за работа на шофьорите в ЕС и правилата, които да спазват транспортните фирми. Сред подкрепените от евродепутатите корекции има и такива, които са внесени от българските представители в ЕП, съобщи българският евродепутат Петър Курумбашев. Въпреки, че процедурно поправките продължават за приемане от ЕП, на заседание на лидерите на различните политически групи ще се реши дали те да влязат за окончателно гласуване в пленарна зала. Настояването на България е това да се отложи за след европейските избори. Макар България да няма постоянни представители в транспортната комисия, чрез замяна на титуляри право на глас си осигуриха Петър Курумбашев и Сергей Станишев от Групата на социалистите и демократите, Андрей Новаков от ЕНП и Ангел Джамбазки от групата на европейските консерватори и реформисти. Пред БНР Сергей Станишев заяви, че за да бъде постигнат реален компромис, пакетът трябва да бъде гласуван след изборите. Българските евродепутати са направили подписка, с която ще поискат гласуването на пакета да отпадне от дневния ред на Европейския парламент. Такова гласуване ще има, то е утре в 14.00 часа, това е поредният момент, в който ще можем да махнем точката от дневния ред, ако се стигне до гласуване, съобщи Андрей Новаков.", "date": "2019.04.04", "title": "Над 1100 поправки в пакета \"Мобилност\""}
{"url": "https://duma.bg/kratki-novini-n188961", "text": "Европейската комисия предупреди Румъния, че ще предприеме действия срещу Букурещ, ако страната не отговори на притесненията на Общността относно румънската съдебна система, информира Ройтерс. \"Въпреки нашите конструктивни обсъждания с румънските власти, за съжаление Европейската комисия не успя да достигне до заключение, че Румъния е в правилната посока. Ако не бъде отговорено на нашите притеснения, Европейската комисия ще трябва да предприеме действия, за да защити върховенството на закона\", написа комисията в туитър. Искането на бившия босненски сръбски лидер Радован Караджич за обжалване на доживотната му присъда, произнесена от Трибунала в Хага, беше отхвърлено. В решението, подписано от председателя Кармел Агиус, се казва, че в устава на трибунала няма правно основание, въз основата на което Караджич може да обжалва законно издадената срещу него присъда. В края на март Караджич подаде искане, в което посочва, че смята, че Трибуналът в Хага е допуснал грешка, когато е наложил доживотна присъда, с което магистратите не обърнали внимание на „практиките на съдилищата в бивша Югославия“ и по този начин нарушават неговите човешки права.  Посланикът на САЩ в Гърция Джефри Паят и бившият гръцки външен министър Никос Кодзиас коментираха посещението на Алексис Ципрас в Северна Македония в своите профили в туитър. „Исторически ден в Скопие преди 70-годишнината на НАТО. Заедно по-силни“, написа американският посланик. \"Щастлив“, написа Никос Кодзиас. „Вредният Договор от Преспа вече е оценен от гърците. Това не може да бъде променено от каквото и да е комуникационно усилие за разкрасяването му от г-н Ципрас. Това ще бъде разбрано само след 54 дни, на изборите на 26 май или по-рано, ако те обявят национални избори“, казаха обаче от опозиционната Нова демокрация.", "date": "2019.04.04", "title": "Кратки новини"}
{"url": "https://duma.bg/svetat-gubi-15-trln-dolara-ot-koruptsiya-n188956", "text": "Корупцията по целия свят нанася щети, равняващи се на 1.5 трлн. долара, или 2% от световния брутен вътрешен продукт, отбеляза Лагард. Корупцията освен това води до забавяне на растежа, увеличаване на неравенството и засилване на недоверието. Това заяви управляващият директор на МВФ Кристин Лагард пред Търговската палата във Вашингтон. Фондът не очаква световната икономика скоро да изпадне в рецесия и темпът на растеж в края на текущата и през идната година дори леко ще се ускори, макар че ще бъде неустойчив. През януари МВФ очакваше растеж от около 3.5% за 2019 и 2020 г., припомни Лагард. Оттогава динамиката се понижи още повече, както ще видите идната седмица от обновените ни прогнози, отбеляза тя преди пролетните срещи на МВФ и Световната банка на 12-14 април. Само преди две години 75% от световната икономика беше в подем. През 2019 г. МВФ очаква 70% от световната икономика да изпита забавяне на растежа, каза Лагард. Като основни причини за по-ниския темп тя посочи напрежението в търговията и по-строгите финансови условия през втората половина на 2018 година. Очакваното забавяне на световния растеж по-късно тази година ще има неустойчив характер, допълни шефката на Фонда.", "date": "2019.04.04", "title": "Светът губи 1,5 трлн. долара от корупция"}
{"url": "https://duma.bg/balansat-na-zemyata-se-rushi-n188955", "text": "Почти 40% от насекомите са заплашени от изчезване. Пчелите, мравките и бръмбарите измират 8 пъти по-бързо от бозайниците, птиците и влечугите, се казва в изследване, публикувано в сп. \"Biological Conservation\". В същото време числеността на някои видове насекоми например мухите и хлебарките, обратното, стремглаво се увеличава. Основните причини за намаляването на броя насекоми е развитието на селското стопанство, използването на отровни препарати и промените в климата. Защо са важни насекомите По-голямата част от живите същества на нашата планета са именно насекомите. С тях се хранят птиците, прилепите и дребните бозайници. Те опрашват до 75% от цялата реколта в света, разрохкват и обогатяват почвата и не позволяват на вредителите да се размножават прекалено много. Изследванията показват, че популациите на много видове насекоми, например пчели, съществено са намалели през последните години. Това се забелязва най-вече в развиващите се страни. Неблагоприятната среда Новият доклад обединява резултатите от 73 аналогични изследвания, направени през последните 13 години. В него се съдържат данни, потвърждаващи, че една трета от всички видове насекоми е заплашена от изчезване, а общият брой насекоми може да намалее с 40% още през близките десетилетия. \"Главният фактор е загубата на средата на обитаване заради селскостопанските дейности, урбанизацията и изсичането на горите, уточнява  Франциско Санчес-Байо, професор от университета в Сидни и водещ автор на изследването. Вторият фактор е все по-честото използване на торове и пестициди в селското стопанство по целия свят и заразяване с разнообразни химически замърсители. Трето, съществуват и биологически фактори, например експанзия на някои видове насекоми и патогенни микроорганизми. И накрая е глобалното затопляне, особено в тропиците, където ефектът от него е особено видим\", казва ученият. Изследването свързва с глобалното затопляне  неотдавнашното рязко намаляване на популациите въздушни насекоми в Германия и в тропическите гори на Пуерто Рико. Някои експерти наричат получените данни \"отрезвяващи\". \"Проблемът не е само в пчелите и дори не е в опрашването или как да се изхраним ние самите, казва Мат Шардлоу, активист от организацията \"Buglife\", защитаваща безгръбначните от изчезване. - Намаляването на популациите е засегнало и торовите бръмбари, преработващи животински и растителни отпадъци, щурците и други насекоми, които започват живота си в реките и езерата\". \"Става все по-очевидно, че екологичният баланс на планетата ни се разрушава и са необходими активни и мащабни мерки, за да се спрат и променят тези ужасни тенденции. Би било нерационално да позволим насекомите да продължат постепенно да изчезват\". Вредителите стават все повече Авторите на изследването са разтревожени от влиянието на изчезването на насекомите върху цялата хранителна верига. Много птици, земноводни и риби се хранят с тях и затова животът им също е застрашен. Някои видове насекоми обаче изглежда успяват да се адаптират към новите условия. \"Бързо размножаващите се насекоми вредители изглежда ще се чувстват прекрасно в по-топлите условия, понеже много от природните им врагове, размножаващи се по-бавно, ще изчезнат\", смята професорът от университета в Съсекс Дейв Гулсън, който не е участвал в изследването. \"Напълно е възможно в крайна сметка да имаме множество вредители, но ще загубим всички прекрасни създания, които ни харесват - пчелите, пеперудите и бръмбарите, които идеално се справят с преработването на животинските отпадъци\". Как да спрем това Професор Гулсън добавя, че някои видове насекоми, такива като стайните мухи и хлебарките, се адаптират добре в антропогенна среда и се успели да изработят устойчивост към пестицидите. Съществуват редица мерки, които хората могат да предприемат например да създадат по-благоприятна среда за насекомите в градините си, като се откажат от използването на токсични химикали, а също така да купуват органични продукти. Необходимо е също така да се направят допълнителни изследвания в Африка и Южна Америка, т.к. 90% от всички данни са били събрани в Европа и Северна Америка. Ако изчезне голямо количество насекоми, ще дойдат нови, но за това ще отиде много време. \"Ако погледнем как са ставали масовите измирания в историята, ще видим, че те са дали начало на процес, по време на който тези видове, които са успели да оцелеят, са се приспособили, заели са всички достъпни ниши и са еволюирали в нови видове\", казва професор Гулсън. \"Така че не се съмнявам, че след милион години разнообразни нови създания ще сменят старите, измрели през ХХ-ХХI векове. Страхувам се обаче, че за нашите деца това ще е слабо утешение\", добавя той.", "date": "2019.04.04", "title": "Балансът на Земята се руши"}
{"url": "https://duma.bg/bolsonaro-v-izrael-natsizmat-e-lyavo-dvizhenie-n188964", "text": "Крайнодесният бразилски президент Жаир Болсонаро заяви, че \"няма съмнение\", че нацизмът е ляво движение. Той направи коментара след посещение на Мемориала на холокоста в Йерусалим. След завръщането си в хотела той беше запитан от журналист дали е съгласен с коментара на бразилския министър на външните работи Ернесто Араужо, че нацизмът е ляво движение. \"Няма съмнение, не е ли? Социалистическа партия, какво е това? Националсоциалистическата германска работническа партия\", отговори той, като има предвид партията на Адолф Хитлер. Бразилски медии припомнят, че на сайта на Мемориала на холокоста Яд Вашем в Йерусалим ясно се обяснява, че нацизмът е част от възхода на \"радикалните десни групи\" в Германия.  Наскоро външният министър на Бразилия, който придружава президента в Израел, обяви в интервю, че \"фашизмът и нацизмът са леви феномени\". Според него левицата всеки път изпада в ужас, когато започне да се дебатира за възможността нацизмът да се определи като ляво движение.", "date": "2019.04.04", "title": "Болсонаро в Израел: Нацизмът е ляво движение"}
{"url": "https://duma.bg/alzhir-praznuva-ostavkata-na-buteflika-n188962", "text": "Хиляди алжирци излязоха по улиците на столицата, след като президентът Бутефлика, който беше на власт през последните 20 години, подаде оставка във вторник вечерта. Телевизионният канал „Ан-Нахар“ излъчи кадри от центъра на Алжир, където хората се събират, развявайки националния флаг на страната. \"Чакахме това, смятаме го за голяма победа на хората\", заяви един от празнуващите жители на алжирската столица пред телевизионния канал.  Президентът на Алжир увери, че е взел всички мерки за осигуряване на приемственост във властта, се казва в съобщението му до председателя на Конституционния съвет. Бутефлика се сблъска с нарастващ натиск да се оттегли след решението си да търси пети мандат, въпреки че рядко се появява публично, след като през 2013 г. страда от инсулт.  Кремъл се надява на преход на властта в Алжир без външна \"намеса\", коментира говорителят на Кремъл Дмитрий Песков пред репортери. \"Очакваме, че вътрешните процеси, които се случват в тази страна и са изключително вътрешна работа на Алжир, ще се проведат без намесата на трети страни\", заяви той. Той добави, че Русия има \"взаимноизгодни, приятелски отношения\" с Алжир и че двете страни споделят \"много съвместни проекти в икономическата сфера\".", "date": "2019.04.04", "title": "Алжир празнува оставката на Бутефлика"}
{"url": "https://duma.bg/tereza-mey-oprya-do-korbin-za-brekzit-n188963", "text": "Британската премиерът Тереза Мей ще потърси съдействие от политическия си противник Джеръми Корбин, който е лидер на опозиционната Лейбъристка партия, в опит да отложи за кратко \"Брекзит\" и да постигне регулирано (със сделка) напускане на ЕС.   Във вторник вечерта Тереза Мей обяви, че ще поиска ново отлагане на \"Брекзит\" след 12 април. Краткото й изявление дойде след 7-часово заседание на правителството. Според нея, отлагането ще бъде \"възможно най-кратко\". Очаква се въпросът да бъде поставен на извънредната среща на върха на ЕС на 10 април. По-рано днес стана ясно, че депутати от различни британски партии ще се опитат да спрат \"Брекзит\" без споразумение. Съответният законопроект бе внесен от депутатка лейбъристка.  Самата Мей планираше преговори вчера с лидера на лейбъристите Джеръми Корбин, за да се обедини парламентът около напускане със споразумение. Този й ход обаче разгневи привържениците на \"твърдия Брекзит\" в нейната Консервативна партия, тъй като при \"мек \"Брекзит\" Великобритания запазва възможността за по-тесни икономически връзки с Европейския съюз след напускането си. Лейбъристката партия настоява страната да остане в митнически съюз с ЕС, докато досега правителството на Мей изключваше това с довода, че Великобритания трябва да има независима търговска политика след \"Брекзит\". Отделно председателят на Европейския съвет Доналд Туск призова евролидерите към търпение в преговорите за \"Брекзит\". По думите му, британските власти в момента водят битка, за да напуснат ЕС със сделка.  Междувременно Сергей Станишев съобщи, че няма да има визи за гражданите от двете страни на Ламанша след \"Брекзит\", ако британската страна се съгласи това да стане двустранно. Комисията по граждански свободи, правосъдие и вътрешни работи в Европарламента прие доклада му за гарантиране на безвизов режим между ЕС и Великобритания след \"Брекзит\". На Острова живеят 3,7 млн. граждани на ЕС, включително около 200 000 българи. Предстои  докладът на Станишев да бъде гласуван в пленарната зала на Европарламента в четвъртък, след което текстът трябва да бъде приет  и от Европейския съвет. Междувременно британската армия започна разследване във връзка с видеозапис, показващ войници да стрелят по снимка на Джереми Корбин. 26-те секунди от кадри, за които се твърди, че са записани в Афганистан, показват, че четирима военнослужещи стрелят по образа на партийния лидер. Видеото беше разпространено в социалните мрежи. \"Наясно сме с видеоклип, който се разпространява в социалните мрежи\", каза говорител на армията. „Това поведение е напълно неприемливо и е доста под високите стандарти, които армията очаква. Започна пълно разследване.“", "date": "2019.04.04", "title": "Тереза Мей опря до Корбин за \"Брекзит\""}
{"url": "https://duma.bg/bravo!-ura!-i-burni-aplodismenti-za-elka-6521-n188952", "text": "Създатели на първия сериен български калкулатор \"Елка-6521\" през далечните 1964-1965 години са инженерите изобретатели Стефан Христов Ангелов, Любомир Йорданов Антонов и Петър Атанасов Попов. За тях днес малцина знаят, други не са и чували имената им. Още по-малко са тези, които ще повярват, че българският калкулатор с оригиналните си технически решения и с богатите си възможности значително превъзхожда чуждестранните образци: в него за пръв път са въведени операциите извличане на корен квадратен, закръгляване на резултати, подреждане на събираеми по първото от тях, адресно избиране на регистрите, възможност за получаване на три независими суми и т.н., и т.н. По онова време електронни калкулатори има само в четири от най-развитите държави на света: Англия, Италия, Япония и САЩ. Английската ANITA се смята за върхово постижение на техниката - не случайно първият й образец и днес е изложен в Лондонския научен музей.  А нашият калкулатор е показан в началото на май 1965 г. на голяма научно-техническа изложба в Москва. Там демонстрациите с него дават смайващи резултати: силен интерес към нашата машинка проявяват германските конструктори, при това е известно, че те имат славни традиции в приборостроенето; италианските му ръкопляскат и  започват спор за индикацията, а французите изразяват възторга си с дълбок поклон!  Електронният калкулатор \"Елка-6521\" е разработен на основата на четири български изобретения и си завоюва висок престиж на международния пазар - още през 60-те години България е една от страните с най-голям експорт на глава от населението на електронноизчислителна техника. Цели осем години елката не слиза от конвейера! СТЕФАН АНГЕЛОВ (1929-2007) работи като старши научен сътрудник и заместник-директор на Централния институт за изчислителна техника (1963-1975). Той е главен конструктор и ръководител на творческия колектив. Инженер Ангелов съставя алгоритмите за основните операции в периода от октомври до декември 1964 г. - целта му e да се постигне максимална икономия на елементи! Той има творчески принос и в разработването и внедряването на единната серия големи електронноизчислителни машини ЕС-1020 за страните от бившия СИВ. Инж. Стефан Ангелов е носител на високи държавни отличия, удостоен е със званието Лауреат на Димитровска награда (1966). На въпроса какво го стимулира в работата, той отговаря: - Преди всичко удовлетворението от постигнатия резултат... Създаването на калкулатора смятам за най-голямото постижение в живота ми. А за творческите дела на изобретателите препоръчва държавата да не подценява лицензите: - Много наши изобретения представляват значителен интерес като голи идеи, но се реализират в чужбина и стават \"фабрика за пари\". Трябва да се научим да оползотворяваме собствените си идеи и да постигаме реализиране на крайния ефект в наша полза. ЛЮБОМИР АНТОНОВ (1932) - електроинженер, старши научен сътрудник, директор на Централната лаборатория по автоматизация и научно приборостроене при БАН. Автор и съавтор на повече от 15 изобретения в областта на електрониката и системите за автоматизация. Творческият му принос в елката са елементната база и външното оформление.  Изобретателят Любомир Антонов получава Наградата на София за участието си в изложбата \"Изобретено в София\" през 1983 г., връчена му от тогавашния първи секретар на Софийския градски комитет на БКП Чудомир Александров, за нов метод и устройство за извеждане на естествена човешка реч от изчислителна машина.  Оригиналната микрокомпютърна техника, програмирана да синтезира и извежда естествена човешка реч от изчислителна машина, работи в синхрон с редица допълнителни аналогови и цифрово-аналогови устройства. Въведеният в устройството печатен текст се анализира автоматично и се определят фонетичните характеристики, необходими за синтеза. Въз основа на запомнени в постоянната памет елементи и правила на речта и намерените фонетични характеристики се синтезират последователно думите в изречението...  Това изобретение е едно от първите, класирани като \"Изобретение на месеца\", и представени на изложбата \"Изобретено в София\" за постижения в научно-техническия прогрес. Жалкото е, че промишлеността ни не проявява интерес към него... Инженер Любомир Антонов е удостоен със званията Лауреат на Димитровска награда (1966) и Заслужил деятел на техниката (1986). ПЕТЪР ПОПОВ (1938) - радиоинженер. Възпитаникът на ВМЕИ е старши научен сътрудник в Централния институт по изчислителна техника. Има научни приноси и повече от 10 изобретения в областта на памети за електронноизчислителни машини. Той е създател на феритната памет на елката. Тук е любопитно да бъде изяснено откъде идва името. Елка е образувано от първите срички на думите електронен калкулатор. Тя извършва четирите основни аритметични действия с 16-цифрени числа! Машината степенува числата и извлича корен от тях, като освен това извършва още 22 подобни операции. Много важно е да бъде направено едно съществено уточнение: тези възможности на машината са постигнати не чрез увеличаване броя на вложените елементи, а чрез многократно използване на едни и същи елементи, но за различни цели. А за своя принос в разработването на знаменитата елка, инж. Петър Попов е удостоен със званието Лауреат на Димитровска награда (1966).", "date": "2019.04.04", "title": "\"Браво!\", \"Ура!\" и бурни аплодисменти за \"Елка-6521\""}
{"url": "https://duma.bg/datata-n189002", "text": "РОЖДЕН ДЕН НА В. ДУМА. На тази дата през 1990 г. излиза първият брой. Продължител на вестниците \"Работник\", \"Социалист\", \"Работнически вестник\" и \"Работническо дело\". Основател и първи главен редактор на ДУМА е Стефан Продев (1927-2001). Името на вестника има за произход Ботевата \"Дума на българските емигранти\", забравена от нашата журналистика. 1617 - УМИРА ДЖОН НЕПЕР, ШОТЛАНДСКИ МАТЕМАТИК (Р. 1550 Г.). Най-известен е с откриването на логаритмите и популяризирането на десетичната запетая. Логаритъм е съставна дума, образувана от logos - отношение, и arithmos - число. Непер измислил тази дума, понеже разликата на два логаритъма определя отношението на числата, които те представляват. С т.нар. пръчици на Непер умножението и деленето се свеждат до събиране и изваждане. 1919 - В СТАРА ЗАГОРА СЕ РАЖДА ВЕСЕЛИН ХАНЧЕВ, ПОЕТ, ПУБЛИЦИСТ И ДРАМАТУРГ (УМИРА 1966 Г.). Участва във Втората световна война. В първата му стихосбирка \"Испания на кръст\" преобладава пацифистичният протест. \"Стихове в паласките\" е лиричен дневник на героизма и мъжеството на българския войник. Автор на 17 стихосбирки, пиеси и на нереализирания филмов сценарий \"Крали Марко\". Негови стихотворения са преведени на немски, полски, румънски, руски, украински, унгарски, френски, чешки, японски език. 1929 - УМИРА КАРЛ БЕНЦ, НЕМСКИ ИНЖЕНЕР И ИЗОБРЕТАТЕЛ (Р. 1844 Г.). Един от основоположниците на автомобилостроенето. На 29 януари 1886 г. получава патент за изобретения от него автомобил с бензинов двигател - триколесния Бенц моторваген, който е първият автомобил в света. Представен е в Манхайм, Германия, на 3 юли 1886 г. 1932 - РАЖДА СЕ АНДРЕЙ ТАРКОВСКИ, РУСКИ РЕЖИСЬОР И АКТЬОР (УМИРА 1986 Г.). Един от най-значимите световни филмови режисьори и сценаристи. Критиците го причисляват към гениалните творци на седмото изкуство наравно с Бергман, Микеланджело Антониони и Фелини. Сред известните му творби са филмите \"Соларис\", \"Носталгия\", \"Жертвоприношение\" и др. Носител на награди от международни фестивали. 2004 - ТРАГЕДИЯ КРАЙ Р. ЛИМ, СЪРБИЯ. Български автобус пада в 40-метров каньон на границата между Сърбия и Черна гора, при което загиват 12 деца от Свищов. Инцидентът с група от 34 ученици и 16 възрастни става по време на прибиране от екскурзия в Дубровник. Шофьорът губи контрол над превозното средство, автобусът се спуска около 15 м по стръмен бряг и пада в коритото на р. Лим при сръбското с. Гостун. Рейсът потъва за минути. Местни хора от Биело поле идват на помощ. Спасени са 38 души, а загиналите са само деца. На 30.04.2004 г. с решение на Великотърновския окръжен съд и по инициатива и със собствени средства на родителите на загиналите при катастрофата деца е учредена фондация \"Ангели от Лим\".", "date": "2019.04.04", "title": "Датата"}
{"url": "https://duma.bg/v-minaloto-li-ostanaha-balgarskite-kooperativi-n188960", "text": "В края на март в Пловдив се проведе 8-ят Европейски форум за социално предприемачество. Събитието премина в сянката на предстоящите евроизбори. Открито бе с видеообръщение на Мария Габриел, която обърна внимание върху \"цифровата икономика като акселератор на социално въздействие и незаобиколим фактор в екосистемата на социалните предприятия\". Няколко гости от ЕК обърнаха внимание, че публичните политики не трябва да дискриминират отделните субекти на социалната икономика, а напротив - трябва да има публични политики за социалните предприятия. Според тях за 4 години от 2014 г. насам ЕС има огромен напредък, защото е създал в ЕК група за подкрепа на социалната икономика. Представителите на МТСП и икономическото министерство пък отчетоха още по-голям напредък, който илюстрираха с приемането на Закона за предприятията на социалната и солидарната икономика. А след това запознаха присъстващите с добри модели за социална икономика и социално предприемачество, които България трябва да следва. Моделите се оказаха кооперативи, създадени със средства от ЕС в Мароко (Кооперативно движение \"Арганово масло\") и Етиопия, където кооперациите за отглеждане процъфтяват благодарение на европейския мениджмънт, който имат. Модератор на дискусията бе д-р Стилиян Баласопулов, председател на НС на ТПК (тази година ТПК честват 100 г. кооперативно движение).  1. Относно Закона за предприятията на социалната и солидарната икономика. Този закон не пренася в цялост Регламент  1296/2013 г. и Регламент 346/2013 на Европейския съвет, които са пряко свързани със социалната икономика. По този начин на национално ниво не са уредени предвидените там конкретни мерки и механизми за насърчаване и стимулиране на социалните предприятия, за да функционира и да се развива социалната икономика в България. В този закон предприятията на социалната икономика, и въобще субектите на тази икономика, се разпознават и дейността им се измерва единствено с ефекта върху малък брой уязвими групи. А би трябвало тази дейност да се дефинира като насочена към разрешаване на проблеми или преодоляване на дефицити в обществото като цяло и да води до подобряване на качеството на живот на всички граждани. При дефиниране на понятието \"социално предприятие\" са завишени критериите, което крие риск от ограничаване, а не насърчаване на развитието и разгръщане на социалната икономика. Така например, според предвидените в чл.8, т.2 критерии, положителният счетоводен финансов резултат на предприятието след данъчно облагане се разходва повече от 50 на сто и не по-малко от 75 000 лв. за осъществяване на социална дейност. Такова изискване е завишено за условията на българската действителност и е много вероятно да доведе до стесняване на субектите, които могат да бъдат определени като социални предприятия. Новосъздадените \"социални предприятия\", които не наемат нарочно на работа представители от уязвими групи, няма да могат да се идентифицират като социални предприятия и по този начин са лишени от възможността да ползват насърчителните мерки, предвидени в закона. При този критерий и много от съществуващите организации, които негласно спазват концепцията за социално предприятие, представена още с рамковата \"Национална концепция за развитие на социална икономика\", и преди да излезе този законопроект, бяха идентифицирани като такива, сега вече няма да ползват такъв статут. Предвиденият регистрационен режим на практика е разрешителен, да не казвам лицензионен режим, и то без дори да са дадени гаранции за защита на заявителя при отказ за вписване от страна на администрацията. В същото време е налична и забрана за извършване на дейност в случаи, когато не е налице вписване в Националния регистър! Ползването на насърчителните мерки или възможността за възмездно ползване на общинска или държавна собственост при облекчен режим (без провеждане на търг или конкурс) и за получаване на възможност за обучения пък са допуснати само за големи и развити социални предприятия - тези от клас А+. Да не говорим, че критериите за попадане в този най-висок клас отново не са съобразени с даденостите в България и с вече съществуващите социални предприятия - с техния капацитет, мащаб и т.н. В момента повечето социални предприятия са малки и са в по-големите градове, далеч от възможността да се квалифицират като социални предприятия от клас А+. Така на практика има насърчителни мерки, но само за ограничен кръг социални предприятия  2. За добрите африкански практики.  \"Добрата\" европейска практика в развиващите се и в нецивилизованите страни - местното население да участва с труда си, а европейците с мениджмънта и продажбите, в миналото е по-известна като робство. А днес ни го представят като социално предприемачество. А наистина добрата 100-годишна практика на българските кооперации е занемарена и едва ли не оставена на историята.", "date": "2019.04.04", "title": "В миналото ли останаха българските кооперативи? "}
{"url": "https://duma.bg/ukrayna-zabranyava-vsichki-direktni-poleti-do-rusiya-n188965", "text": "Правителството на Украйна забрани нередовните и непредвидени полети (частни или чартърни) до Русия след посещението в Москва на кандидата за президент Юри Бойко и председателя на политическия съвет на партията \"Опозиционна платформа - за живота\" на Виктор Медведчук. Решението е било инициирано от украинското вътрешно министерство, съобщават руските медии. Украинският вътрешен министър Арсен Аваков заяви, че двамата членове на опозицията \"са използвали вратичка в законодателството на Украйна\", за да вземат директен полет до Москва и че вътрешното министерство е инициирало промени в законодателството относно използването на въздушното пространство на страната, за да \"направи непланираните полети между Украйна и страната агресор (Русия) невъзможни\". Аваков каза още, че забраната няма да се прилага за потенциални полети, организирани за международни организации като Организацията за сигурност и сътрудничество в Европа (ОССЕ), ООН и Международния комитет на Червения кръст. От своя страна украинският премиер Владимир Гройсман изтъкна, че \"ще разреши на тези политици да пътуват със самолет Ан-2 при условие, че това е еднопосочно пътуване\". Той добави, че \"трябва да е ясно на всички, че никой няма право да унижава държавата Украйна\". Украинският главен прокурор Юрий Луценко заяви по-късно, че ще бъде предприето наказателно разследване срещу Бойко и Медведчук за незаконно преминаване на границата.", "date": "2019.04.04", "title": "Украйна забранява всички директни полети до Русия"}
{"url": "https://duma.bg/prodavat-na-targ-revolvera-na-van-gog-n188970", "text": "Револверът, с който се смята, че Винсент Ван Гог се е ранил смъртоносно, ще бъде изложен на търг в зала \"Друо\" в Париж на 19 юни, предаде Франс прес. Лотът е оценен между 40 000 и 60 000 евро. Огнестрелното оръжие било намерено от селянин в поле в Овер сюр Оаз, където художникът импресионист бил ранен на 27 юли 1890 г. Револверът бе изложен в музея \"Ван Гог\" в Амстердам през 2016 г. Автентичността му обаче вероятно никога няма да бъде доказана. След откриването му оръжието било предоставено на собственика на странноприемницата \"Раву\", където художникът живеел и починал на 29 юли 1890 г. Оттогава находката останала в семейството. Обявен от някои специалисти за най-известния револвер в историята на изкуството, той бе представен за пръв път през 2012 г. при публикуването на книгата \"Дали е открито оръжието, с което е извършено самоубийството?\" на Ален Роан.", "date": "2019.04.04", "title": "Продават на търг револвера на Ван Гог"}
{"url": "https://duma.bg/sotsialisti-poiskaha-nov-model-na-upravlenie-na-sofiya-n189020", "text": "Нов модел на управление на София поискаха социалисти по време на кръгла маса, посветена на вчерашния празник на града - 140-годишнината от обявяването му за столица. На дискусията присъстваха политици, експерти, бивши управници на града, които остро разкритикуваха управлението през последните години и се обединиха около тезата, че трябва да се върви към децентрализация в управлението на София. Те определиха настоящите районни кметове като боксови круши, които реално нямат власт.  Първата мисъл на управляващите трябва да бъде да се възстанови производствената сила на столицата, за да се върнат специалистите, които обогатяват чужди държави, заяви при откриването на кръглата маса Георги Йорданов, бивш първи секретар на ГК на БКП в София. Той бе категоричен, че столицата няма вътрешен икономически потенциал и се е превърнал в град на услугите, който се граби и руши.  Архитекти пък обвиниха управниците на София в липсата на политика за развитието й. \"В областта на градоустройството частният интерес превзе инициативата и е над обществения, а в същото време общината се занимава с пиар акции\", заяви арх. Константин Пеев.  Депутатът Румен Гечев призова да се спре интензивният поток на хора към града и оцени факта, че София дава 40% от БВП като лош знак. Това се дължи на западане на другите региони в страната и не е повод за хвалба, припомни проф. Гечев. За повече общинско участие в икономиката на града настоя и Иван Таков, общински съветник от БСП. Той припомни, че в момента водоснабдяването, чистотата и транспортът се управляват от частни фирми. Таков наблегна на факта, че двете най-големи общински дружества - ЦГМ и \"Топлофикация\", са с милиарди активи, а носят едва 7-8 млн. лв. дивиденти на година в общинската хазна. Състоянието на общинското здравеопазване също бе разкритикувано при дискусията. Лявата съветничка Милка Христова го определи като завареното дете на София и призова то да не става място за кални политически игри. Тя се обяви срещу безразборното откриване на нови частни лечебни заведения, докато райони като \"Орландовци\" и Банкя остават без здравни центрове.", "date": "2019.04.04", "title": "Социалисти поискаха нов  модел на управление на София"}
{"url": "https://duma.bg/5-neizvineni-i-spirat-detskite-za-godina-n189010", "text": "Ако дете отсъства три дни в месеца по неуважителни причини от задължителна предучилищна група или има неизвинени отсъствия от 5 часа в училище за месец, месечните помощи на семейството ще се спират за една година. Това решиха депутатите с приетите на първо четене промени в Закона за социалното подпомагане. Санкциите и сега ги има, но детските се спират само за месеца, в който са били отсъствията.  Предложения за подобни промени в закона бяха внесени от БСП, \"Обединени патриоти\" и ГЕРБ. Темата бе повдигната още в средата на януари от БСП с основното послание, че помощите трябва да се обвържат с образованието на децата до 16 г., което по Конституция е задължително. Депутатите вчера отхвърлиха предложенията на БСП и приеха тези на управляващите, като проектите на ГЕРБ и \"ОП\" вероятно ще бъдат комбинирани след обсъждане в социалната комисия. Против всички предложения се обяви само ДПС. Предложенията на БСП предвиждаха всички семейни помощи да бъдат спрени, ако дете под 16 г. не ходи на училище. Социалистите обаче искаха и да бъде преразгледана политиката за делегираните бюджети за училищата и да бъде спряна практиката \"парите следват ученика\". Точно тази политика принуждава директорите на училищата да водят по списък на училище деца, които не ходят, за да могат да си спасят училището и бюджета, коментира за ДУМА депутатът от БСП Георги Гьоков. Проектът предвижда поправки и в законите за социалното подпомагане и за семейните помощи за деца. Парите от спрените помощи ще отидат в други детски или учебни заведения или ще останат в посещаваното от детето заведение, като по преценка на институцията с тях ще се купуват пособия или дрехи и обувки, ако от това има нужда детето.  Предвижда се помощта за I клас занапред да се плаща на две равни части - в началото на първия и на втория учебен срок.  Патриотите предлагат обвързване на социалните помощи с програми за ограмотяване, придобиване на квалификация и полагане на общественополезен труд. ДУМА припомня, че и в момента те са обвързани с полагане на 14-дневен общественополезен труд. Според проекта служител на Агенцията за социално подпомагане ще прави оценка и ако трайно безработният получи две последователни отрицателни оценки, помощите му ще бъдат намалени наполовина за 1 година.   Депутатът от ДПС и председател на социалната комисия Хасан Адемов се обяви твърдо против трите проекта, определи ги като предизборни и противоконституционни и призова за подкрепящи, а не санкциониращи мерки.", "date": "2019.04.04", "title": "5 неизвинени и спират детските за година "}
{"url": "https://duma.bg/vnesoha-signali-sreshtu-plamen-georgiev-v-prokuraturata-i-v-konpi-n189019", "text": "Сигнали с искане за разследване на имотното състояние на Пламен Георгиев са постъпили и в прокуратурата, и в оглавяваната от него Антикорупционна комисия. Единият е подаден още на 1 април от ГД \"БОЕЦ\", съобщиха от организацията. На следващия ден обаче Георгиев възмутено обясняваше, че никой не го разследва, защото срещу него нямало сигнали в прокуратурата и комисията му.  Освен срещу Георгиев, сигналите са и срещу Цветан Цветанов заради несъответствия между доходите и разходите за над 505 000 лв. и манипулиране на данните от КОНПИ с цел прикриване на Цветанов и прекратяване на проверката. Сигналът съдържа данни за имотни, данъчни и финансови измами на Цветанов във връзка с \"Апартаментгейт\", като се визира и Георгиев. \"Има данни за престъпления - корупция, злоупотреба с власт, незаконно забогатяване, конфликт на интереси, търговия с влияние, укриване на данъци, данъчни и финансови престъпления, фалшифициране и изготвяне на документи с невярно съдържание, престъпления срещу данъчната система, престъпление по служба, измама, неизпълнение на служебните задължения от длъжностни лица, довело до щети в особено големи размери за държавата, както и други престъпления по чл. 283 и 304 от НК, както и участие в организирана престъпна група за данъчни и финансови престъпления, извършени от Цветан Генчев Цветанов - зам.-председател на ГЕРБ, и Пламен Георгиев - председател на КПКОНПИ, и други неустановени лица\", посочват от \"БОЕЦ\". В сряда и адвокат Николай Хаджигенов е сезирал КПКОНПИ за имотите и доходите на шефа й. Той настоява Георгиев да си направи отвод, докато трае проверката. Първа инвестиционна банка пък даде публично обяснение за терасата от 186 кв.м в жилището на Георгиев, че не е ипотекирана, както се виждаше в регистъра на Агенцията по вписванията. От ПИБ посочват, че терасата e в общи части, които не могат да бъдат предмет на оценка и сделки с вещнопрехвърлителен ефект\".", "date": "2019.04.04", "title": "Внесоха сигнали срещу Пламен Георгиев   в прокуратурата и в КОНПИ"}
{"url": "https://duma.bg/borisov-posavetva-klientite-na-%E2%80%9Earteks%E2%80%9C-da-podavat-ostavki-n189037", "text": "Бойко Борисов поиска от замесените в скандала с евтините апартаменти  да подадат оставка или да излязат в дълъг отпуск. Под формата на съвет премиерът реално даде разпореждания какво да направи шефът на антикорупционната комисия Пламен Георгиев. Малко по-късно самият Георгиев обяви, че излиза в отпуск, за да не пречи на прокурорската проверка на имотите му. Борисов нарочно не назова името на Пламен Георгиев и на останалите, за които се разбра, че са купили евтини жилища, тъй като \"били чувствителни\". Преди това премиерът обяви номинацията си за нов правосъден министър. В стола на Цецка Цачева ще седне „правното острие“ на ГЕРБ в парламента Данаил Кирилов.", "date": "2019.04.04", "title": "Борисов посъветва клиентите на „Артекс“ да подават оставки"}
{"url": "https://duma.bg/rumen-radev-svikva-ksns-zaradi-koruptsiyata-vav-vlastta-n189023", "text": "Президентът Румен Радев свиква Консултативния съвет за национална сигурност (КСНС) на 8 април на тема \"Резултати от противодействието на корупцията по високите етажи на властта. Необходимост от мерки\", съобщиха вчера от прессекретариата на държавния глава.  \"Случаят с покупката на луксозния апартамент от зам.-председателя на ГЕРБ Цветан Цветанов далеч надхвърля обхвата на имотна сделка. Това пряко рефлектира върху доверието в политическата класа и държавността\", коментира Радев преди седмица. Президентът изрази съмнение, че Антикорупционната комисия (КПКОНПИ), назначена от Цветанов, ще проведе независимо разследване за това как е купил от фирма \"Артекс\" апартамента с частен асансьор в кв. \"Изток\".  Припомняме, че от \"апартаментгейт\" изплуваха и евтините апартаменти на правосъдната министърка Цецка Цачева, на шефа на комисията по култура в НС Вежди Рашидов и на двама зам.-министри - на спорта и енергетиката. В опит да намали щетите за партията си Бойко Борисов им поиска оставките. Премиерът оправда Рашидов, който остана в парламента. Цветанов обаче го напусна, но остана зам.-председател на ГЕРБ и шеф на предизборния щаб. По-късно се разбра за евтините апартаменти в кв. \"Гео Милев\" на шефа на КПКОНПИ Пламен Георгиев, издигнат на поста от Цветанов. Сега комисията на Георгиев проверява законността на всички сделки с \"Артекс\", включително и на Цветанов. Излязоха и несъответствия в имотната декларация на шефа на КОНПИ за 2017 г., в която пропуснал да впише тераса от 186 кв.м към апартамента, със сауна, душ, барбекю и др. Обяснението му бе, че тя била на общия покрив на блока, но само той я ползвал. Депутатите от ГЕРБ масово отказват да коментират имотния казус с шефа на КОНПИ. \"Аз съм от тихите хора, които работят на терен. Приоритетите на комисията кореспондират с тези на правителството в сектор сигурност\", отклони темата новият шеф на вътрешната комисия Пламен Нунев. Той е сред приближените на Цветанов и от вчера пое комисията му.  Свикването на КСНС от президента обаче предизвика гнева на лидера на НФСБ Валери Симеонов. \"Радев прекалено дълбоко е нагазил в политическата кал. Можеше да запази рейтинга си, но явно има някакви други цели, негово право - негова работа\", коментира Симеонов, който е най-ревностният защитник на имотните сделки на Цветанов и Цачева.", "date": "2019.04.04", "title": " Румен Радев свиква КСНС заради корупцията във властта"}
{"url": "https://duma.bg/davat-13-mln-lv-za-transport-i-kvartira-na-uchiteli-n189009", "text": "Правителството одобри допълнителни трансфери в размер на 13,1 млн. лв. по бюджетите на общините за възстановяване на транспортните или на квартирните разходи на учителите за 2019 г. Основната част от парите ще отидат за транспорт. Този транш няма да въздейства върху държавния бюджет, тъй като необходимите средства за тази цел са предвидени по бюджета на Министерството на образованието и науката за 2019 г. Припомняме, че миналата година отпуснатата сума за транспорт на учители като общ транш беше над 12,2 млн. лева на два транша.", "date": "2019.04.04", "title": "Дават 13 млн. лв. за транспорт и квартира на учители"}
{"url": "https://duma.bg/ninova-prizova-evrodeputatite-ni-da-glasuvat-protiv-ik-n189022", "text": "Призовавам всички български евродепутати да гласуват против Истанбулската конвенция, за да защитят Конституцията на България, българските семейства, българските деца. Това заяви вчера лидерът на БСП Корнелия Нинова в изявление пред медиите. Опитите за приемане и налагане на Истанбулската конвенция не само, че не са спрели, а и се засилват, подчерта тя. Нинова обяви, че днес в Европейския парламент ще се гласува важна резолюция, с която се иска от Съда на ЕС да даде процедура, по която конвенцията да бъде подписана от съюза като цяло. Тя припомни, че осем европейски държави не признават документа - България, Чехия, Унгария, Латвия, Лихтенщайн, Литва, Словакия и Великобритания. \"Ако се стигне до подписване на Конвенцията от името на целия ЕС, по силата на договора за функциониране на ЕС сключеното споразумение ще има обвързваща сила за държавите членки. Ако се гласува тази резолюция до съда и той даде процедура за подкрепа на Истанбулската конвенция от името на ЕС и тя се подпише, ще има обвързваща сила и за България\", предупреди Нинова.  \"В последния месец видяхме в училища анкети, с които децата трябваше да се самоопределят като момиче, момче или нещо друго. Видяхме други документи в детски градини, където не сме майки и бащи, а родител 1 и родител 2\", коментира Нинова. Колеги, ние сме различни политически и идеологически, но това е моментът, в който да покажем, че над всички нас стои Конституцията на Република България, обърна се към българските евродепутати лидерът на БСП.  \"В началото сме на кампания за европейски избори. Истинският разговор, истинските теми за бъдещето на Европа са различни от Истанбулската конвенция. Те са за икономиката, неравенствата, доходите, различията между страните членки, социалната справедливост. Нека всички като българи да докажем, че над всичко стои върховенството на Конституцията  и грижата ни за българското семейство и българските деца\", апелира Нинова. Припомняме, че БСП е категорично против ратификацията на Истанбулската конвенция. През юли м.г. Конституционният съд обяви, че документът противоречи на Конституцията. Според магистратите той съдържа текст, който би наложил в България да се създадат процедури, осигуряващи правно признаване на пол, различен от биологичния, в разрез с основния закон на държавата.", "date": "2019.04.04", "title": "Нинова призова евродепутатите ни да гласуват против ИК "}
{"url": "https://duma.bg/balgariya-otkazva-vizi-na-balgari-ot-krim-n189024", "text": "Консулският отдел към посолството ни в Москва отказва да издаде визи за България на граждани на Крим от български произход, съобщиха в редакцията от Българската национална автономия \"Паисий Хилендарски\" на полуострова. Аргументът бил, че има забрана да се дават визи на хора от Крим, оплакали се потърпевшите.  Нашите сънародници, които срещат трудности при получаване на българско гражданство, имат само руско поданство и това може да е вероятна причина за случилото се. Изконно руският Крим се върна в Русия с референдум, престъпно е да се твърди, че тази територия е окупирна или анексирана, а не ни е известно България да е скъсала дипломатически отношения с Русия, казват българските кримчани.                                           ", "date": "2019.04.04", "title": "България отказва визи на българи от Крим "}
{"url": "https://duma.bg/botev-vr-osvobodi-estonets-n188975", "text": "Ботев Враца и защитникът Тревор Елхи се разделиха по взаимно съгласие. Естонецът е получил примамливо предложение от Финландия, където трансферният прозорец за свободни играчи е отворен до 10 април и с оглед на това, че не можа да се пребори за титулярното място в тима на врачани, Елхи е приел да се пробва във финландския тим. Бранителят се присъедини през зимната подготовка към тима на Сашо Ангелов, като записа мачове само в контроли.", "date": "2019.04.04", "title": "Ботев Вр освободи естонец"}
{"url": "https://duma.bg/dragomir-draganov-na-vtoroto-derbi-v-razgrad-n188976", "text": "Второ голямо дерби в рамките на по-малко от месец беше поверено на младия арбитър Драгомир Драганов. След като в началото на март ръководи битката на Левски и Лудогорец (0:2) на \"Герена\", сега Съдийската комисия му даде и битката на шампионите с ЦСКА-Сф в Разград. Негови помощници ще са Диян Вълков и Красимир Атанасов, а срещата е в събота от 17.15 часа.  \"Битката за Тракия\" Берое - Ботев Пд в събота от 20.00 ч. ще свири Ивайло Стоянов-Сватбата, а третият мач в първата шестица Черно море - Левски в неделя от 17.30 ч. бе поверен на Владимир Вълков. утре, 17.30: Етър - Ботев Вр (Волен Чинков); 20.00: Локо Пд - Славия (Георги Иванов); събота, 20.00: Верея - Витоша Б (Радослав Гидженов);  понеделник, 17.30: Дунав - Септември (Станислав Тодоров). XXIII кръг събота, 15.00: Добруджа - ЦСКА 1948 (Николай Малджански); Пирин - Литекс (Мустафа Шефкет); 17.00: Локо Сф - Ботев Гъл (Димитър Желязков); 19.00: Локо ГО - Кариана (Георги Николов); Монтана - Поморие (Йото Гарабедов); неделя, 15.30: Лудогорец-2 - Царско село (Неделчо Гаджалов); понеделник, 17.00: Несебър - Струмска слава (Рюстем Карагарен); 20.00: Черноморец Бч - Арда (Георги Гинчев).", "date": "2019.04.04", "title": "Драгомир Драганов на второто дерби в Разград"}
{"url": "https://duma.bg/mari-ochakva-titla-za-levski-n188977", "text": "Станимир Стоилов смята, че Левски може да стане шампион още този сезон. Бившият треньор на \"сините\" смята, че на \"Герена\" разполагат с нужните футболисти, които могат да се преборят с Лудогорец и ЦСКА-Сф. \"Всичко се решава на игрището. Там са силните хора. Мисля, че Левски може да стане шампион. Защо да не стане? 8 т. разлика не са толкова много. Има директни мачове и който надделее в тях, ще вземе титлата. Да започват да бият! Какъв е проблемът? Ще има интересни мачове. Отборите в шестицата са изравнени. Лудогорец допуска грешки. Има някакво разклащане при тях, но ще видим доколко Левски и ЦСКА ще се възползват. Не мога да кажа дали Лудогорец е по-слаб или не, но в предишните години бяха по-категорични. Решаваха нещата още в началото на плейофите. Има отстъпление, след като разликата е 3 т. Винаги съм казвал, че е много лесно да уволниш един треньор. Затова преди да го назначиш, трябва да мериш 100 пъти. На колеги оценки не давам. На този етап Левски тепърва ще започва да гради всичко наново. Има нови собственици. Надявам се Левски да се върне на мястото, което заслужава. Ако има достатъчно добри българи - да действат. Иначе ще трябва да търсят отвън. Нашата публика е показала, че приема както българи, така и чужденци. Важното е да са добри футболисти\", обяви пред Канал 3 Мъри. От януари той е без отбор и се кани да се върне на работа от лятото, но няма да поема тим в България.", "date": "2019.04.04", "title": "Мъри очаква титла за Левски"}
{"url": "https://duma.bg/bez-kapka-dostoynstvo!-n188991", "text": "Истинско \"съкровище\" си е нашият премиер, който се хвали как пет часа се молил на чужда страна да се извини на България за изказана истина от неин официален председател, че дирижирал българския закон. Това да не е съвместен църковен молебен или махленски скандал, за да се молиш за извинение толкова дълго. Не е известно в историята ни да е останала следа за чак такова унизително и васално поведение. За над век свобода в съзнанието на този господин като че ли не е останал грам от генетичния код на хилядите герои, загинали с достойнство пред смъртта за свободата на България. Да се хвалиш, без капка себеуважение, че си унизил България в петчасов молебен за извинение - с изражение на страдалец и геройство, това е върхът не само на демонстративно робско поведение, но и на откровена глупост. Как достойно и гордо за българите би изглеждало да имахме министър-председател, който пет часа би преговарял с настояване да се преустанови финансирането от друга държава на мюсюлманското вероизповедание у нас. За това би си заслужавало да се разговаря толкова дълго. Но да просиш извинение, това е позорно. И то за какво? За да не се разбере, че си в коалиция с ДСП и под диктата на турското правителство се приема законодателен императив, който е пряко в ущърб на националната ни сигурност. Това е истинската причина за недостойното поведение на премиера. Повтаря се случаят с апартаментгей - отвън дойде разкритие, сега и тук за втори път отвън е съобщено как се редят българските закони. А по същия начин се редят и лобистките закони по нареждане на олигархичния капитал, за да се облагодетелстват важни хора от властта и около нея.  И в двата случая министър-председателят като магьосник се опитва да се представи за герой, да извлече вътрешни ползи за себе си, за укрепване и продължаване на агонията на властта. Целият напън за чинното поведение на Борисов не е заради България, а от страх да не загуби властта и да продължи кривенето за прикриване, че управлява задкулисно с ДПС. Да си припомним как същото правителство на Б. Борисов без капка достойнство предаде българските национални интереси и с подписването на българско-македонския договор, с който де факто официално се признават македонският език и нация и им се подарява българската история в угода на чужди интереси. И това също се представя от властта като успешно българско и европейско лидерство! Достойнство се печели със себеуважение, а не със себеунижение. С това правителство България сама се докара до положение чужди страни да си позволяват нелицеприятни изказвания за нашата страна или да се месят откровено във вътрешните ни работи. За постигане на уважение и респект в международните отношения дипломацията разполага с достатъчно отработени инструменти, които биха могли да се приложат. Но големият въпрос е кой да ги използва, след като начело на държавата стои човек без достойнство и компетентност да я управлява. Който поставя България в унизителното положение на страна без суверенитет и достойнство. Никое друго правителство в целия преход не е постигнало такива \"върхове\" в управляването на държавата.", "date": "2019.04.04", "title": "Без капка достойнство!"}
{"url": "https://duma.bg/loko-pd-e-parvi-12-finalist-n188978", "text": "Локо Пд първи се класира за 1/2-финалите за Купата на България. \"Смърфовете\" стигнаха до топ 4 след рулетката на дузпите с домакина Етър. В редовното време и продълженията срещата завърши 1:1, като ветеранът Иван Стоянов (73) откри също от дузпа, а капитанът на гостите Димитър Илиев (81) изравни. Според регламента се играе по една среща и правилото за гол на чужд терен не важи. Пред 3500 зрители на ст. \"Ивайло\" тимът на Красимир Балъков почти се беше класирал за 1/2-финал. При дузпите Велко Батрович, Георги Сърмов и Артьом Артюнин вкараха за \"виолетовите\", а за Локо точен беше пак Илиев, докато Елитон и Асен Георгиев пропуснаха. Така само един от Милчо Ангелов и Иван Стоянов трябваше да бъде точен, но и двамата пропуснаха. За пловдивчани пък не сбъркаха Бирсент Карагарен и Ален Ожболт. При следващите изпълнения Димитър Везалов (Локо) стреля в аут, а Илко Пиргов спаси удара на Крум Стоянов. Пиргов се превърна в герой, защото хвана и последната дузпа, бита от Пламен Гълъбов, а преди това точен беше Стивън Езе. Общо двата тима  изпълниха 21 наказателни удара, а гостите спечелиха със 7:6. \"Радвам се много. Изпълнихме всичко на 90%. Дузпите винаги са късмет. Радвам се, че успяхме. Имаме манталитет на победители. Радвам се за всички, за футболистите, за моя щаб. Предстоят сериозни мачове. Досега постоянно ни се падаше да сме гости. Искаме един мач у дома. Хубавото е, че на 1/2-финалите мачовете са на разменено гостуване\", каза босненският треньор на Локо Бруно Акрапович. \"Изобщо не съм ядосан след такъв мач. Радостен съм, че стана такъв спектакъл. В крайна сметка един печели, друг губи. Доволен съм от момчетата за раздаването. От Локо не видях нищо. Имахме своите шансове, но ги пропуснахме. Много големи футболисти са пропускали дузпи, не мога да виня момчетата, те се раздадоха. Поздравявам Локо за класирането и им пожелавам успех и в оставащите мачове\", обяви Балъков.", "date": "2019.04.04", "title": "Локо Пд е първи 1/2-финалист"}
{"url": "https://duma.bg/danail-kirilov-shte-e-noviyat-pravosaden-ministar-n189034", "text": "Шефът на правната комисия в парламента Данаил Кирилов е изборът на премиера Бойко Борисов за нов правосъден министър. Самият Борисов обяви новината преди днешното заседание на Министерския съвет. За правосъден министър ще предложа Дани Кирилов. Дали утре или в някой друг ден това ще бъде направено, каза премиерът и дори вече разпореди първите задачи пред наследника на Цецка Цачева. Първата задача, която му поставям, че има едната грама от ЕК, че общинските съветници трябва да бъдат включени в антикорупционния закон, опита се да обясни Борисов. В края на февруари общинските съветници бяха освободени от задължението да декларират конфликт на интереси до декември тази година. Така сегашните съветници практически бяха изключени от обхвата на новия антикорупционен закон, а измененията бяха внесени и гласувани бързо. Изменението беше предложено именно от Данаил Кирилов.  Другата му задача щяла да е „да продължи мерките, разписани в доклада на ЕК за правосъдие и вътрешен ред. Последните изводи от наблюдението на Брюксел се разминаха сериозно с хвалбите на правителството за успехи в борбата с корупцията. Последните скандали с апартаментите на властта също показаха, че има буквално недосегаеми по високите етажи на властта. Припомняме, че президентът Румен Радев свика КСНС именно заради корупцията сред политици и висши чиновници. Все още не е ясно кой ще заеме мястото на Кирилов в Народното събрание. Той бе гордостта на гербаджиите в пленарна зала и бе наричат „правното острие на ГЕРБ“ – основен глас, заедно с Тома Биков, срещу опозицията в лицето на БСП и срещу президента Румен Радев.", "date": "2019.04.04", "title": "Данаил Кирилов ще е новият правосъден министър"}
{"url": "https://duma.bg/prokuraturata-zapochva-proverka-na-plamen-georgiev-n189035", "text": "Прокуратурата започва проверка на председателя на КПКОНПИ. Самият Пламен Георгиев обяви, че излиза в отпуск, за да не пречи на проверката, разпоредена от главния прокурор Сотир Цацаров. Георгиев твърди, че ще оказва пълно съдействие на проверката. Добавя, че винаги е спазвал законите, а в дейността си се е ръководил от високи морални принципи и професионални стандарти. Самата проверка Пламен Георгиев определя като \"повод да се установи, че аз никога не съм извършвал каквито и да е противоправни действия\". Припомняме, че Пламен Георгиев се оказа притежател на луксозен апартамент с огромна тераса, която обаче е пропуснал да декларира в имотната си декларация. Жилището, освен това, е закупено доста под пазарната цена. Последваха безумни обяснения от страна на Георгиев и нагло поведение пред журналистите, с твърдението, че го атакуват олигарси, попаднали под ударите на КПКОНПИ.", "date": "2019.04.04", "title": "Прокуратурата започва проверка на Пламен Георгиев"}
{"url": "https://duma.bg/konkurs-za-detsko-stihotvorenie-n188980", "text": "Съюзът на свободните писатели в България обявява конкурс за детско стихотворение на тема \"Моят роден край\". Поканата гласи: Скъпи деца, предлагаме ви да покажете своите умения да пишете стихове. Ако искате да участвате и не сте на повече от 15 години, изпратете вашето стихотворение на адрес София 1000, ул. \"Г. С. Раковски\" 127, читалище \"Славянска беседа\" - Съюз на свободните писатели в България, за конкурса \"Моят роден край\". Не забравяйте да напишете името си, телефон за връзка, адрес и на колко години сте. Срокът за получаване на творбите е 20 май 2019 г.", "date": "2019.04.04", "title": "Конкурс за детско стихотворение"}
{"url": "https://duma.bg/despodov-izgleda-zaguba-na-kalyari-ot-yuventus-n188986", "text": "Кирил Десподов пропусна домакинската загуба на Каляри от шампиона и лидер Ювентус с 0:2 в мач от Серия А. Футболист №1 на България за 2018 г. остана на пейката, а треньорът Роландо Маран не го пусна и в последните минути да потича. Пред 16 000 души на \"Сарденя Арена\" головете вкараха Леонардо Бонучи (22) и Мойс Кийн (85). Така \"Старата госпожа\" се доближи на 3 победи от осмо поредно Скудето. На остров Сардиния не игра и суперзвездата Кристиано Роналдо, който продължава да лекува контузия. \"Още малко ми трябва да се адаптирам, защото за първи път излизам в чужбина и тепърва ми предстои да се сблъсквам с разни неща. Феновете ме приеха много добре и много ме сравняват със Стоичков. Тренировките са много по-различни тук, може би и за това усещах болки в аддукторите. Самото натоварване е доста по-голямо от България, а темпото на игра няма нищо общо с нашето. Голям професионализъм и много труд се хвърля на всяка тренировка в Италия. Няма значение дали е преди мач или след. Всички играчи тренират на 150%, няма чики рики, както понякога сме правили в България на тренировка\", обяви пред Блиц Десподов.", "date": "2019.04.04", "title": "Десподов изгледа загуба на Каляри от Ювентус"}
{"url": "https://duma.bg/leydi-gaga-i-bradli-kupar-sa-nominirani-za-uebi-n188969", "text": "Лейди Гага и Брадли Купър, Уил Смит, Елън Дедженерис, Опра Уинфри, Чайлдиш Гамбино и Стивън Колбер са сред номинираните за наградите \"Уеби\", съобщи Асошиейтед прес. Международната академия за дигитални изкуства и науки от 1996 г. присъжда отличията за иновативност и изключителни постижения в интернет в десетки категории, сред които за сайтове, реклама и медии, онлайн видео, мобилни сайтове и приложения, социални медии и игри. Новите категории са за изключителни изяви в социалните платформи и за иновации. Победителите ще станат ясни на 23 април, а наградите ще бъдат връчени на 13 май в Ню Йорк. Водеща на церемонията ще е актрисата Джени Слейт.", "date": "2019.04.04", "title": "Лейди Гага и Брадли Купър са номинирани за \"Уеби\""}
{"url": "https://duma.bg/hristo-mutafchiev-predstavya-knigata-si-v-teatar-azaryan-n188979", "text": "Актьорът Христо Мутафчиев празнува днес, 4 април, 50-годишния си юбилей. Двамата с Теа Денолюбова събраха петдесет години в книгата \"Черно на бяло\", която се цели право в сърцето и остава завинаги там, посочват издателите от \"Колибри\". Премиерата е днес от 19 ч. в театър \"Азарян\" в НДК с участието на актьорите Станимир Гъмов, Веселин Плачков, Петър Калчев и Асен Мутафчиев. Събитието е ограничено за лица под 18 г.", "date": "2019.04.04", "title": "Христо Мутафчиев представя книгата си в театър \"Азарян\""}
{"url": "https://duma.bg/kratki-novini-n188985", "text": "Григор Димитров изненадващо потвърди участие в турнир в Мексико. В края на юли българският тенисист ще бъде част от надпреварата в Лос Кабос, която е от най-ниската категория - АТП 250. Организаторите обявиха, че Димитров е един от първите четирима играчи, потвърдили участие. Другите са Фелисиано Лопес (Исп), Диего Шварцман  (Арж) и Фабио Фонини (Ит). Димитров вече е печелил титла в Мексико. През 2014 г. той стана шампион в Акапулко, но този сезон пропусна турнира заради травма в рамото. България ще бъде представена от Катрин Тасева и Боряна Калейн, както и от ансамбъла жени на Световната купа по художествена гимнастика в Пезаро от петък до неделя. Старши треньорката Весела Димитрова ще разчита на Симона Дянкова, Лаура Траатс, Мадлен Радуканова, Стефани Кирякова и Ерика Зафирова, която смени контузената Елена Бинева. Резерва е Камелия Стоилова. За момичетата това ще е първото голямо състезание за сезона. Билетите за третия полуфинален плейоф от националната Суперлига при волейболистите между Нефтохимик и ЦСКА ще бъдат пуснати в продажба днес в офиса на бургаския клуб в зала \"Младост\". Двубоят е утре от 18.30 ч. Билетите са на символичната цена от 1 лев. \"Шейховете\" искат да напълнят залата, защото водят с 2:0 победи и при трета, отиват на финал, където ще защитават шампионската си титла от последните 2 сезона. Марица - Левски 3:0 (17, 16, 16). Марица води с 2:0, третият мач е в събота от 16.00 ч.  в София. Баскетбол НБЛ (мъже) Левски ЛУКойл - Берое 96:94 (30:19, 18:27, 26:19, 22:19); Академик Бултекс Пд - Академик Сф 91:74 (22:17, 25:20, 25:14, 19:23). 1. Левски ЛУКойл 40 2. Берое 35 3. Балкан 33 4-5. Академик Бултекс и Рилски спортист по 30. ", "date": "2019.04.04", "title": "Кратки новини"}
{"url": "https://duma.bg/izlozhba-za-pancho-vladigerov-v-plovdiv-n188981", "text": "Изложбата \"Владигеров в музикалния калейдоскоп на ХХ век. Посоки, връзки, отражения\" представя Държавният културен институт къща музей \"Панчо Владигеров\" - София, в Регионалния етнографски музей в Пловдив. В нея са експонирани свидетелства и архивни материали от фонда на музея - снимки, ръкописи, програми, афиши, писма и кореспонденция, запечатали активните творчески и лични контакти на Панчо Владигеров. Експозицията, посветена на 120-годишнината от рождението на твореца, е опит за представянето му в контекста на музикалното изкуство и музикалните традиции на миналия век, в обкръжението на най-ярките имена в европейската и световната музикална култура. Идейната концепция е на директорката на музея Надя Сотирова и нейните сътрудници д-р Александър Лиалиос и Вероника Петрова, а художественото оформление е реализирано от д-р Стоян Бунджулов.", "date": "2019.04.04", "title": "Изложба за Панчо Владигеров в Пловдив"}
{"url": "https://duma.bg/anton-kutev--tsvetanov-ima-imoti-za-milioni-da-varne-parite-ot-prisadi-v-strasburg-n189021", "text": "\"Цветанов има имоти за милиони. Той дължи на държавата доста пари от присъди в Страсбург. Трябва Цветанов да върне парите, а КПКОНПИ да премине към процедура за отнемане на имуществото му\". Това заяви вчера зам.-председателят на ПГ \"БСП за България\" Антон Кутев в телевизионно интервю. Той припомни, че при гласуването за избор на Георгиев за шеф на Антикорупционната комисия БСП са били против. Не приемаме и начина, по който беше създадена КПКОНПИ, и сега става ясно защо, уточни Кутев. Има начин да се започне производство за отнемане на апартамента и в закона на комисията го пише, категоричен е той. \"КОНПИ има всички правомощия да направи проверка и да установи, че има драстично разминаване в доходите на Цветанов. Прави се разследване за един ден и на следващия започва процедурата по отнемане. Големият въпрос е възможно ли е Пламен Георгиев да го направи?\", попита Кутев.  Социалистът обърна внимание, че от БСП са поискали шефът на КОНПИ да се назначава от президента, а не от парламента. \"Ако беше така, ситуацията щеше да бъде различна. Виждаме, че това е политиката на ГЕРБ - навързват се така, че да не могат да бъдат сменени\", коментира Кутев. ", "date": "2019.04.04", "title": "Антон Кутев:     Цветанов има имоти за милиони, да върне парите от присъди в Страсбург"}
{"url": "https://duma.bg/zadarzhaha-7-sluzhiteli-na-dai-za-podkupi-n189012", "text": "Седем служители на пътната администрация в Перник са били задържани вчера при акция на полицията. Очаква се да им бъде повдигнато обвинение за участие в организирана престъпна група с цел получаване на подкупи. Групата е действала в Пернишко чрез проверки на пътя и събиране на \"такса спокойствие\". Взимани са пари от няколко десетки транспортни фирми. Част от тях са получавали писма, с които били предупреждавани за проверки. Когато пък собствениците на тези фирми идвали в ДАИ, са им искани определени суми, за да не им бъдат съставени дължимите по закон актове. Събирани са пари и при издаване на лиценз за транспортна дейност или подновяването му.", "date": "2019.04.04", "title": "Задържаха 7 служители на ДАИ за подкупи"}
{"url": "https://duma.bg/tsik-obyavi-obshtestvena-porachka-za-3000-mashini-za-glasuvane-za-evrovota-n189017", "text": "Обществена поръчка за закупуването на 3000 машини за гласуване на предстоящите избори за Европейски парламент обяви във вторник ЦИК. Максималната прогнозна стойност е в размер на 7 500 000 без ДДС. Сумата включва и логистично осигуряване, и обслужване на специализираните устройства до секционните избирателни комисии в страната, както и обучение на персоналa за работа с устройствата.  В края на март от ЦИК обявиха, че машинното гласуване е под въпрос, защото няма държавна институция, която да сертифицира и одитира устройствата. Всички държавни органи отказват да изпълнят тази дейност, защото казват, че не е в тяхната компетентност и не разполагат с такава възможност, заяви тогава председателят на ЦИК Стефка Стоева. Говорителят на ЦИК Александър Андреев пък обяви, че са изпратени писма до 4 компетентни институции, които биха могли да сертифицират и одитират машините. Това са Държавната агенция по метрология и технически надзор, Институтът по стандартизация към МВР, ДАНС и Държавната агенция за електронно управление. От всички тях е получен отговор, че това не влиза в тяхната компетентност.", "date": "2019.04.04", "title": "ЦИК обяви обществена поръчка за 3000 машини за гласуване за евровота"}
{"url": "https://duma.bg/chetirima-balgari-zaginaha-pri-samoletna-katastrofa-v-makedoniya-n189013", "text": "Четиричленно българско семейство загина при самолетна катастрофа в Македония във вторник вечерта. Те са пътували с малък самолет \"Чесна\" от Охрид за София, но в 16,18 ч. местно време са изчезнали от радарите на системите за контрол на полетите в Македония. Контактът е загубен на около 26 км южно от Скопие в района на връх Солунска глава в планината Якубица. Самолетът вероятно е паднал от височина 4200 метра и се е разбил на надморска височина 2200 метра. Първият сигнал за инцидента бил получен на летището в Скопие, като пилотът докладвал за изключително силна турбуленция и ниска облачност. Малко след това обаче сигналът е изчезнал.  Спасителните екипи са успели да стигнат до мястото на катастрофата едва вчера преди обед. Четирите открити тела са пренесени в \"Съдебна медицина\", за да бъде потвърдена самоличността им. На мястото на инцидента не са открити документи, тъй като те вероятно са изгорели. Самолетът не е в българския регистър, тъй като е бил регистриран и поддържан в Германия. По-късно стана ясно, че загиналите са 47-годишната адвокатка Калина Корнажева-Бошнакова, 49-годишният й съпруг Георги Бошнаков и двете им деца - на 14 и 18 години. На вчерашното заседание на Министерския съвет премиерът Бойко Борисов заяви, че още във вторник вечерта страната е имала готовност да изпрати хеликоптер, който да се включи в спасителната операция.", "date": "2019.04.04", "title": "Четирима българи загинаха при   самолетна катастрофа в Македония"}
{"url": "https://duma.bg/priemna-n189014", "text": "На 4 април в постоянната приемна на БСП в София (ул. \"Леге\" 10, ет. 1) гражданите ще получат безплатни юридически консултации. Юристите ще бъдат на разположение на софиянци от 15 до 17 часа.", "date": "2019.04.04", "title": "Приемна"}
{"url": "https://duma.bg/nyama-da-ima-obshto-bogosluzhenie-na-patriarha-i-papata-n189016", "text": "Патриарх Неофит ще се срещне с папа Франциск в Синодалната палата на 5 май, но няма да участват в общо богослужение в храм \"Св. Александър Невски\". Това решиха единодушно вчера владиците от Светия Синод. Оттам подготвят отговор до Анселмо Гуидо Пекорари, в което да се подчертае, че поканата за гостуването на папа Франциск в България идва от държавните власти и е редно мероприятията, свързани с посещението, да бъдат съгласувани с държавните институции. \"Отслужване на общо богослужебно или молитвено последование, както и поставянето на богослужебни одежди за нас е неприемливо, тъй като Светите канони не допускат това. В тази връзка участието на патриаршеския хор също се явява невъзможно\", категорични са от Светия Синод. Владиците не дават благословение дякон Иван Иванов да бъде преводач на папата, освен при посещенията в сградата на синода и патриаршеската катедрала. Не се благославя на клирици на БПЦ-БП да участват във всички останали събития от програмата на посещението на папа Франциск у нас, става ясно от решението на Светия синод.", "date": "2019.04.04", "title": "Няма да има общо богослужение на патриарха и папата"}
{"url": "https://duma.bg/kadar-ot-sotsialnoto-ministerstvo-stana-zam-ministar-na-sporta-n189018", "text": "Николай Павлов беше назначен за зам.-министър на младежта и спорта. Той заема поста на подалата оставка заради \"Апартаментгейт\" Ваня Колева.  Павлов е магистър по икономика от Университета за национално и световно стопанство в София. От 2018 г. до момента, както и в периода от юни 2016 г. до февруари 2017 г. е парламентарен секретар в Министерството на труда и социалната политика. В социалното министерство е работил и в Главна дирекция \"Европейски фондове и международни програми и проекти\". За Ваня Колева, която е кумица на Цветан Цветанов, се разбра, че има жилище в луксозната сграда на фирма \"Артекс\". Също като втория в ГЕРБ и Колева е получила преференциална цена от фирмата строител.", "date": "2019.04.04", "title": " Кадър от социалното министерство   стана зам.-министър на спорта"}
{"url": "https://duma.bg/predstoyashto-n189015", "text": "Днес, 4 април, Литературният салон \"Леге 10\" ще представи книгата на Петър Волгин \"Политически НЕкоректно\". Авторът и творбата му ще бъдат представени от доц. Валентин Вацев. Събитието ще се състои от 18 часа в залата на Градския съвет на БСП в София на ул. \"Леге\" №10, етаж 1.", "date": "2019.04.04", "title": "Предстоящо "}
