{"url": "https://duma.bg/liv-ulman-edna-diva-na-80-n181392", "text": "\"Живея, радвам се, тъгувам и непрестанно се боря да порасна. Но всеки ден все с нещо докосвам и отново чувам гласа на младото момиче в мен. Което отказва да умре\", споделя норвежката звезда Лив Улман. На 16 декември от 17 ч. в кино \"Одеон\" ще се състои специална празнична прожекция на филма на Георги Тошев \"Лив Улман. Къщата на спомените\". Един елегантен и проникновен портрет, който среща лице в лице със звездата от \"Персона\", \"Шепот и викове\", \"Семеен портрет в интериор\" и \"Есенна соната\". За да усетим духа на времето и значението на мястото, довели до онази промяна, която преобръща живота й завинаги. Освен че е божествена актриса, която се изявява и като режисьор, Улман има още едно амплоа - музата на Ингмар Бергман. Трудно е да говориш и пишеш за нея, без да стане дума за него, и обратно. Някак неусетно, докато преподрежда роли и спомени, музата на Бергман стана на 80. И няма как да не отбележим този юбилей, още повече че той съвпада с годината, в която честваме 100 години от рождението на легендарния режисьор, подчертават издателите от \"Колибри\". В рамките на събитието мемоарните книги \"Промяна\" и \"Латерна магика\" ще се предлагат на специална цена.", "date": "2018.12.14", "title": "Лив Улман - една дива на 80"}
{"url": "https://duma.bg/da-pochetem-yastrebinchetata-zaedno!-n181400", "text": "Годините минават, а заедно с тях се променя и светът, мислим - към по-добро. За всички поколения еднакво страшно остава престъплението, извършено през декември 1943 г. Посред бял ден на малка полянка в гората до с. Ястребино е изпълнена заповедта на подпоручик Йорданов - убити са 18 души, между които 6 деца и двама старци - от малкия Стойне на 7 години до дядо Стойне на 75. \"Няма морален кодекс, който може да оправдае хладнокръвното убийство на невинни. Няма думи, които могат да окачествят такова злодеяние, когато почти половината от избитите са деца\" (Леда Милева). Най-голямата ценност на човечеството е създаването на човешкия живот и неговото опазване. Забързани в трудното всекидневие, нямаме право да отминаваме незабелязано историческите събития, които са станали в с. Ястребино. Насилието, извършено над невинни хора, трябва да държи будна нашата съвест и бдителност, непрекъснато трябва да бие камбаната. Възпоминанието за 75-та годишнина от разстрела на шестте ястребинчета ще се състои на 15 декември (събота) от 11 ч. в Националния детски комплекс - Ястребино. Да почетем паметта на децата заедно!", "date": "2018.12.14", "title": "Да почетем ястребинчетата заедно! "}
{"url": "https://duma.bg/kak-mogat-da-se-ubivat-detsa-v-edna-evropeyska-darzhava-n181399", "text": "От Втората световна война минаха повече от седем десетилетия. А през това време в България и по света се извършиха толкова много промени, че хората постепенно забравиха какво е станалото през войната и върху какво е стъпил следвоенният свят. С особена сила забравата се отнася за толкова травматични събития като преднамереното убийство на цели семейства заедно с техните деца. В контекста на големите процеси на интерпретация на историята - припомняне на една нейна част и забравяне на друга, искам да поставя своите размисли за събитията отпреди 75 години, които трудно можем да осъзнаем и разберем, без да осмислим времето, когато са извършени. Паметното събитие е безмилостният разстрел на 18 души на различна възраст от шест семейства от село Ястребино на 20 декември 1943 г., между които са шест деца на възраст от 7 до 13 години. Тогавашните български власти оправдават подобни масови убийства с необходимостта да се борят с българското съпротивително движение, плъзнало из страната и изненадало царското правителство, разчитащо на народната подкрепа заради \"реализирането на националния идеал\". Тази \"национална\" логика се актуализира и в наши дни, когато партизанското движение и изобщо всички актове на съпротива в превърналата се в съюзник на Третия райх България се интерпретират като \"национално предателство\". Как обаче могат да се впишат в \"защитата\" на \"националните интереси\" убийствата на цивилни, да не говорим на деца? За да стане ясно за какво става дума, ще изброя тях, децата: Надежда Калайджийска на 12 г. и братята й Иван на 9 г. и Стойне на 7 г., Димитринка Стоичкова на 11 г., близначките Ценка и Цветанка Янкови на 13 г. Правя го не за друго, а защото техните имена не бива да бъдат забравяни в общия поток на различни жертви на репресии. Вярно е, че през Втората световна война из цяла Европа, а и по света са извършени ужасяващи престъпления срещу невъобразим брой хора - най-големият брой от загиналите са цивилни, а именно 28 428 955 души. Към преднамерено убийство на деца се стига само в два случая - в лагерите на смъртта и при етническо прочистване на райони, предназначени за \"жизнено пространство\" за арийците. Какъв е случаят с децата от Ястребино? Как можем да си го обясним? На 20 декември 1943 г. са избити всички открити членове на няколко семейства, зад което деяние прозира опитът да бъдат изличени цели родове от лицето на земята. Това обаче е другото име на геноцида. Това не е акт на борба между политически противници, а унищожаване на беззащитни цивилни от въоръжени военни. Защото убийците не са хайка садисти, уреждащи политическите си сметки, а част от редовната българска армия, чиято задача е да пази и защитава българската държава. Става дума за втора картечна рота на 19-и пехотен полк от Шумен с командир подпоручик Константин Йорданов, намиращи се под командването на полковник Иван Атанасов. Това са хората, които лепват на българската армия петното на убийци. И не ги оправдава фактът, че изпълняват заповед. Заповедта, която войниците изпълняват, е да се ликвидират семействата на \"враговете на държавата\". Наистина от всяко от шестте семейства в планината е излязъл по един партизанин - Катя Богословова, Райка Дончева, Рангел Калайджийски, Димитър Янков, Стойне Стоичков, Иван Станков. Независимо, че българското партизанско движение е част от общоевропейската съпротива, за българските власти те наистина са \"държавни престъпници\". Но вместо да се борят със своите истински противници, властите предпочитат да направят най-лесното: да избият безпомощните им роднини. Наред с децата, жертва на този държавен тероризъм стават: 75-годишният Стойне Станков и 70-годишната му съпруга Наста, 57-годишният Рангел Дончев и 58-годишната му съпруга Мара, 50-годишният Петър Калайджийски и 48-годишната му съпруга Стоянка, 55-годишният Иван Янков и 45-годишната му съпруга Марийка, 56-годишният Петко Стоичков и 51-годишната му съпруга Лазарка, 48-годишният Димитър Богословов и 42-годишната му съпруга Станка... През март 1943 г. Георги Димитров, ръководител на Задграничното ръководство на БКП, призовава да се засили въоръжената борба, саботажите, партизанските действия, да се действа смело, бързо, настъпателно. По ред причини населението на Североизточна България е едно от най-революционните. Видно от ред документи волята на регента Богдан Филов за борбата \"с бандитите\" да стане по-енергична е в основата на заповедта да се избиват не само партизаните, а и техните семейства. Това е историческият контекст, в който на 20 декември 1943 г. са избити децата и техните родители от с. Ястребино. Но въпреки чудовищния характер на престъплението то е само върхът на айсберга на държавния тероризъм. В целия район през декември е обявена блокада с участието на 5500 души, които трябва да унищожат партизанското движение и отново като не могат да се справят с партизаните, предпочитат да ликвидират техните семейства. убийствата не са резултат от садизма на един човек - подпоручик К. Йорданов (както се опитват да ни обясняват днес), а са държавна политика, чийто резултати и обществено въздействие обаче са изплашили властите.  Как могат да се убиват деца в една европейска държава? Моят отговор е: могат да се убиват, когато държавата е напуснала хуманната основа на европейската цивилизация и когато тя е толкова озлобена и уплашена от съпротивата на собственото си население, че е готова на всичко, включително и на най-нечовешкото - убийството на деца. ", "date": "2018.12.14", "title": "Как могат да се убиват деца в една европейска държава?"}
{"url": "https://duma.bg/izraelski-izpalnitel-napisa-pesen-za-rusiya-n181384", "text": "Израелският композитор и певец Ави Бенеди представи нова песен, записана специално за руския пазар. След огромния европейски успех през лятото на 2017 г. артистът се хвърля в неочаквано приключение. Парчето се казва \"Братан\" (\"Мой брат\") и предпремиерно бе представено на концерта на Ищар пред пловдивската публика. Ави Бенеди е чест гост-изпълнител на частни партита на руски олихарси и \"Братан\" е подаръкът на изпълнителя за почитателите му. Филмовият сюжет в почти 7-минутния клип на песента е дело на режисьора Николай Скерлев. Видеото е реализирано изцяло в София, а част от ролите са поверени на близки приятели на израелския композитор, някои от които пристигат в България специално за участието си. \"Снимките преминаха под засилена охрана. А причината за това беше, че в клипа използвахме истински колекционерски бижута и часовници за над половин милион евро\", сподели Ави Бенеди.", "date": "2018.12.14", "title": "Израелски изпълнител написа песен за Русия"}
{"url": "https://duma.bg/popmeo-zagrizhen-za-vrednoto-rusko-vliyanie-na-balkanite-n181450", "text": "Американският държавен секретар Майк Помпео демонстрира загриженост около \"зависимостта на държави като България от доставките на руски газ\". Помпео е на посещение в Гърция, където обаче направи коментари по адрес на Македония и България.  Членството на Македония в НАТО ще усили възможностите на балканските страни за противопоставяне на Русия в региона, каза държавният секретар по време на среща с първия зам.-министър на външните работи на Гърция Йоргос Катругалос. По думите на Помпео договорът от Преспа помага на Гърция да стане \"вратата на Балканите\", а на Македония - \"да влезе в ЕС и НАТО и така да усили Балканите в противопоставянето им на вредното руско влияние\". „През юни Гърция подписа договор, който оказва положително икономическо влияние и помага на Гърция да стане „вратата на Балканите“. Помпео отбеляза още, че доставките на газ в Европа по Трансадриатическия газопровод /ТАП/ от Каспийския регион „ще помогнат на страни, като България, да намалят зависимостта си от руските енергоносители“. ТАП е част от така наречения \"Южен газов коридор\", чието изграждане е насърчавано от Европейския съюз, за да се намали ролята на руския природен газ. По него страните от Южна Европа трябва да получават газ от азерското находище \"Шах Дениз 2\". Очаква се ТАП, който е с капацитет 10 милиарда куб.м. годишно, да заработи през 2020 г., когато ще се появят първите реални количества азерско \"синьо гориво\". България е договорила доставката на 1 милиард куб.м. газ от тях. Те ще стигат до страната ни през интерконектора с Гърция, който предстои да бъде изграден, припомня БГНЕС. Изказванията на Помпео идват часове преди в София да кацне заместникът му Джон Съливан. Визитата му у нас е част от европейската му обиколка между 12 и 20 декември. Очакма се основна тема на разговорите на Съливан в София да е енергийната диверсификация. Зам.-държавният секретар ще се опита да ни убеди, че това е важно за националната сигурност на България и за регионалната стабилност. Обиколката на Съливан включва Братислава, Виена, София, Сараево, Скопие и Варшава.", "date": "2018.12.14", "title": "Попмео загрижен за \"вредното руско влияние\" на Балканите"}
{"url": "https://duma.bg/evroliderite-otryazaha-mey-za-novi-pregovori-n181448", "text": "Лидерите на 27-те страни от ЕС отрязаха надеждите на Тереза Мей, че може да предоговори споразумението за Брекзит. Британският премиер участва в последното за годината заседание на Европейския съвет, но напусна срещата преди края й, видимо развълнувана и без да отговори на журналистически въпроси. Според АП, Мей е изкачала края на дискусията по темата за Брекзит, след което е напуснала седалището на Европейкия съвет. Лидерите на останалите 27 държави в ЕС продължиха преговорите. Европейски дипломат каза пред ТАСС, че държавните глави на Европейския съюз \"изслушаха предложенията на Мей и сега трябва да обмислят няколко възможни варианта на действия, които биха улеснили приемането на споразумението за Брекзит от британския парламент\". Той обаче повтори, че сред тези предложения \"няма сценарий за възобновяване на преговорите по текста на споразумението или намерението на ЕС да поеме допълнителни правни задължения\". Според него максимумът, който срещата на върха може да направи, е \"да приеме допълнително политическо изявление, което ще определи индивидуални параметри, включително временни, за изпълнението на това споразумение\". Една от основните цели на Мей беше да гарантира от лидерите на ЕС, че запазването на специален митнически режим за Северна Ирландия ще е ограничено във времето. По-късно евролидерите приеха декларация, в която се казва, че възобновяване на преговорите по споразумението за Брекзит е невъзможно. Но Брюксел възнамерява да установи по-тесно отношения с Великобритания. \"ЕС продължава да е ангажиран със споразумението и възнамерява да го ратифицира. Възобновяването на преговорите не се обсъжда\", се казва в документа, който също така подчертава намерението на ЕС да \"установи възможно най-близки отношения с Великобритания след Брекзит\". От Лондон пък дойде новината, че британският парламент ще гласува споразумението за Брекзит през януари. Гласуването най-вероятно ще се проведе между 7 и 21 януари. Мей обеща вотът да бъде организиран до 21 януари, а коледната и новогодишна ваканция приключва на 7 януари. В същото време германският парламент гласува резолюция, с която се обявява против предоговаряне на споразумението за Брекзит.", "date": "2018.12.14", "title": "Евролидерите отрязаха Мей за нови преговори"}
{"url": "https://duma.bg/kutiya-tsigari-poglashta-17-ot-dnevniya-dohod-na-balgarina-n181423", "text": "Цигарите в България са почти двойно по-недостъпни като цени у нас в сравнение със средноевропейските нива. Това показва анализ на Института за пазарна икономика (ИПИ) на ценовата еластичност и достъпност на тютюневите изделия. Ценовата достъпност на цигарите в България е 1,6-1,7 пъти по-негативна спрямо средните нива за ЕС, твърдят икономистите. Това означава, че през 2018 г. с разполагаемия дневен доход на човек от населението в България могат да се закупят 5,8 кутии цигари, докато средният европеец би купил с разполагаемия си доход 9,3 кутии цигари - почти двойно повече. Като цените в западноевропейските страни са и по-високи от тези у нас. Така, една кутия цигари се равнява на 17% от дневния разполагаем доход на българина и на 10,8% от този на европееца. Според икономистите за последните 10 години в ЕС има влошаване на ценовата достъпност на цигарите, която най-отчетливо това се проявява в новите страни членки, както и в южните държави - Португалия, Испания, Франция, Италия и Гърция. Анализаторите са изследвали и как се отразява покачването на цената на тютюневите изделия върху търсенето. У нас специално потреблението силно се влияе от цената, като при по-чувствително поскъпване търсенето се свива или хората преминават към по-евтини алтернативи, включително незаконни цигари.  Според анализ на ИПИ незаконната търговия на цигари в България е донесла приходи на криминалния свят между 2,5 до 3,5 млрд. лв. за периода 2007-2016 г. \"Макар към момента нивата на незаконната търговия на цигари да са относително ниски - в рамките на 5-6% от пазара, криминалните приходи от тази дейност не са за пренебрегване, като се оценяват на 100-140 млн. лв. за 2017 г.\", посочват икономистите. Те са изчислили още, че заради ограничаването на незаконния пазар през 2018 г. облагането с акциз и ДДС на тютюневите изделия ще донесе близо 3 млрд. лв. на хазната.", "date": "2018.12.14", "title": "Кутия цигари поглъща 17% от дневния доход на българина "}
{"url": "https://duma.bg/nagrazhdavat-nay-dobrite-koloezdachi-n181385", "text": "На специална \"Байк вечер\" тази събота, 15 декември, от 19 ч., в София, ще бъдат отличени най-добрите състезатели в планинското колоездене за 2018 г. По време на събитието ще се проведе официалната церемония по награждаването на победителите в годишната класация на Българските колоездачни серии във всичките им дисциплини, като също така призове ще получат и най-изявените клубове участници. Елитът на планинското колоездене ще се събере в зала \"The Site\" (ул. \"Камен Андреев\" 15-17), като освен тържествената част организаторите предвиждат вечерта да продължи с парти с много музика и добро настроение. Събитието е със свободен вход и всички са добре дошли. През изминалия сезон в състезанията от Българските колоездачни серии са участвали близо 1000 човека от цялата страна, както и доста чужденци, а картотекираните състезатели през годините вече са над 1500. През 2018-а от календара Българската колоездачна лига се проведоха успешно 26 състезания и общо над 120 отделни старта в 5 дисциплини на планинското колоездене, а домакини на събитията бяха 15 града. Българските колоездачни серии се организират за четвърта поредна година и обединяват някои от най-големите и популярни колоездачни събития в страната, провеждат се под единни правила и обща ранкинг система. С всяка изминала година сериите се развиват все повече и се радват на все по-голям интерес и участие. От Българската колоездачна лига съобщиха, че за следващия сезон подготвят още много изненади, нови събития, на свежи локации, както и други най-разнообразни активности, целящи популяризирането на колоезденето, спорта и активния начин на живот като цяло.", "date": "2018.12.14", "title": "Награждават най-добрите колоездачи"}
{"url": "https://duma.bg/otkrivat-knizharnitsa-peroto-n181388", "text": "Книжарница \"Перото\" ще бъде открита на 16 декември от 11 ч. в литературния клуб \"Перото\" в НДК. Тя ще се стреми да предлага точното четиво в точния момент. За всички онези, за които четенето е смисъл, обещават домакините.", "date": "2018.12.14", "title": "Откриват книжарница \"Перото\" "}
{"url": "https://duma.bg/sreshti-s-avtograf-na-shtanda-na-hermes-v-ndk-n181389", "text": "Всички книги на ИК \"Хермес\" по време на изложението се продават със специални отстъпки на щанда на издателството - 327. Специални предложения има за малките читатели - луксозните издания на \"Коледна магия\", \"Патиланци\", \"Чудните пътешествия на барон Мюнхаузен\", \"Моят дневник\", \"Футболът\", \"Барса: илюстрована история на ФК Барселона\", \"Книга за феновете на Роналдо, Меси, Неймар\" и др. Автори на \"Хермес\" ще дават автографи на щанда - Емил Андреев днес от 18 ч., утре от 11 ч. Александър Секулов, от 12 ч. Недялко Славов, от 14 ч. Ивинела Самуилова, от 17 ч. Мирела Иванова. Камелия Кучер ще се срещне с читателите на 16 декември от 14 ч.", "date": "2018.12.14", "title": "Срещи с автограф на щанда на \"Хермес\" в НДК"}
{"url": "https://duma.bg/toto-machove-v-shampionskata-liga-n181377", "text": "Доста странни резултати се получиха в последния кръг на Шампионската лига. Спряганите като фаворити за титлата Реал М, Ювентус, Манчестър Юнайтед записаха изненадващи загуби, а към тях се нареди и Рома, който падна от домакина Виктория Пилзен с бившия капитан на Левски Роман Прохазка в състава. Актуалният еврошампион Реал беше унизен на собствения си стадион \"Сантяго Бернабеу\" от ЦСКА Москва с 0:3. Това е и най-позорната загуба на \"Кралския клуб\" в Шампионската лига. Носителите на рекордните 13 купи на европейските шампиони допуснаха най-голямото си домакинско поражение в евротурнирите. До този момент \"Белият балет\" никога не беше губил с повече от 2 гола разлика у дома в досегашните 252 мача. За първи път от 7 години \"кралете\" не успяват да вкарат гол в домакински мач от евротурнирите след 0:2 в 1/2-финала срещу Барселона през 2011 г. Подозренията се засилват от финансовите бонуси, които УЕФА дава - по 2,7 млн. евро за победа, за да може отборите да се влагат до края. Преди този мач ЦСКА имаше само една победа - пак над Реал (с 1:0 в Москва). Стражът на \"армейците\" Игор Акинфеев, който държи антирекорда за най-много поредни мачове с получен гол в турнира, пък стана четвъртият вратар със суха мрежа срещу Реал в един сезон. Преди него това са постигнали Едвин ван дер Саар (1995/96 за Ман Юнайтед), Йенс Леман (2005/06 с Арсенал) и Пепе Рейна (2008/09 за Ливърпул). Манчестър Юнайтед се бореше с Юве за първото място в група H, но и двата отбора загубиха гостуванията си с 1:2. Срещу Валенсия на \"Местая\" и под ръководството на Георги Кабаков \"червените дяволи\" бяха неузнаваеми. При това Фил Джоунс си забучи автогол и английският национал има в кариерата си вече по 5 попадения в собствената и в противниковите врати. \"Да съжалявам, защо? Имам очаквания към моите футболисти, особено към тези, които не играят редовно и ме питат защо. Това бе подходящ мач без никакво напрежение, в който да се докажат в турнир, в който всеки иска да играе. Но не съм доволен от представянето ни\", призна мениджърът на Юнайтед Жозе Моуриньо. Ювентус пък записа едва втора загуба във всички турнири през сезона. На \"Стад де Сюис\" в Берн \"Старата госпожа\" беше надигран от бойкия тим на Йънг Бойс, а Кристиано Роналдо профука 3-4 гола. \"Важните мачове предстоят. Сега навлизаме в най-хубавата част на турнира. Наясно съм с потенциала ни. Пропуснахме много положения и не успяхме да спечелим, но това е футболът\", каза Роналдо. \"Тази загуба боли. За да спечелим Шампионската лига, трябва да победим всички, така че няма значение с кого ще се паднем\", смята Пауло Дибала. Аржентинецът влезе като резерва и вкара почетния гол за италианците, а в 93-ата мин. негово попадение беше отменено, защото Роналдо опита да играе с топката и повлия на вратаря Марко Волфли.", "date": "2018.12.14", "title": "Тото мачове в Шампионската лига"}
{"url": "https://duma.bg/predstavyat-patevoditel-v-bibliyata-ot-ayzak-azimov-n181390", "text": "Издателство \"Дамян Яков\" представя \"Пътеводител в Библията\" от Айзък Азимов на 15 декември от 17.30 ч. в \"Перото\". За книгата и автора ще говорят проф. д-р Мария Шнитер и проф. д-р Райчо Пожарлиев.", "date": "2018.12.14", "title": "Представят \"Пътеводител в Библията\" от Айзък Азимов"}
{"url": "https://duma.bg/etsb-spira-da-izkupuva-dalgove-n181422", "text": "Европейската централна банка (ЕЦБ) спира историческата си програма за изкупуване на дългове в края на декември, съобщи президентът на институцията Марио Драги. Програмата започна през 2015 година с цел да стимулира икономиката на еврозоната и чрез нея за четири години бяха инжектирани 2.6 трилиона евро. Драги все пак уточни, че за дълъг период ЕЦБ ще подновява ценните книжа, чийто падеж е настъпил, запазвайки по този начин благоприятните условия за финансиране, за да не застраши съживяването в момент, когато има редица рискове за развитието на конюнктурата. Централната банка ще реинвестира в пълен размер погашенията по главници на ценни книжа с настъпващ падеж, придобити по програмата за закупуване на активи, в продължителен период от време след датата, на която започне да повишава основните лихви. Същевременно ЕЦБ запази на ултраниските си нива водещите си лихви и препотвърди, че планира да не ги променя \"най-малко до лятото на 2019 година\". Основната лихва по рефинансирането остава 0%, а банките ще продължат да плащат на ЕЦБ отрицателна лихва от 0.40 на сто за сумите, които държат в нея. Лихвата по кредита се запазва на равнище 0.25 на сто. Малко след обявяване на решението еврото остана стабилно спрямо долара на ниво от 1.1369 долара.", "date": "2018.12.14", "title": " ЕЦБ спира да изкупува дългове"}
{"url": "https://duma.bg/datata-n181395", "text": "ПРОФЕСИОНАЛЕН ПРАЗНИК НА ВЕТЕРИНАРНИТЕ СПЕЦИАЛИСТИ. На 14 декември 1897 г. е приет Законът за санитарно-ветеринарната полиция, с което се поставя началото на Ветеринарномедицинската служба в България. 1874 - В ПИРДОП СЕ РАЖДА НИКОЛА ПУШКАРОВ, РОДОНАЧАЛНИК НА ПОЧВОЗНАНИЕТО У НАС (УМИРА 1943 Г.). Активист на ВМОРО, участник в Илинденско-Преображенското въстание. След него се връща в България и се посвещава на научна работа. Занимава се с проучване на почвените типове и торопотребността им, създава първата почвена карта на България. Родната му къща днес е музей. На негово име е кръстен Институтът по почвознание в София. 1914 - РАЖДА СЕ ГЕОРГИ ЧИЛИНГИРОВ, НАРОДЕН ПЕВЕЦ (УМИРА 2000 Г.). Доайен на родопската песен. Първият певец, записал популярните песни \"Руфинка болна легнала\" и \"Излел е Дельо хайдутин\". Участва във фолклорна група \"Наша песен\" заедно с най-популярните български народни певици Радка Кушлева, Мита Стойчева, Гюрга Пинджурова, Атанаска Тодорова. Има над 40 000 концерта у нас и в чужбина. 1929 - УМИРА ФРИДРИХ ГРЮНАНГЕР, АВСТРИЙСКИ АРХИТЕКТ (Р. 1856 Г.). Живее и работи в България. Автор на многобройни забележителни жилищни и обществени сгради у нас, сред които Мавзолеят на руските воини в Разград (на снимката), Регионалният исторически музей в Русе, първата флотска наблюдателна кула и метеорологична станция в Русе, Софийската духовна семинария, Централната минерална баня, Синагогата в София, паркът на Военната академия, сгради в Бургас, Варна, Кюстендил и др. 1933 - ВЪВ ВРАЦА СЕ РАЖДА ЛЮДМИЛ ДИМИТРОВ КИРКОВ (КИРЕТО), КИНОРЕЖИСЬОР И АКТЬОР (УМИРА 1995 Г.). Режисьор на филмите \"Последният рунд\", \"Краят на една ваканция\", \"Произшествие на сляпата улица\", \"Момчето си отива\", \"Селянинът с колелото\", \"Оркестър без име\" и др. Като актьор играе в \"Матриархат\", \"Не знам, не чух, не видях\", \"Петък вечер. 1955 - БЪЛГАРИЯ Е ПРИЕТА ЗА ПЪЛНОПРАВЕН ЧЛЕН НА ООН. Организацията на обединените нации е създадена по инициатива на участниците в антихитлеристката коалиция по време на Втората световна война. Учредителната й конференция се провежда през 1945 г. в Сан Франциско (САЩ). В работата й вземат участие представители на 50 страни, главно от бившата антихитлеристка коалиция. България става член заедно с Албания, Австрия, Финландия, Унгария, Ирландия, Италия, Йордания, Лаос, Португалия, Румъния и Испания. 1974 - УМИРА ВАСКО АБАДЖИЕВ, ЦИГУЛАР (Р. 1926 Г.). Още в детска възраст получава международна известност с виртуозните си изпълнения и е наричан дете чудо, \"Паганини на XX век\". Деветгодишен завършва Консерваторията, на 11 г. започва да следва в Музикалната академия в Брюксел. Гениалният цигулар умира от изтощение и глад в изоставен вагон в Хамбург.", "date": "2018.12.14", "title": "Датата"}
{"url": "https://duma.bg/podarachni-komplekti-ot-kolibri-s-30-namalenie-n181391", "text": "Издателство \"Колибри\" очаква своите читатели на щанд 315 на Панаира на книгата в НДК със специална селекция от заглавия на цена от 5 лв., 20% отстъпка за всички заглавия и още много изненади и промоции. Подготвени са специални подаръчни комплекти с над 30% отстъпка. Почитателите на поредици \"Амаркорд\", \"Съвременна европейска проза\", \"Световна класика\" и \"Духовност и самоусъвършенстване\" също ще останат очаровани. Не са забравени и най-малките - феновете на Дора, Мая, малкия Никола и поредицата \"Рисувай смело\" ще могат да си набавят комплекти от заглавията на изключително апетитна цена. Среща-разговор с Йонас Люшер (\"Пролетта на варварите\") и Владимир Полеганов на тема \"В един свят ли живеем?\" ще се състои днес, 14 декември, от 18 ч. в Мраморното фоайе на НДК. Модератор е Надежда Московска. ", "date": "2018.12.14", "title": "Подаръчни комплекти от \"Колибри\" с 30% намаление"}
{"url": "https://duma.bg/nazem-ot-mrezhta-n181396", "text": "- Когато милионери изкарат \"своите\" работници на протест срещу опозицията нещата не са смешни, а страшни. Още по-срашно е, че подобни дълбини на демократичното политикотворчество се превърнаха в норма.  - Ако строителните магнати бяха изкарали своите работници да протестират по ул. \"Граф Игнатиев\", майсторите от скука и понеже и така им плащат, щяха да довършат \"Графа\" за ден - Български принос в политологията: \"олигархичен протест\". - Навремето един управляващ бил казал: \"Да дойдат танковете\". Танкове имахме, но те не дойдоха. Сега поради липса на танкове баш управляващия каза: \"Да дойдат багерите\". И те дойдоха. Напредък. - Ако протестираш срещу правителството за 7 месеца ти дават 150 милиона лева, както бе с Майките ! Ако \"протестираш\" 7 часа в прослава на правителството, за един час ти дават милиард и 700 милиона, както в строителството! - Значи да уточним: искането за проверки на качеството не дискредитира строителния сектор. Напротив! Но демонстрацията с машините в София силно го дискредитира. Както и качеството, с което всички се сблъскваме. И откога да разобличиш корупцията означава дискредитиране?! Що за защитна реакция на строителната мафия! Всичко ни възмущава в герберастка България, но вашето нахалство е връх в наглостта на прехода. Бъдете абсолютно сигурни, че ще си го получите. И фадромите няма да ви спасят. -  Гузен негонен бяга. Независимата експертиза, която БСП иска, не е да провери кой строител работи добре, защото изпълнител може да е и чуждестранно лице. Проверката е за това, дали отговорните държавни органи са си затваряли очите при приемане на обектите. - Режисиран театър на милиционерско и мутренско ниво. Граф Игнатиев ли да гледаме или пътя покрай Своге или стотиците пътища затворени за ремонт месеци след откриването им?! - След като Камората на строителите направи политически протест, стана очевидна олигархическата й връзка с управляващите!", "date": "2018.12.14", "title": "Наз@ем от мреж@та"}
{"url": "https://duma.bg/otkrito-na-zakrito-n181397", "text": "В началото на седмицата в редица медии се промъкна информация, че предаването \"Открито с Валя Ахчиева\" е свалено от екрана на БНТ. Припомняме, че журналистката разполагаше с половин час ефирно време за телевизионните си разследвания. \"Открито\" е заложено в програмната схема на БНТ две недели месечно от 20,45 часа. Въпреки че медията завъртя анонс за разследване, посветено на бездействие на длъжностни лица от \"Автомобилна администрация\" спрямо превозвач с автобуси, подобен материал така и не се появи. \"Какво се случва, когато превозвачът откаже да предостави на контролния орган данните от тахографите на своите автобуси и безпомощна ли е \"Автомобилна администрация\", след като е написала на прокурора, че повече не може да изпълнява неговите разпореждания?\", питаше в анонса си Ахчиева. В предварителното видео не споменаваше името на фирмата, за която ще се говори в разследването, но директно заявяваше, че Върховната административна прокуратура за втори път констатира бездействие от страна на \"Автомобилна администрация\". За първи път това се случило след катастрофата при Ямбол, зя втори - след Вакарел. Така стана ясно, че фирмата нарушител е \"Юнион Ивкони\".  Всъщност обаче това не е първият материал на Ахчиева, ровещ около пропуски в конкретната транспортна фирма. През юли \"Открито\" бе посветено на катастрофата на магистрала \"Тракия\", при която загинаха шестима, а 23 души бяха ранени. Водещата разказва за нарушенията на шофьора, съставените му актове, и комплексна проверка на \"Юнион Ивкони\", установила 46 нарушения и довела до 16 акта. Пред камерата съсобственикът на една от най-големите транспортни фирми у нас Ивайло Константинов отрича обвиненията. Съдбата на Ахчиева и предаването й обаче вече няколко дни тъне в мъгла. Официална позиция от ръководството на БНТ няма, съобщение защо епизодът е свален от ефир също липсва. Не е ясно дали ще има други предавания на \"Открито\". ДУМА опита да получи официална позиция от БНТ. Два поредни дни от пресцентъра на медията обещаваха да се свържат с екипа ни и да дадат яснота, но до края на работния ден вчера това не се случи. Кой и кога свали предаването \"Открито\" трябва да кажат двете големи \"К\" в БНТ - генералният директор на медията Константин Каменаров и програмният шеф Емил Кошлуков. Мълчанието по темата само подклажда съмненията, че БНТ е била притисната да свали предаването, засягащо интересите на виден гербаджия.  \"Закрито\" ли е правото на журналистите в БНТ да ровят около съмнителни поръчки, свързани с управляващите? Отговорът на този въпрос може да бъде даден, след като стане ясна съдбата на предаването на Валя Ахчиева. Случката напомня на сходна ситуация в Нова телевизия. През юни епизод от \"Часът на Милен Цветков\" изненадващо падна от ефира в последния момент. Вместо предвидените кадри, медията завъртя старо издание на авторското шоу. Наблюдателите веднага заподозряха цензура, тъй като анонсът за предаването обещаваше след полунощ Цветков и гостите му да отговорят на въпроса \"Какво накара премиера Борисов да се възмути от фалшивата новина, че е станал собственик на гръцки остров?\". От Нова обаче веднага излязоха с обяснение, че планираният епизод е свален, защото \"не отговаря на стандартите на телевизията за обективност, истинност и баланс на гледните точки във всички предавания\". Цветков се завърна в ефира още на следващия ден. През август обаче стана ясно, че \"Часът...\" вече няма да се излъчва в късните часове по Нова телевизия. Медията обясни решението си с проучвания, според които зрителите предпочитали вечер да гледат забавни продукции, филми и сериали. Нова тв предложила на Цветков да бъде коментатор в \"На кафе\", но той решил да си тръгне. Съсобственик на превозваческата компания е гербаджията Ивайло Константинов, който в края на 2017 г. реши да напусне парламента, за да се отдаде на бизнес делата си. \"По душа съм бизнесмен. Беше трудно, но успях да убедя ръководството на партията\", мотивира той напускането си на НС. Константинов бе член на транспортната комисия в парламента.  При инцидента край Ямбол стана ясно, че автобусът на \"Юнион Ивкони\" е бил със стара тахографска шайба на името на друго лице и не може да се установи маршрутът и дали са били спазвани изискванията за почивка. Константинов отричаше да е покривал фирмата си от проверки и се оправдаваше, че има миноритарен дял, макар само месеци преди това да бе напуснал управителския пост във фирмата. \"Не виждам конфликт на интереси, законът позволява. Кой да е в комисията по транспорт, ако не хора, които разбират от транспорт\", оправдаваше се той след скандала.", "date": "2018.12.14", "title": "\"Открито\" на закрито"}
{"url": "https://duma.bg/karakachanov-se-obyasnyava-za-hranata-v-armiyata-n181434", "text": "Няма нито едно незаконосъобразно решение за изхранването на войската, заяви вчера пред ресорната комисия в НС военният министър Красимир Каракачанов. Депутатите го привикаха да обясни защо Министерството на отбраната дава на ръка пари за храна на служителите без обществена поръчка. Според Каракачанов проблемът е от 2015 г. и го е наследил от трима предишни министри, които използвали същата практика. Вицепремиерът нарече обвиненията в корупция \"спекулации\" и настоя за законодателни промени, които да гарантират изплащането на левовата равностойност на военните при липса на доставчик. Припомняме, че БСП и фирми-участнички в конкурса за доставчици на храна за войската, обвиниха МО в закононарушения. Оказа се, че за три години МО е изхарчило за храна 31 млн. лв. без обществена поръчка. Министърът се ожали, че обществената поръчка се е проточилата 3 години заради съдебни обжалвания. През ноември я прекратил, защото планираните доставки за 2016, 2017 и 2018 г. вече не били актуални. Нова обществена поръчка пък била невъзможна в процес на обжалване. \"За пореден път се прави опит за отклоняване на вниманието от нерегламентираните действия на МО, като се насочва към \"лошите бизнесмени\", заявиха в обща позиция фирмите-участнички в конкурса \"Панда ИП\", \"Ийт Уел\" и \"Чех груп\". Според тях не са верни твърденията на МО, че тези 31 млн. лв. са похарчени законно, тъй като всички почивни станции и ведомствени столове в поделенията са длъжни да спазват Закона за обществените поръчки. Министерството на финансите пък е трябвало да извърши проверки и да съдейства за прекратяване на тази порочна практика, посочват фирмите. ", "date": "2018.12.14", "title": " Каракачанов се обяснява за храната в армията"}
{"url": "https://duma.bg/valeri-simeonov-e-nominiran-za-chovek-na-godinata-n181455", "text": "Валери Симеонов е номиниран за \"Човек на годината\" от Асоциацията на българите в Украйна, предаде Канал 3. Бившият вицепремиер, срещу който повече от месец имаше протести пред Министерски съвет, ще получи наградата след решение на конкурсна комисия. Той е номиниран \"за голям принос в укрепването на икономическите и културни връзки между Украйна и Република България, за личен принос в културно-образователния процес на българската общност\".  Церемонията по награждаването ще се проведе във Всеукраинския център за българска култура в Одеса от 13.00 ч. на 15 декември 2018 година, съобщават от централата на НФСБ. Припомняме, че само преди няколко дни майките на деца с увреждания получиха приза \"Човек на годината\" на Българския хелзински комитет. Една от причините за номинацията им е именно кампанията \"Системата убива\" и битката им срещу цинизма на Валери Симеонов, който в качеството си на вицепремиер ги нарече \"кресливи жени с уж болни деца\".", "date": "2018.12.14", "title": "Валери Симеонов е номиниран за \"Човек на годината\""}
{"url": "https://duma.bg/snyag-v-polovin-balgariya-n181449", "text": "Половин България осъмна със сняг тази сутрин. Все още валежите са слаби, но ще продължат през целия ден, като на места ще преминават в дъжд. В Западна и Централна Северна България ще има превалявания, предимно от сняг, в Югозападна – от дъжд и от сняг, в останалите райони – от дъжд. Ще духа слаб, в Дунавската равнина до умерен вятър от изток-североизток. Максималните температури ще са между 2° и 7°.  По Черноморието ще е предимно облачно, привечер ще има слаби валежи от дъжд.  В София сняг вали малките часове на деня. Над 170 снегопочистващи машини са на терен в столицата, похвалиха се от общината. Обработват се улици и булеварди, по които се движи обществения транспорт, опасни и стръмни участъци, както и общински пътища.", "date": "2018.12.14", "title": "Сняг в половин България"}
{"url": "https://duma.bg/bogatite-balgari-poluchavat-osem-pati-poveche-ot-bednite-n181437", "text": "Доходите на най-богатите 20% от българите са 8,2 пъти по-високи спрямо тези на най-бедните 20% от населението. Данните са от изследването на доходите и условията на живот (EU-SILC), цитирано в отчета за изпълнение на националната стратегия за намаляване на бедността. Това поставя България сред страните в ЕС с най-високо подоходно неравенство. Всеки трети у нас живее в материални лишения, като този показател достига най-ниската си стойност през 2017 г. спрямо предходните години. Близо 39% от населението, или 2,766 млн. души, са били в риск от бедност и социално изключване през миналата година. Стойността на показателя намалява с 1,5 процентни пункта спрямо 2016 г. Основният фактор, увеличаващ риска за попадане в групата на бедните, е икономическата активност и участието на пазара на труда. Относителният дял на бедните е най-висок сред безработните (58,7% за 2017 г.), а при заетите лица той намалява за година с 1,6 на сто до 10%. Най-голяма опасност да изпаднат в мизерия има при възрастните хора, които живеят сами, показват още данните. 29,2% от децата на възраст 0-17 години в България са изложени на риск от бедност, или с 2,7 на сто по-малко спрямо 2016 г. През последните години непрекъснато нараства търсенето на работна сила от бизнеса, се посочва още в доклада. През 2017 г. на първичния пазар на труда са заявени 197 815 свободни работни места, което е с 5% над очакванията за годината. Анализът показва, че най-голямо търсене на служители има от сферата на преработващата промишленост, търговията и хотелиерството. Реалният бизнес търси предимно неквалифицирани работници - 76% от всички места, следват ги тези с работническа професия - 14%, а специалистите са едва 10%, сочи още докладът.", "date": "2018.12.14", "title": " Богатите българи получават осем пъти повече от бедните"}
{"url": "https://duma.bg/lekarite-v-uzhas-ot-haosa-s-detskite-kliniki-n181435", "text": "Педиатрите в над 15 болници в София са в ужас от  решението на МС да се преструктурират детските клиники чрез изваждането от сегашните им болници и превръщането им в национална педиатрия, която ще замени университетската болница \"Лозенец\", учебно-клинична база на Медицинския факултет на СУ. Местенето на стотици лекари и апаратура залага пълен хаос в сектора, алармират медиците. Според Ананиев, новата болница няма да е търговско дружество, а ще е към МЗ и медиците от СУ пак ще се обучават в нея. Само детски лекари ли ще обучаваме, недоумяват във вуза, чийто Академичен съвет настоява за спиране на промените и обяви протестна готовност заради \"Лозенец\". В здравната комисия на НС вчера с 11 на 11 гласа идеята на МС не бе одобрена.  Академичният съвет (АС) на СУ обяви протестна готовност на Алма матер заради намерението на МС да превърне в специализирана детска клиника университетската болница \"Лозенец\", която е учебно-клинична база на Медицинския факултет на СУ. Бъдещето на Медицинския факултет е в пряка връзка с наличието на такава база, подчертава АС. Университетът настоява да бъде спрян законопроектът за промени в Закона за лечебните заведения и на всички други действия, докато няма цялостна визия за Национална педиатрична болница, Медицинския факултет на Софийския университет и Университетската болница \"Лозенец\". Алма матер предлага в Закона за лечебните заведения да се допълни възможността болници да бъдат разкривани и към висши училища. Скандалът се разрази, след като МС реши да преобразува болницата \"Лозенец\" в комплексна детска клиника, а министър Кирил Ананиев обяви пред парламента, че действащите в момента детски клиники в 15-ина болници в София ще бъдат извадени от тях и прехвърлени в \"Лозенец\". Новата педиатрична клиника ще се достроява с евросредства за 550 легла. Тя няма да е търговско дружество, а ще е ведомствена болница към МЗ. Според Ананиев експертна група с участието на болнични директори и педиатри от болниците \"Александровска\", \"Света Екатерина\", Националната кардиологична болница, \"Царица Йоанна\"-ИСУЛ, \"Пирогов\", Майчин дом, Специализираната детска болница \"Иван Митев\" и др. ще изготви план за действие за преструктурирането. То трябва да стане за 6 месеца, а \"Лозенец\" ще си остане база за студентите по медицина от СУ. Наистина има спешна нужда от детска болница, каквато има в много държави, но изграждането й не може да стане по този начин. Разместването на всички детски отделения, на лекари, персонал, оборудване според новата \"луда\" идея ще ги срине всичките за дълго, коментират онкохематолози. Сега тези клиники са по профил - детското кардиологично отделение е в кардиологичната болница например. Студентите само за педиатри ли ще се обучават, недоумяват пък в СУ. Само в \"Лозенец\" има около 500 души медицински персонал, къде ще бъде \"разхвърлян\" той? Тази болница минава все още за \"правителствена\", но едва ли проблемът е в контингента от политици, които се лекуват там, смятат във вуза. Лекари от МУ-София пък заподозряха, че в дъното на новата \"луда\" идея са нечии интереси и атака срещу шефа на \"Лозенец\" проф. Любомир Спасов. СУ и МУ-София били спечелили заедно проект за 70 млн. лв. и веднага от Алма матер била отнета сградата на ул. \"Стамболийски\", база за проекта. Алма матер е спечелил делата за сградата на две инстанции, веднага след което се появила идеята за детска педиатрия. Според медиците, ако Спасов и неговите финансови дела са проблемът, той може да бъде освободен с едно решение, вместо да се прави тюрлюгювеч от добре работещи детски клиники, смятат и в ИСУЛ. В здравната комисия на НС вчера с 11 на 11 гласа предложението на МС не мина.", "date": "2018.12.14", "title": " Лекарите в ужас от хаоса с детските клиники "}
{"url": "https://duma.bg/rumen-radev-ima-predpostavki-za-komprometirane-na-vota-na-horata-n181436", "text": "Опасенията си за наличието на предпоставки за изборни манипулации и компрометиране на вота изрази вчера президентът Румен Радев на проведената по негова инициатива дискусия за прозрачността в изборния процес. Дебатът бе уважен от вицепрезидента Илияна Йотова, много експерти, представители на ЦИК и депутати от БСП и ДПС. Инициативата обаче бе бойкотирана от кабинета, ГЕРБ, \"Обединени патриоти\" и \"Воля\". Трябва да търсим всички възможни механизми процентът на недействителните бюлетини да бъде драстично намален, настоя държавният глава. Той подчерта, че е недопустимо при избори, особено парламентарни, делът на недействителните бюлетини да е висок, например 6%. По думите му така остава съмнение, че в техния брой има и действителни бюлетини, които обаче са подменени при предаването. Според президента е важно обществото да осъзнае, че това не е само партиен проблем коя сила колко процента е спечелила. Това е проблем на нас - гражданите, защото това означава подмяна или изкривяване на нашия вот, заяви Радев и уточни, че така се отнема представителността в управлението с всички произтичащи последствия.  Радев застъпи тезата, че манипулациите могат да бъдат намалени, ако в секционните избирателни комисии (СИК) има постоянно видеонаблюдение. Стана ясно, че той подкрепя идея при броенето на бюлетини камерите да са със звук и да излъчват онлайн. Законодателната власт обаче трябва да уточни как точно да бъде регламентирано наблюдението, така че да има ефект и да не се нарушават правата на гражданите и тайната на вота. Трябва да се наблегне на подбора, подготовката и обучението на членовете на СИК. Зам.-председят на ПГ \"БСП за България\" Крум Зарков увери, че партията му подкрепя видеонаблюдението при преброяването на бюлетините.  Държавният глава подкрепи и позицията на БСП, че машинното гласуване трябва да бъде въведено в цялата страна. Той определи като недопустимо решението на управляващото мнозинство за ограничаване на този тип вот. \"Не казвам, че машинното гласуване е панацея, но това е механизъм, който драстично ще ограничи недействителните бюлетини, манипулацията с вота и с протоколите, и ние не можем да го пренебрегнем, заяви Радев.  \"Честността на изборния процес се определя от неговата прозрачност, но и от неговата предвидимост. Правилата трябва да са ясни и да не се променят непрекъснато\", добави Зарков и подчерта, че написаното в Изборния кодекс трябва да се спазва.  Зарков заяви, че вторият формуляр на протокола от изборните секции трябва да отпадне. Ако става дума за грешка, кодексът предвижда начини тя да бъде поправена чрез чернова или впоследствие чрез протокол, подчерта той. Президентът също смята, че вторият протокол трябва да бъде премахнат.", "date": "2018.12.14", "title": "Румен Радев:  Има предпоставки  за компрометиране  на вота на хората"}
{"url": "https://duma.bg/anketna-komisiya-shte-tarsi-koruptsiya-v-dabch-n181451", "text": "Временна анкетна комисия, която да проучи всички данни около скандалите за корупция в ДАБЧ, създаде парламентът. Комисията бе гласувана по искане на ДПС. „За“ проекторешението гласуваха 161 народни представители, „против“ – 1 и „въздържали се“ – 4. Комиситя ще прегледа всички данни, факти и обстоятелства по повод изнесените в европейски и български медии твърдения за скандалната подкупна схема при придобиване на българско гражданство от чужди граждани. В мотивите си от ДПС посочиха, че е дълг на българския парламент да създаде Временна анкетна комисия за проучване на всички обстоятелства относно работата на специализираните държавни органи, които са пряко ангажирани с процедурите по издаване на българско гражданство. Те отбелязха, че темата е от голямо значение за националната сигурност на страната, за реализиране на стратегическата цел за влизане в Шенген. Временната комисия ще работи за срок от 3 месеца. По предложение на „Обединени патриоти“ комисията ще има от 17 членове и ще бъде на пропорционален принцип. За председател на комисията бе избран Йордан Цонев от ДПС, за зам.-председател Тома Биков от ГЕРБ. Членове на комисията са още: Маноил Манев, Десислава Костадинова - Гушева, Емилия Милкова, Красен Кръстев, Станислав Иванов и Александър Ненков от ГЕРБ, Иван Иванов, Крум Зарков, Пенчо Милков, Таско Ерменков и Тодор Байчев от БСП, Юлиян Ангелов и Красимир Богданов от „Обединени патриоти“, Хамид Хамид от ДПС и Андон Дончев от „Воля“.    ", "date": "2018.12.14", "title": "Анкетна комисия ще търси корупция в ДАБЧ"}
{"url": "https://duma.bg/kpkonpi-shte-konfiskuva-imushtestvo-i-pri-prekrateno-delo-n181452", "text": "Антикорупционната комисия ще има право да отнема незаконно придобито имущество и при прекратено наказателно производство. Това решиха депутатите с приемането на първо четене на промените в Закона за противодействие на корупцията. \"За\" гласуваха 116 народни представители, 6 бяха \"против\", а 25 се въздържаха.  Поправките бяха предложени от ГЕРБ. Според тях не трябва да има законова пречка за отнемане на незаконно придобито имущество дори при прекратено съдебно дело. Мнозинството внесе корекциите на 10 декември, след като Върховният касационен съд излезе с тъклувателно решение, според което прекратяването на наказателно дело е абсолютна пречка за внасяне на иск за конфискация. Правната комисия прие промените на 12 декември. Тогава депутатите от БСП поискаха тексът да не влиза в пленарна зала спешно, за да могат народните представители да се запознаят с доводите и становищата по законопроекта. От ГЕРБ обаче смятат, че промените са спешни, именно заради тълкувателното решение на ВКС. Депутатите в пленарната зала нямаха нужда от много време да ги убеждават, че съдът иззема функциите им и променя закони, и натиснаха копчетата. Още повече, след като изслушаха доклада на правната комисия, че до момента нанесените щети на държавата от тълкувателното решение на съда възлизат на 22 млн. лв. Цифрата съобщи преди ден шефът на КПКОНПИ Пламен Георгиев, който получи подкрепата на парламента, за да може комисията да продължи работата си без спънки.", "date": "2018.12.14", "title": "КПКОНПИ ще конфискува имущество и при прекратено дело"}
{"url": "https://duma.bg/parola-za-vsichki-vremena-n181398", "text": "Годините минават... времена, режими и системи се сменят, а децата от Ястребино остават. Конкретните имена се помнят, образите се помнят, размножени в картини и фотографии, а дори малкият Стойне, от когото не е останала никаква снимка, събира разпилените черти на лицето си във въображението на всеки от нас.  Ястребино извървя вече пътя от историята до морала, от болката до просветлението, от безумието до помъдряването. И това движение никога няма да свърши, защото всеки го започва от себе си... Като мярка за добро и зло, за чест и безчестие. В сблъсъка на крайностите всеки търси себе си и своето място. Така е било винаги, така ще бъде винаги. И когато човек е поставен пред избор, когато му потрябва критерии за оценка на едно или друго събитие или собствената си позиция, той не може да заобиколи Ястребино. Когато пътуваш от София за Варна по главния път - минаваш през Ястребино, няма друг начин. От България за Европа - също минаваш оттам. От миналото към бъдещето, от себе си към другите - също... Така Ястребино става кръстопът на всички маршрути. И парола за всички времена. ", "date": "2018.12.14", "title": "Парола за всички времена"}
{"url": "https://duma.bg/oskar-ite-dogodina-mozhe-da-se-provedat-bez-vodesht-n181383", "text": "Деветдесет и първата церемония по раздаване на \"Оскар\"-ите догодина може да се проведе без участието на водещ, след като комикът Кевин Харт първо прие, а после се отказа от това амплоа, пише сп. \"Варайъти\". Американската киноакадемия възнамерява да разгледа вариант, при който въобще да отсъства основна фигура в шоуто. Миналата седмица определеният за водещ на церемонията Кевин Харт съобщи в туитър, че не желае вече офертата заради масовото негодувание, което предизвика за стари свои хомофобски изказвания. Това свари неподготвени както Американската киноакадемия, така и телевизионната компания Ей Би Си, която предава на живо събитието. Сега се обсъжда възможността въобще да се мине без основен водещ. Вместо него на сцената ще бъде поканена голяма група филмови знаменитости, които ще се появяват един след друг. Този вариант бил кръстен \"групов монолог\". Церемонията по връчването на наградите \"Оскар\" ще се проведе на 24 февруари 2019 г. в Лос Анджелис.", "date": "2018.12.14", "title": "\"Оскар\"-ите догодина може да се проведат без водещ"}
{"url": "https://duma.bg/bsp-kam-gerb-harchite-izlishaka-sreshtu-komisionni-n181453", "text": "Управляващите събраха близо 3 млрд. лева бюджетен излишък, но така и не се съгласиха тези пари да отидат за социални разходи. С тези думи се обърна към мнозинството в парламента зам.-председателят на ПГ на БСП Антон Кутев. Той припомни, че левицата на няколко пъти предлагаше част от бюджетния излишък да бъде заложена за социални плащания. Явно това не бе по душата на Борисов, защото пенсионерите не плащат комисионни, коментира Кутев, който прочете декларация от името на група. От БСП са категорични, парите на българските данъкоплатци не се харчат в интерес на българите, а на двама или трима човека. Именно комисионните, подчерта Антон Кутев, са мотивация за действията на управляващите. Той визира скоростното харчене на бюджетния излишък от тази сряда, когато за два часа правителството разпредели 1,7 млрд. лева, като най-голяма част отиде за разплащане със строителни фирми и изграждане на пътни проекти.  Разходването на публичните средства е ключова част от политическия живот в страната. Законът изисква всички публични разходи да се правят на конкурсен принцип, продължи социалистът. Това ни задължава да осигурим прозрачност и ефективност в изразходването на средствата. Именно затова Законът за бюджета като най-важният за годината се приема от Народното събрание, което гарантира прозрачност и справедливо изразходване на парите на българина, подчерта депутатът от левицата. Кутев припомни, че демократичните принципи изискват да се гарантира, че всеки лев, събран от българските граждани, ще бъде изразходван с максимални прозрачност и ефективност.  Годината ще завърши с 2, 8 млрд. излишък, което е повече от 10% над заложените приходи. Огромни пари, изкарани с тежък труд от българите, платени от държавата със скърцане на зъби в условията на масов недоимък, подчерта Кутев. По думите му управляващите казват, че са свършили много добра работа и затова са събрали толкова много пари. Това, както всички знаем,  е лъжа. При обсъждането на бюджет 2018 г. преди една година БСП многократно прогнозира, че през 2018 г. държавата ще събере поне 2,1 млрд. лв. повече, отколкото са предвидени в бюджета. Тогава ви казахме, че умишлено подценявате приходната част на бюджета с една доста непочтена цел – да дадете възможност на Борисов да преразпредели еднолично 2 или 3 млрд. лв. от паричките на българските граждани, заобикаляйки законите на страната, обърна се отново Кутев към управляващите. Той коментира, че държавните болници са можели да не бъдат търговски дружества и дълговете им да бъдат платени. Можеше да започне строителството на нова детска педиатрична болница за 50 млн. лв., вместо да закриваме и застрояваме съществуващата болница – проблемът на днешния ден, на седмицата, каза още той. По думите му можело е да бъдат платени дълговете на НЗОК към чуждестранните каси. Всичко това бяха нашите предложения и всички заедно струваха 2, 1 млрд. лева, обясни Кутев.", "date": "2018.12.14", "title": "БСП към ГЕРБ: Харчите излишъка срещу комисионни"}
{"url": "https://duma.bg/okey-da-ne-e-detska-no-pravitelstvena-me-drazni-n181454", "text": "Премиерът Бойко Борисов даде разпореждания от Брюксел как да се уталожат страстите около трансформирането на болница \"Лозенец\" в Национална педиатрична болница. Окей, няма да е детска болница, но държа да отиде към Министерството на здравеопазването, обяви Борисов от Брюксел, където бе на заседание на Европейския съвет. На журналистически въпрос по темата той обясни, че определението \"Правителствена болница\" го дразни. Затова щял да настоява пред парламента болницата да не остава под шапката на Министерски съвет.  \"Не е от компетенцията на Министерския съвет да решава каква да е, но държа да отиде към Министерството на здравеопазването. Дразни ме определението Правителствена болница, това не ми е работа\", отсече премиерът. Не считам, че Министерски съвет или администрацията на МС, или инспекторатът към МС е компетентен да управлява болница, продължи с анализа на ситуацията Борисов. Припомняме, че здравният министър Кирил Ананиев обяви преди няколко седмици грандиозен план за преструктуриране на Университетската болница \"Лозенец\" в Национална педиатрична болница. За целта лечебното заведение трябва да мине под ръководството на здравното ведомство. До момента, въпреки че болницата е учебно-клинична база на Медицинския факултет към СУ, е под шапката на Министерски съвет. Така е и нарицателното й сред хората - \"Правителствена болница\". Вчера от Алма матер обявиха протестна готовност, ако без дебат и без ясна стратегия за развитието на болницата, започне преструктурирането й в Педиатрия. Досега здравният министър не е представил ясен и конкретен план какво се случва с базата и апаратурата в болницата, какво се случва с кадрите и студентите, нито как педиатричните отделения на други 15 столични болници ще се влеят в новото лечебно заведение. Борисов обаче не разбирал защо има скандал и недоволни. Негово искане било болницата да мине към здравното ведомство. Но бил съгласен и да не се превръща в педиатрия. „Държат да остане такава каквато е, нека остане. Но държа тя да си отиде към Министерството на здравеопазването. Там са компетентните органи, там е контролът, там е медицински одит“, разказа аргументите си премиерът.", "date": "2018.12.14", "title": "Окей, да не е Детска, но Правителствена ме дразни"}
{"url": "https://duma.bg/dogodina-s-rusiya-shte-si-satrudnichim-v-transportni-proekti-n181417", "text": "Транспортните проекти ще станат акцент в сътрудничеството между България и Русия през 2019 г. Това e заявил пред ТАСС председателят на Българо-руската търговско-промишлена парата (БРТПП) Георги Минчев. \"Ако съвместните проекти в областта на енергетиката продължат да се осъществяват, то следващата 2019 г. ще се превърне в година на сътрудничество в транспортната сфера. Надявам се, че ще бъдат разширени фериботните връзки между нашите две страни, ще бъдат свързани различни пристанища на България и Русия и в Азовско, и в Черно море. Трябва да реализираме потенциала, който е заложен благодарение на обективните географски фактори\", заяви Минчев. В София имаше тържествени мероприятия по повод на 30-годишнината от създаването на Българо-руската търговско-промишлена палата. Тя има 170 членове, които работят в сфери като машиностроенето, информационните технологии, електрониката, туризма, недвижимите имоти и др.", "date": "2018.12.14", "title": "Догодина с Русия ще си сътрудничим в транспортни проекти"}
{"url": "https://duma.bg/frenskata-framatom-bila-gotova-da-uchastva-v-aets-belene-n181418", "text": "Френската компания \"Фраматом\" имала интерес да участва в процедурата за търсене на инвеститори за довършването на спрения проект за АЕЦ \"Белене\" и очаквала нейното обявяване, съобщиха от Министерството на енергетиката. Това е обявил старши вицепрезидентът на компанията Фредерик Леливър по време на среща с енергийния министър Теменужка Петкова. Тя му обяснила, че в момента се подготвят необходимите документи за обявяване на процедурата и се очаква да стартира в началото на 2019 г. \"Покана за участие в процедурата ще бъде изпратена до всички потенциални инвеститори, които до момента са заявили официално интерес за участие в реализацията на проекта АЕЦ \"Белене\", допълнила Петкова. Досега тя е обявила, че официален интерес за участие като акционери в поректа са заявили от Китайската национална ядрена корпорация от Корейската хидроатомна корпорация и от френската \"Арева\", която е акционер във \"Фраматом\". Компанията е основният подизпълнител на руската \"Атомстройекспорт\", по чийто дизайн е проектиран ядреният строеж и която трябва да го реализира и въведе в експлоатация. Според експерти в бранша и представителя на компанията за България Станислав Георгиев интересът на компанията към ядрения проект е като изпълнител, а не като акционер.", "date": "2018.12.14", "title": " Френската \"Фраматом\" била готова да участва в АЕЦ \"Белене\" "}
{"url": "https://duma.bg/pusnaha-kalkulator-za-izchislyavane-na-danaka-na-kolite-za-sofiya-n181419", "text": "Столичната община пусна калкулатор за изчисляване на данъка на моторните превозни средства, регистрирани на територията на общината, за 2019 г. В него е заложена новата формула за формиране на налога, валиден от догодина. Тя включва годината на производство, мощността и екологичният стандарт на колата. Средно с 10-30% ще се повиши данъкът на старите коли със сертификат ЕВРО 1, 2 и 3. Това засяга 2,4 млн. коли, но трябва да отбележим, че по принцип тези автомобили плащат годишно между 20 и 50 лв. на общинската хазна. За старите коли с категория Евро 4 - където именно попадат \"мръсните\" дизели \"нов внос\", има възможност данъкът да се намали с 20%.  За по-мощните автомобили налогът пак остава по-висок, но в сравнение с досегашния ще има намаление от около 10-20% на най-екологичните автомобили от категория ЕВРО 6. Въвеждането на екологичния компонент компенсира донякъде досегашната практика, при която собствениците на нови коли плащаха далеч повече, въпреки че превозните им средства замърсяват въздуха най-малко. В калкулатора са заложени минималните коефициенти, приети от парламента с измененията на Закона за местните данъци и такси. Припомняме, че повечето градоначалници обещаха, че през 2019 г. няма да се възползват от максималните вариации на ставките и на повечето места данъците за колите ще се изчисляват на база минимални позволени ставки, както е и в момента. Калкулаторът е достъпен и на страницата на Столичната община в раздел \"Справка за задължения и плащания\".", "date": "2018.12.14", "title": "Пуснаха калкулатор за изчисляване на данъка на колите за София"}
{"url": "https://duma.bg/firma-bez-opit-e-sred-pobeditelite-v-zhp-targ-za-380-mln-lv-n181420", "text": "Непознатата в строителните среди фирма \"Транс логистика\" заедно с испанската \"Контратас Иглесиас\" (Contratas Iglesias) и румънската \"Аркада\" (Arcada Company) са избрани за строител на жп отсечката от Костенец до Септември. Това става ясно от публикуваното решение на Национална компания \"Железопътна инфраструктура\". Регистрираното по Закона за задълженията и договорите дружество \"Костенец-Септември 2018\", в което влизат трите компании, печели търга с цена от 380 млн. лв. в конкуренция с още пет кандидата. Четирима от тях не стигат до отваряне на ценовите предложения. Решението на НКЖИ подлежи на обжалване пред Комисията за защита на конкуренцията в 10-дневен срок. Изграждането на жп линията между Костенец и Септември е част от строителството на т.нар. железопътна магистрала \"Тракия\" – от столицата до Бургас. Линията се модернизира с евросредства. За този планов период остана модернизацията на участъка от Елин Пелин до Септември, за което са предвидени 1,4 млрд. лв. Те трябва да бъдат разпределени с две обществени поръчки за избор на строители. Обществената поръчка за строителството от Костенец до Септември с дължина 24,5 км беше обявена през юли 2017 г. с прогнозна стойност 361.5 млн. лв. След няколко спирания и подновявания на процедурата бяха подадени шест оферти.", "date": "2018.12.14", "title": " Фирма без опит е сред победителите в жп търг за 380 млн. лв."}
{"url": "https://duma.bg/treta-ostavka-v-zastrahovaneto-n181421", "text": "Шефът на националното бюро \"Зелена карта\" Орлин Пенев е подал оставка, става ясно от съобщение на интернет страницата на бюрото. Основна функция на бюрото е да изплаща обезщетения при катастрофи в чужбина, причинени от незастраховани български автомобили, а също и да съдейства за изплащането в срок на компенсациите от страна на българските застрахователи при ПТП зад граница. Това е трета оставка в застраховането. Комисията за финансов надзор (КФН) е с председател в практическа оставка - Карина Караиванова, която ще напусне поста в края на февруари, за да се оттегли на сладка работа в Лондон. След оставката на Ралица Агайн през август КФН няма и титулярен подуправител с ресор \"Застраховане\", а и бюрото \"Зелена карта\" остана без ръководител. Засега единствено шефът на Гаранционния фонд Борислав Михайлов още не е подал оставка. Официалният мотив за оттеглянето на Пенев са \"здравословни причини\". Преди ден имаше информация, че България е поставена под засилен мониторинг в международната система \"Зелена карта\" заради неплащане от страна на български застраховател на щети, причинени от автомобили с българска регистрация зад граница.", "date": "2018.12.14", "title": "Трета оставка в застраховането"}
{"url": "https://duma.bg/dvama-natsionali-byagat-ot-cherno-more-n181379", "text": "Двама футболисти се разделиха с Черно море преди последния мач на отбора за календарната 2018 година срещу Витоша Бистрица. Това са вратарят Благой Макенджиев и Атанас Зехиров, които разтрогнаха своите договори с клуба от \"Тича\" по взаимно съгласие.  Макенджиев тази година редовно получаваше повиквателни за националния отбор на България за контролните срещи и за мачовете от турнира Лига на нациите, макар че не игра в тях. Той записа 15 двубоя за варненци през кампанията, но в последните три срещи остана резерва за сметка на привлечения под наем от ЦСКА-София Георги Китанов. Зехиров също има няколко повиквателни в последните години, а на 3 септември 2017 г. дебютира с националната фланелка в световната квалификация срещу Холандия в Амстердам. Интерес към десния халф-бек проявява Славия. Зехиров напоследък отпадна от старши треньора Илиан Илиев, като има само 7 изиграни мача с 1 гол през есента. Ръководството на ПФК Черно море и треньорският щаб благодариха на двамата за съвместната работа и им пожелаха успех занапред. Централният бранител Виктор Генев подписа нов договор с \"моряците\". Той пристигна на \"Тича\" в средата на октомври с контракт до Нова година и взе участие в последните 5 мача за първенството, като вкара гол за победата над Берое. ", "date": "2018.12.14", "title": "Двама национали бягат от Черно море"}
{"url": "https://duma.bg/kratki-n181375", "text": "Шампионска лига VI кръг Група Е: Аякс - Байерн М 3:3 0:1 Левандовски (15) 2:1 Тадич (62 и 81-д) 2:2 Левандовски (87-д) 2:3 Коман (90) 3:3 Зюле (90+5-авт.), ЧК: Вьобер (А-66), Мюлер (75-Б); Бенфика - АЕК 1:0 Грималдо (88) ЧК: Галанопулос (А-87). 1. БАЙЕРН 14 2. АЯКС 12 3. Бенфика 7 4. АЕК 0. Група F: Манчестър Сити - Хофенхайм 2:1 0:1 Крамарич (16) 2:1 Сане (45 и 61); Шахтьор Д - Лион 1:1 1:0 Мораеш (22) 1:1 Фекир (65). 1. МАН СИТИ 13 т. 2. Лион 8 3. Шахтьор 6 4. Хофенхайм 3. Група G: Реал М - ЦСКА М 0:3 0:1 Чалов (37) 0:2 Шенников (43) 0:3 Сигурдсон (73); Виктория П - Рома 2:1 1:0 Коварик (62) 1:1 Юндер (68) 2:1 Чори (72), ЧК: Пелегрини (Р-90). 1. РЕАЛ М 12 2. РОМА 9 3. Виктория 7 4. ЦСКА 7. Група H: Валенсия - Манчестър Юнайтед 2:1 1:0 Солер (17) 2:0 Джоунс (47-авт.) 2:1 Рашфорд (87); Йънг Бойс - Ювентус 2:1 2:0 Оаро (28-д. и 68) 2:1 Дибала (80). 1. ЮВЕНТУС 12 2. МАН ЮНАЙТЕД 10 3. Валенсия 8 4. Йънг Бойс 4. 1/8-финалистите: От Англия: Ман Сити, Ман Юнайтед, Ливърпул и Тотнъм; Испания: Атлетико М, Барселона и Реал М; Германия: Байерн М, Борусия Д и Шалке; Италия: Ювентус и Рома; Франция: ПСЖ и Лион; Аякс (Хол) и Порто (Пор). Жребият ще бъде теглен в понеделник. ФУТБОЛ по ДИЕМА СПОРТ 17.30 Славия - Верея ПО ДИЕМА СПОРТ 2 Волейбол 18.30 Добруджа - Пирин ПО ЕВРОСПОРТ 1 СКИ 12.45 СК във Вал Гардена (мъже) БИАТЛОН 15.00 СК в Хохфилцен (мъже) СКИ-СКОКОВЕ 18.45 СК в Енгелберг (квалификация) СНУКЪР 20.45 Открито първенство на Шотландия ПО ЕВРОСПОРТ 2 СКИ 11.15 и 14.45 СК във Вал д'Изер (жени) Утре ФУТБОЛ по НОВА СПОРТ 12.30 Витоша Б - Черно море по ДИЕМА СПОРТ 17.30 Берое - Левски  15.00 Локо Пд - Ботев Вр по ДИЕМА СПОРТ 2 14.30 Ман. Сити - Евертън 17.00 Тотнъм - Бърнли 19.30 Фулъм - Уест Хем ПО МАКС СПОРТ 2 17.15 Валядолид - Атлетико М 19.30 Реал М - Райо Валекано 21.45 Ейбар - Валенсия ПО МАКС СПОРТ 3 19.00 Интер - Удинезе 21.30 Торино - Ювентус по БНТ 3 14.50 Кашима Антлърс (Яп) Гуадалахара (Мек) ПО ЕВРОСПОРТ 2 16.30 Хановер - Байерн М 19.30 Борусия Д - Вердер СКИ 12.40 СК във Вал Гардена (мъже) СНОУБОРД 18.00 Паралелен слалом в Кортина д'Ампецо ПО ЕВРОСПОРТ 1 ФОРМУЛА Е 13.45 Състезание в Саудитска Арабия БИАТЛОН 15.15 СК в Хохфилцен (мъже) СКИ-СКОКОВЕ 16.45 СК в Енгелберг СНУКЪР 20.45 Открито първенство на Шотландия В неделя ФУТБОЛ по ДИЕМА СПОРТ 12.30 Дунав - Лудогорец 15.00 Етър - Септември 17.30 ЦСКА-Сф - Ботев Пд по НОВА СПОРТ 15.30 Саутхемптън - Арсенал по ДИЕМА СПОРТ 2 15.30 Брайтън - Челси 18.00 Ливърпул - Ман Юнайтед ПО МАКС СПОРТ 2 13.00 Севиля - Жирона 17.15 Еспаньол - Бетис 19.30 Уеска - Виляреал 21.45 Леванте - Барселона ПО МАКС СПОРТ 3 16.00 Фиорентина - Емполи 19.00 Каляри - Наполи 21.30 Рома - Дженоа ПО ЕВРОСПОРТ 2 19.00 Айнтрахт - Байер Л по БНТ 3 СКИ 10.55 И 13.55 СК в Алта Бадия (мъже) Баскетбол 17.55 Балкан - Академик Бултекс ПО ЕВРОСПОРТ 1 БИАТЛОН 12.00 СК в Хохфилцен (жени) СКИ-СКОКОВЕ 15.00 СК в Енгелберг СНУКЪР 20.45 Открито първенство на Шотландия (финал) ПО ЕВРОСПОРТ 2 БИАТЛОН 15.00 СК в Хохфилцен (мъже)", "date": "2018.12.14", "title": "Кратки"}
{"url": "https://duma.bg/plovdivski-refer-shte-sviri-derbito-v-stara-zagora-n181378", "text": "Пловдивска съдийска бригада ще ръководи дербито Берое - Левски от 20-ия кръг на Първа лига. Двубоят  е в Стара Загора утре от 17.30 ч. Арбитър е Владимир Вълков, а ще му помагат Йордан Петров и Тони Пандарски. Вълков рядко свири напечени мачове, но и не е прочут с тенденциозно съдийство, за разлика от колегите си, които получават и международни наряди.  Първият мач от последния кръг за 2018 г. Славия - Верея е поверен на Петър Костадинов. Утре Николай Йорданов ще изведе отборите на Витоша Б и Черно море от 12.30 ч., а резервен остава международният рефер Ивайло Стоянов-Сватбата. Друг от съдиите от ранглистата на ФИФА - Станислав Тодоров, получи наряд за срещата Локо Пд - Ботев Вр утре от 15.00 ч. Побутналият сериозно Левски в предишния кръг Никола Попов ще ръководи в неделя мача на Дунав с шампиона Лудогорец от 12.30 ч., а от 15.00 ч. Георги Иванов ще е арбитър на Етър и Септември. Варненецът Драгомир Драганов ще надува свирката в последния мач за 2018 г. ЦСКА Сф - Ботев Пд в неделя от 17.30 ч., който също противопоставя отбори от челната шестица. ", "date": "2018.12.14", "title": "Пловдивски рефер ще свири   дербито в Стара Загора"}
{"url": "https://duma.bg/smesenata-shtafeta-18-a-na-svetovnoto-v-kitay-n181376", "text": "Българската смесена щафета на 4 по 50 м зае 18-о място на Световното първенство по плуване в малък басейн в Ханжоу, Китай. Квартетът в състав Габриела Георгиева, Любомир Епитропов, Антъни Иванов и Диана Петкова записа 1:43,57 мин., като времето им отреди четвърто място в третата серия. Резултатът на българския квартет не се оказа достатъчен за влизане във финала. В дисциплината участваха 45 щафети. В третия ден от шампионата българи участваха и в индивидуалните дисциплини. Петкова постави нов национален рекорд на 100 м съчетано, като завърши 22-а в сериите с 1:01,75 мин. и подобри с 0,34 сек. собственото си постижение от преди два месеца в Стара Загора. Най-бърза в пресявките бе световната рекордьорка Катинка Хошу (Унг) с 58,05 сек. Георгиева зае 19-о място на 200 м гръб с 2:10,42 мин. В сериите На 200 м бруст Епитропов завърши 27-и с 2:08,51 мин., а на 100 м съчетано Светлозар Николов се класира 31-ви с 56,75 сек. ", "date": "2018.12.14", "title": "Смесената щафета 18-а на световното в Китай"}
{"url": "https://duma.bg/vlastta-pestelivo-vdiga-dohodite-n181431", "text": "Минималната заплата догодина става 560 лв., а коефициентът на тежестта за всяка година осигурителен стаж от 1,169 става на 1,2. Това пише в плана за действие за 2019-2020 г. за изпълнение на Националната стратегия за намаляване на бедността и насърчаване на социалното включване. Документът е на електронната страница на МТСП. В него пише, че новият размер на минималната заплата е \"съобразен с макроикономическата среда\" и \"ще допринесе за повишаване на мотивацията на работната сила\". От 1 юли 2019 г. всички пенсии, отпуснати до 31 декември 2018 г., ще се увеличат с 5,7%. ДУМА припомня, че от левицата протестираха срещу увеличението от 39 ст. на ден най-ниските пенсии.  В Програмата за управление на правителството за 2017-2021 г. е заложено създаване на условия за ръст на икономическата активност, който ще позволи средната заплата да стигне до 1500 лв. а на минималната - 650 лв. в края на мандата.  От отчета за изпълнението на Плана за действие за 2017-2018 г. обаче става ясно, че през 2017 г. 30% от българите живеят в материални лишения. Според данните на МТСП през третото тримесечие на 2018 г. безработните са 168.3 хил. души и те намаляват едва с 0.8 процентни пункта в сравнение със същия период на 2017 г.  С оглед подобряване на благосъстоянието на децата в Плана за действие за 2019-2020 г. е предвидено разработването на проект на Закон за детето и семейството, чрез който ще се създадат условия за гарантиране на правата на всички деца в България, обещават от правителството.  ", "date": "2018.12.14", "title": "Властта пестеливо вдига доходите"}
{"url": "https://duma.bg/obviniha-shestima-ot-api-za-smartta-v-echemishka-n181428", "text": "Двама бивши шефове на Агенция \"Пътна инфраструктура\" (АПИ) - Дончо Атанасов и Лазар Лазаров, както и още четирима души от агенцията са обвинени за инцидента в тунел \"Ечемишка\", при който миналия февруари загина една жена. С обвинения са И. Захариева, в качеството й на член на УС на АПИ и служител по транспорта, Г. Златев, шеф на дирекция \"Поддържане на пътната инфраструктура\" в АПИ и служител по транспорта, Н. Сачанска, началник отдел \"Основен ремонт и поддържане\" в дирекция \"Поддържане на пътната инфраструктура\" в АПИ и служител по транспорта, и Г. Фучеджиев, старши експерт в отдел \"Основен ремонт\" на дирекция \"Поддържане на пътната инфраструктура\" в АПИ и служител по транспорта. Според заключението на вещите лица основната причина за станалата авария на надлъжните стоманени греди, носещи осветителните тела, е липсата на нормална експлоатационна поддръжка на конструкцията и оставянето й без антикорозионна защита повече от 20 години. При извършеното изследване е установено, че след 2010 г. стоманената конструкция на съоръжението е станала потенциално опасна за експлоатация, а от 2015 г. конструкцията се е намирала в аварийно състояние.", "date": "2018.12.14", "title": " Обвиниха шестима от АПИ за смъртта в \"Ечемишка\""}
{"url": "https://duma.bg/zadarzhat-za-48-chasa-v-aresta-bez-da-uvedomyat-blizkite-n181429", "text": "Възможността за арест до 48 часа без уведомяване на близките окончателно бе узаконена с приемането на второ чете на промени в Наказателния кодекс. С измененията се разрешава да се отложи с два дни незабавното уведомяване на семейството и работодателите на арестуваните.  \"Това е правен терор и произвол за натиск върху задържани лица\", заяви народният представител от ПГ „БСП за България“ Тодор Байчев. От БСП се възпротивиха на промените и предложиха този текст да отпадне още между първо и второ четене. Тайните арести се предвиждат в случаите, когато е налице \"неотложна необходимост да се предотвратят тежки и неблагоприятни последици за живота, свободата или физическата неприкосновеност на лице или когато са наложителни действия от разследващите органи, чието възпрепятстване затруднява сериозно наказателното производство\". 48-часовото отлагане ще се прилага при особени обстоятелства за всеки конкретен случай. Решението ще е на прокурора на досъдебното производство, който трябва да се произнесе с мотивирано постановление, което подлежи на обжалване пред съответния първоинстанционен съд.", "date": "2018.12.14", "title": " Задържат за 48 часа в ареста, без да уведомят близките"}
{"url": "https://duma.bg/plovdivski-sotsialisti-sabraha-nad-5000-lv-za-detska-hirurgiya-n181427", "text": "С благотворителен търг на картини бяха набрани повече от 5000 лв., които ще отидат за Клиниката по детска хирургия в пловдивската УМБАЛ \"Св. Георги\". За втора поредна година съвместна инициатива събира Медицинският университет в Пловдив, Обединението на жените социалистки от район Централен и Младежкото Обединение на БСП в града. Десет от най-изявените пловдивски художници се включиха с картини и подпомогнаха благородното дело. Произведенията на Стефано Поповски, Моника Роменска, Милен Сиромашки, Лили Кичукова, Геракси Гераксиев, Георги Терзиев, Васил Стоев, Кирил Иванов и доайена на Дружеството на пловдивските художници Иван Поповски - Джовани бяха емоционално представени от художничката Вихра Григорова, която също участва със свои картини. Със събраните средства ще бъде закупен инфузомат - високотехнологичен уред за вливания на разтвори, от който детската клиника има огромна нужда, заяви д-р Любомир Паунов, който е основен организатор на благородната инициатива и председател на МО в Пловдив.", "date": "2018.12.14", "title": "Пловдивски социалисти събраха над 5000 лв. за детска хирургия"}
{"url": "https://duma.bg/udalzhiha-sroka-na-validnost-na-shoforskite-knizhki-za-horata-s-uvrezhdaniya-n181430", "text": "Единодушно със 136 гласа \"за\" парламентът прие на първо четене предложенията на БСП за удължаване на срока на свидетелството за управление на МПС на хора с увреждания. Промените са заложени в Закона за българските лични документи и бяха внесени от зам.-председателя на ПГ \"БСП за България\" Крум Зарков и народния представител Михаил Христов. Депутатите приеха максималният срок на валидност за шофьорските книжки на хората с увреждания да е еднакъв с общия или 10 години. Досега това време беше ограничено до 5 години. Законодателната инициатива на опозицията запазва действащия режим на възможност за индивидуална преценка за всеки отделен случай. В България има около 170 хил. водачи на МПС с различна степен на увреждане, заяви от трибуната на НС Михаил Христов, който представи мотивите за законопроекта. \"Поради спецификата на тяхното заболяване, те трябва да се явят пред специализирана транспортна лекарска комисия, която да определи дали човек с увреждания е дееспособен да управлява МПС. При положителна оценка на комисията се издава удостоверение, което служи за издаването на свидетелство за правоуправление\", обясни Христов. \"За съжаление тези комисии се намират само на три места в България - София, Пловдив и Горна Оряховица. Това принуждава хиляди хора с увреждания да пътуват стотици километри, за да извадят този документ\", подчерта параолимпиецът. ", "date": "2018.12.14", "title": "Удължиха срока на валидност на шофьорските книжки за хората с увреждания"}
{"url": "https://duma.bg/btpp-e-kompetentna-po-zdravnite-vaprosi-n181426", "text": "В публикация на ДУМА от 6.12.2018 г. авторът д-р Гео Нешев посочва, че са създадени 5 работни групи в пет направления по предлагания от министър Кирил Ананиев вариант на здравноосигурителен модел. \"Този модел представлява един образцов алгоритъм на финансово-счетоводна разработка, в който отсъства медицината\", казва авторът и цитира, че работните групи \"са формирани като инструмент за административен диктат и че бъдещите им решения ще са в плен на догматична некомпетентност и корпоративни пристрастия\". Д-р Нешев казва, че \"в състава на групите преобладават представители на немедицински институции: Институтът по пазарна икономика, Българската търговско-промишлена палата, Експерименталният клуб за икономическа политика, Асоциацията на българските застрахователи, Асоциацията на индустриалния капитал в България, Конфедерацията на работодателите и индустриалците в България и тем подобни\". Напълно споделяме мисълта на автора, че здравеопазването ни стана пазарна територия. В редакцията обаче се получи писмо от БТПП, в което се казва, че \"авторите на ДУМА трябва да направят по-задълбочено изучаване на въпроса преди техни обществени изявления по темата. Не е допустимо да се правят обобщения за всички участващи организации, най-вече, защото БТПП чрез експерти от GS1 България системно, на всеки министър на здравеопазването без изключение, е предлагала системата от международни стандарти и примери за добри практики в цял свят.\" Следва обилно излагане на съдържанието на въпросните специализирани стандарти GS1, а БТПП иска те да бъдат публикувани като \"право на отговор\". Не публикуваме тези стандарти, те нямат нищо общо с публикацията във вестника. Но изразяваме уважение към ищаха на Търговско-промишлената палата да покаже информираност по здравни теми.      ", "date": "2018.12.14", "title": "  БТПП е компетентна по здравните въпроси  "}
