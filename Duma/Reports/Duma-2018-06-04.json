{"url": "http://www.duma.bg/node/168107", "text": "Премиерата на албума \"Както преди\", който \"Вирджиния рекърдс\" пуска на пазара, е на 7 юни. В същия ден албумът и песента ще бъдaт представени за специално предварително слушане пред приятели, музиканти и журналисти в столичния PM клуб. \nТретият самостоятелен албум на Киров е създаден само за 4 дни в началото на януари. Той включва 11 записа, от които 8 нови песни, два ремикса (на синглите \"Още от теб\" и \"Целият живот си ти\") и една радиоверсия (\"Още от теб\"). По традиция Любо е написал всички текстове и е съавтор на музиката и аранжиментите на песните, заедно с маестро Живко Петров и Ангел Дюлгеров. Публиката познава Любо и като талантлив барабанист, но за първи път той записва всички партии на барабаните в свой албум. \n\"Както преди\" е най-честното нещо, което съм правил за хората и за самия себе си чрез музиката! Това е завръщане към онова \"там\", където всичко е истинско и искрено, където всичко има смисъл. В него силно се усеща вкусът за поп и рок музиката, която ме е вдъхновявала през годините. Албумът е по-зрял от всеки друг мой проект досега\", коментира Любо Киров. \nНа 7 юни излиза и видеоклипът към пилотния сингъл от албума - \"Още от теб\", дело на режисьора Кирил Киров-Кико. Премиерата пред публика Любо ще направи в началото на лятното си турне в Античния театър в Пловдив на 14 юни. По време на концерта изпълнителят ще бъде на сцената с Живко Петров (клавиши), Ангел Дюлгеров (китара), Александър Обретенов (\"Д2\", бас китара), Калин Вельов (барабани и перкусии) и \"LaTiDa\" (вокали).  \"Както преди\" е наличен за поръчки в iTunes на  . На CD и червена винилова плоча албумът вече може да бъде поръчан в Musicmall.bg на  . \n    \n \t\n", "date": "2018.06.04", "title": "Любо Киров с премиера на \"Както преди\" "}
{"url": "http://www.duma.bg/node/168105", "text": "Американският режисьор и сценарист Брайън де Палма пише сценарий за филм на ужасите, в основата на който ще бъде историята на Харви Уайнстийн. \"В момента пиша сценарий на филм за този скандал, който обсъждам с един френски продуцент. Моят герой няма да се казва Харви Уайнстийн. Но това ще бъде филм на ужасите за сексуален маниак и действието ще се развива в киноиндустрията\", разказа Де Палма в интервю за вестник \"Паризиен\". \nЕдин от най-шумните скандали в Холивуд през последната година избухна, след като влиятелният кинопродуцент Харви Уайнстийн беше обвинен в сексуален тормоз и насилие над десетки жени, сред които прочутите актриси Анджелина Джоли, Ума Търман и Ашли Джъд. Той беше уволнен от собствената си компания, а властите на Ню Йорк се самосезираха и започнаха разследване. Скандалният продуцент беше арестуван на 25 май и пуснат още същия ден под гаранция от 1 милион долара. Делото му ще бъде гледано на 30 юни.   \n \t\n", "date": "2018.06.04", "title": "Брайън де Палма ще снима филм по историята на Уайнстийн"}
{"url": "http://www.duma.bg/node/168106", "text": "Младежкото биенале за фотография под патронажа на FIAP - международната организация на националните асоциации за фотография, ще се проведе за 39-и път между 13 и 22 юни. \nТова е най-престижният международен фотоконкурс за деца и младежи до 16 и до 21 години, на което тази година България в лицето на Националното сдружение \"Фотографска академия \"Янка Кюркчиева\" има честта да бъде домакин. \nВ биеналето са включени 452 автори от 18 държави. България е подбрала и е представена с колекция на млади фотографи в две категории - до 16 и до 21 г., а 14 от 20-те снимки, включени в българската колекция до 21 г., са на ученици от Националната гимназия по полиграфия и фотография, ненавършили още 18 г. \nОфициалното откриване на заключителната изложба от салона, както и награждаването на отличените колекции и индивидуални творби ще се състоят на 13 юни от 18 ч. в НДК. Творбите ще са разположени на ттт етаж - център в НДК, като част от културната програма на председателството на страната ни на Съвета на Европа. Националният дворец на културата е съорганизатор и домакин на събитието за трети път. Експозицията е част от Месеца на фотографията. Изложбата може да бъде разгледана до 22 юни, достъпът е през вход А4 (откъм пилоните). \n    \n \t\n", "date": "2018.06.04", "title": "452 автори от 18 държави на 39-ото биенале за  младежка фотография  "}
{"url": "http://www.duma.bg/node/168104", "text": "Спортен автомобил ферари, модел 1963 г., бе продаден за 70 милиона долара. Това е най-високата цена в историята, която някога е плащана за лек автомобил, съобщи американската телевизия Си Ен Би Си. Предишният рекорд беше поставен през 2013 г. при продажбата на друг екземпляр на ферари от същата година. Той беше купен за 52 милиона долара, съобщи експертът в областта на колекционирането на спортни коли Марсел Масини. Моделът, познат и като 4153 GT, е изключително рядък. От него са произведени само 36 бройки в периода 1962-1964 г. Предполага се, че спортната кола е продадена от германски колекционер на Дейвид Макнийл, основател на американската компания \"WeatherTech\". Според Масини с това ферари е спечелено прочутото състезание \"Тур дьо Франс\" през 1964 г. Въпреки солидния списък от трофеи този сребрист автомобил никога не е попадал в авария и се намира в идеално състояние. Макнийл притежава няколко ферарита на стойност няколко милиона долара всяко. Тези спортни автомобили колекционират също така американският моделиер Ралф Лорен, канадският инвеститор Лорънс Строл и наследникът на основателя на най-голямата верига магазини \"Уолмарт\" Робсън Уолтън.   \n \t\n", "date": "2018.06.04", "title": "Продадоха ферари за 70 милиона долара"}
{"url": "http://www.duma.bg/node/168103", "text": "В човешкия организъм има \"втори мозък\", който се намира в червата. Австралийски учени са разкрили как той работи. Ентералната нервна система (ЕНС) се състои от много милиони неврони, регулиращи работата на стомашно-чревния тракт. Тази система е периферна и работи автономно от централната нервна система (ЦНС), включваща главния и гръбначния мозък. \"Тя сама по себе си е мозък\", заяви професорът от Университета Флиндерс Ник Спенсър. Той добавя, че ЕНС може да се нарече и \"първи мозък\", защото тя се е появила в хода на еволюцията по-рано, отколкото ЦНС. Специалистите са анализирали електрическите импулси в невроните на дебелото черво на мишки. Те са установили, че ЕНС синхронно задейства възбуждащите и забавящите неврони, които провокират мускулните контракции на червата. Авторите на изследването посочват, че по-рано не е било известно, че милионите клетки на ЕНС едновременно генерират електрически импулси. \n    \n \t\n", "date": "2018.06.04", "title": "Човекът има \"втори мозък\""}
{"url": "http://www.duma.bg/node/168131", "text": "Очаквам тази седмица парламентът да излезе с решение за АЕЦ \"Белене\", обяви пред БНР министърът на енергетиката Теменужка Петкова. Ще търсим реализация на проекта при ясно очертани параметри. На първо място, няма да се предоставя държавна гаранция, на второ място - няма дългосрочни договори за изкупуване на електрическа енергия. Освен това активите и пасивите ще бъдат отделени в друга компания, което означава, че проектът ще бъде реализиран на пазарен принцип. Наличните вече активи могат да бъдат оформени като държавно участие, уточни Петкова. Вицепремиерът Томислав Дончев обяви, че е оптимист за изграждането на АЕЦ \"Белене\", защото четвърта частна компания е заявила интерес към строителството на централата. Досега бе известно за интерес от Китайската държавна ядрена корпорация, френската \"Арева\" и руската \"Росатом\". Дончев не съобщи коя е четвъртата фирма. \nЗасега не е възможен категоричен отговор дали ще строим АЕЦ \"Белене\", това може да се каже след процедура, която да покаже дали има инвеститор. Аз съм оптимист, защото вчера има заявен писмен интерес от четвърта компания, уточни вицепремиерът. \n    \n \t\n", "date": "2018.06.04", "title": "Парламентът размразява тази седмица АЕЦ \"Белене\""}
{"url": "http://www.duma.bg/node/168130", "text": "България ще подаде до края на юни молба за влизане във валутно-курсовия механизъм, предхождащ въвеждането на еврото. Това потвърди министърът на финансите Владислав Горанов. Въпреки критиките към страната ни, описани в докладите на Европейската комисия и Европейската централна банка, Горанов не вижда причина България да се бави с молбата за членство в т. нар. \"чакалня за еврозоната\". \nВ интензивна комуникация на експертно ниво сме с представителите на Европейската централна банка, държавите членки, които са в еврозоната, и Европейската комисия. Работим върху пътна карта. Скоро ще завършим този процес. \nВсе по-често трябва да осъзнаваме, че Европа е една много малка част от света. Ако преди 100 години сме били център на икономическо развитие, сега сме една много малка част от икономиката на света. Същевременно, бидейки една малка част от икономиката на света, генерираме около 35% от всички социални разходи в света и конкурентоспособността на европейската икономика е поставена пред все по-големи и по-големи предизвикателства. Това, което се случва с нашите партньори в Америка, според мен играе лоша шега на всички. Същевременно няма лоша криза и европейските лидери осъзнаха, че трябва да бъдат все повече заедно и все по-егоистично настроени в рамките на съюза, тъй като се вижда, че зависимостта от останалия свят нараства с всеки изминал ден, и ако ние не търсим общи решения бързо, ще бъдем в голяма степен изпреварени от останалите континенти\", коментира Горанов.   \n \t\n", "date": "2018.06.04", "title": "Подаваме молба за чакалнята на еврозоната до края на месеца  "}
{"url": "http://www.duma.bg/node/168128", "text": "\"Стандард енд Пуърс\" повиши перспективата пред българския кредитен рейтинг от стабилна на положителна. Дългосрочният и краткосрочният кредитен рейтинг на страната в чуждестранна и местна валута се потвърждават на BBB-/A-3', съобщиха от Министерството на финансите. \nПоложителната перспектива отразява подобряването на финансовите условия в страната, както и засилване на фискалните и външните буфери. Анализаторите от агенцията очакват стабилният икономически растеж да продължи в съответствие с възходящата динамика на износа и благоприятните условия за кредитиране. \nНетният държавен дълг ще продължи да намалява през 2018 г. за четвърта година поред, смятат от агенцията. Външната задлъжнялост е оценена като ниска и текущата сметка ще остане на излишък. \nДругата глобална кредитна агенция \"Фич\" потвърди дългосрочния кредитен рейтинг на България СBBBТ в чуждестранна и местна валута със стабилна перспектива. Краткосрочният рейтинг в чуждестранна и местна валута също се запазва \"F2\". Оценката за рейтинга е подкрепена от стабилната фискална позиция и политиката за поетапно присъединяване към еврозоната. \n    \n \t\n", "date": "2018.06.04", "title": "Подобриха перспективата за рейтинга на България"}
{"url": "http://www.duma.bg/node/168129", "text": "Очаква се днес Европейският парламент да гласува законодателните промени, станали известни като пакет \"Мобилност\". До последно не е ясно какъв ще е вотът, а според евродепутати става въпрос за разлика между 1-2 гласа. Няма да кажа, че съм оптимист. Очаквам да видя какво ще се случи, има различни слухове. Има готовност да направим протест, свързали сме се с всички браншови организации, коментира евродепутатът Ангел Джамбазки пред Нова телевизия. \nНад 120 000 българи работят като тираджии, заяви Джамбазки. Той коментира, че най-важното за българските превозвачи е да не се гласуват промените, които предвиждат на всеки три седмици шофьорът да се връща в страната. Това е абсолютно нарушение на правилото за свободно придвижване в Европейския съюз, каза той. Евродепутатът обясни, че изискването за нощуване в хотел щяло да доведе до допълнителни вреди, като например кражби на камионите. Застрахователят обаче не покривал щетите, ако шофьорът е извън камиона.  Евродепутатът Андрей Новаков обясни, че през последните няколко седмици е разговарял със свои колеги, включително от Западна Европа. Според него силите били изравнени и в последния момент ще стане ясно как ще се гласува. Новаков коментира, че вероятно разликата ще е 1-2 гласа. \"В момента правим наистина опълчение. Те са повече от нас\", каза Новаков. Той коментира, че в момента пакетът е много по-добър от този, който е предложен в началото. \n    \n \t\n", "date": "2018.06.04", "title": "ЕП гласува днес пакета за мобилност"}
{"url": "http://www.duma.bg/node/168112", "text": "Шест заглавия от международната сцена ще бъдат показани между 4 и 19 юни, началото е с \"Хаканаи\" - визуално 3D пътешествие между въображението и реалността, в Театър \"Азарян\" в НДК. \n\"Хаканаи\" е оригинален танцов спектакъл на една от водещите в Европа компании в дигиталните и изпълнителските изкуства. Концепцията, режисурата и сценографията са на Клер Барден и Адриен Мондо. Той може да бъде гледан на сцената на Театър \"Азарян\" днес, 4 юни, от 19.30 ч. и официално ще даде начало на Световния театър. На японски \"хаканаи\" назовава нетрайното и крехкото, временното и отминаващото. На платформата гостува и програмата \"NT Live\" - Националният театър в Лондон, на живо реализирана в Синема сити. Класическата историческа пиеса на Шекспир \"Юлий Цезар\" ще бъде представена като прожекция на 6 юни от 19 ч. в Синема сити, Мол София. Режисьорът Никълас Хайтнър, един от най-добрите познавачи на Шекспир и директор на Националния театър в Лондон, я поставя със средствата на съвременния политически театър. А публиката става активен участник в действието. \n\"Планината Чирчео\" ще гостува в София на 8 юни от 20 ч. в Театър \"Азарян\". Планината Чирчео в Италия при Тиренско море е митично пространство, в което Одисей и неговите спътници се изправят срещу магьосницата Цирцея. Способността й да преобразява хората и променящите се води на морето са основен източник на вдъхновение на италианския хореограф Фабрицио Фавале. На 9 юни от 18 ч. в Дома на киното започва прожекцията на \"Три сестри\" на Тимофей Кулябин, наречен \"вундеркинд\" на новия руски театър. \nЗрелищни акробатични номера, хумор и завладяваща артистичност в шоу на една от водещите чешки компании в съвременния цирк ще гледаме на 11 юни от 20 ч. в Младежкия театър \"Николай Бинев\". \"Неудачници\" на режисьора Ярек Цемерек показва новото лице на съвременния цирк в Чехия. В основата му са новите таланти от акробатичното дуо \"DaeMen\". \nОсновен акцент в дванадесетото издание на платформата ще бъде съвременният политически и документален театър, представен с постановка по нашумелия роман на Илия Троянов \"Власт и съпротива\" на Шаушпил Хановер в копродукция с Дойчес театер Берлин, с участието на Самуел Финци. Гостуването на \"Власт и съпротива\" е в партньорство с Гьоте институт София и ще се състои на 18 и 19 юни в НТ \"Иван Вазов\". Всички спектакли са с превод на български език.   \n \t\n", "date": "2018.06.04", "title": "Световен театър превзема София "}
{"url": "http://www.duma.bg/node/168110", "text": "Издателство \"Книгомания\" и Георги Мамалев канят на премиера на автобиографичната книга на обичания актьор \"Усмихни се, човече!\", писана в съавторство с журналиста Весел Цанков. Събитието е днес, 4 юни, от 19 ч. в зала 42 на Националния дворец на културата.   \n \t\n", "date": "2018.06.04", "title": " Среща с Георги Мамалев и неговата книга"}
{"url": "http://www.duma.bg/node/168109", "text": "По покана на проф. д-р Станислав Семерджиев продуцентът на филмите \"Мулен руж\" (2001), \"Ромео и Жулиета\" (1996) и \"Танцуващо сърце\" (1992) Мартин Браун  ще работи със студентите в НАТФИЗ. От днес до 8 юни той ще води поредния интригуващ международен модул за възпитаниците на академията, професионално ориентиран за обучаващите се в специалностите мениджмънт в екранните изкуства, драматургия, филмова и телевизионна режисура, филмов и телевизионен монтаж, филмов и телевизионен звук, екранни изследвания и журналистика и анимация. Мартин Браун е продуцент на игрални и документални филми, копродукции, телевизионни програми и реклами за местния и международния пазар. Филмите му се реализират с бюджети между 1 и 100 милиона долара. През 2001 г. получава наградата за продуцентство \"Darryl F. Zanuck\" от американската продуцентска гилдия. Същата година е номиниран за \"Оскар\" за \"Мулен руж. Компанията му се занимава и с консултантска дейност - относно развитието, продукцията, постпродукцията, субсидирането и инфраструктурата на местни и отвъдокеански проекти.   \n \t\n", "date": "2018.06.04", "title": "Мартин Браун обучава студенти в НАТФИЗ"}
{"url": "http://www.duma.bg/node/168108", "text": "Прожекции на филмите организират по случай 100 години от възстановяването на независимостта на Полша посолството на страната у нас и Полският институт в София, ул. \"Веслец\" 12. Ще бъдат показани \"Polonia Restituta\" на реж. Бохдан Поремба (1980), с български субтитри, днес, 4 юни, от 18 ч. - І част, и на 5 юни от 18 ч. - ІІ част. \"Игнаци Ян Падеревски. Биографични скици\" (на снимката) на реж. Анджей Хичевски (1999), с български субтитри, може да се гледа на 6 юни от 18 ч. Входът е свободен.     \n \t\n", "date": "2018.06.04", "title": " Филмови прожекции в Полския институт"}
{"url": "http://www.duma.bg/node/168111", "text": "Певицата Виолета Милчева и сопраното Диана Христозова (дует \"ДиВи\") ще представят днес, 4 юни, от 19 ч. в клуб \"Студио 5\" в НДК 14 дуетни популярни произведения, съчетаващи класика, поп, джаз и фолклор и очарованието на 10 езика. Ще прозвучи и песента \"Перперикон\", написана специално за дуета от младия композитор Станислав Драганов. \nВиолета и Диана правят дуетния си дебют в края на 2016 г., когато изпълняват за първи път в България кавър на безсмъртната \"Барселона\" на Фреди Меркюри и Монсерат Кабайе. Разбират, че пеенето в дует не е лесна работа, но носи двойно удовлетворение. Така се ражда \"ДиВи\". \nВиолета е професионална музикантка, певица с 20 години опит на сцени в България и Европа, като репертоарът й включва поп, рок и фолклорни изпълнения. Диана работи в неправителствена организация, а в останалото време е камерна изпълнителка на класически произведения с редица участия в групови и индивидуални музикални проекти. През лятото на 2017 г. дуетът изнася два концерта в София и Бургас. \n\"Вокалното смесване на стиловете, пеенето на различни езици, аранжирането на известни солови произведения за дуети - това са предизвикателствата за мен като музикант\", споделя Виолета. \"Трудността е в това, че не са писани подобни дуети за женски гласове. Надяваме се да изпеем повече авторски песни, съчетаващи различни стилове. Моята роля е да внеса класическото\", казва Диана. \nДовечера на сцената с \"ДиВи\" ще излязат музикантите Мария Андреева - цигулка, Калин Жечев - клавир, Ясен Василев - китара. В проекта тази година се включва и барабанистът Кирил Петров, привлечен от цветната музикална палитра на репертоара и предизвикателството \"да пресъздаде звучността и стилистиката на толкова различни жанрово пиеси, използвайки само комплект барабани\". \n\"ДиВи\" и приятели си пожелават догодина да са в програмата на \"Софийски музикални седмици\", които започнаха преди дни в столицата и ще продължат до края на юни.   \n \t\n", "date": "2018.06.04", "title": "Дует \"ДиВи\" и приятели правят музикален мост между различни стилове "}
{"url": "http://www.duma.bg/node/168132", "text": "Европейската субсидия за фермери ще бъде три пъти по-малко след 2020 г. Това е едно от предложенията на  Европейската комисия за новата селскостопанска политика на съюза. Според нея най-малко 2% от директните плащания трябва да отиват за млади фермери. Освен това ще има възможност за прехвърляне до 15% от средствата между двата стълба в общата селскостопанска политика, а до 40% от субсидиите трябва да бъдат насочени към мерки за опазване на околната среда и климата. \nПарите за земеделските фондове, за които до момента отиваха около две трети от бюджета на ЕС заедно със средствата за политиката на сближаване, се предлага да бъдат орязани с около 5% спрямо настоящия програмен период до 365 млрд. евро. От тях 286 млрд. евро са предвидени за директните плащания (първи стълб) и 78,8 млрд. евро за развитие на селските райони (втори стълб). \nЗа България орязването на директните плащания е минимално - с 0,79%. Предложението е страната ни да получи общо над 5,6 млрд. евро за директни плащания на фермерите. Това е средно около 800 млн. евро годишно, колкото получаваме и в момента. По-значително е намалението на средствата по Програмата за развитие на селските райони (ПРСР), където предвидените за България средства са 1,97 млрд. евро при 2.3 млрд. евро за настоящия програмен период, показват публикуваните документи на ЕК. Целта е приоритетно да се подпомагат малките и средните земеделски стопанства, защото сега 80 на сто от европарите отиват в 20% от фермерите. За това се предлага един фермер да може да получава максимално 60 000 евро (сега е 150 000 евро) от директните плащания. Иска се още таванът да бъде намален три пъти от 300 000 евро сега на 100 000 евро за едно земеделско стопанство след 2020 г. \n    \n \t\n", "date": "2018.06.04", "title": "Брюксел намалява тройно субсидиите за фермери "}
{"url": "http://www.duma.bg/node/168118", "text": "Саудитска Арабия заплаши Катар с война, ако закупи от Русия ракети С-400, пише френският в. \"Монд\".  В писмо до президента Еманюел Макрон саудитският крал Салман заяви, че страната му ще започне военна операция, ако Катар закупи от Русия зенитно-ракетния комплекс С-400. \nВ писмото се изразява дълбока загриженост във връзка с преговорите между Русия и Катар по този въпрос, защото наличието на подобно оръжие в Катар ще представлява опасност за саудитското въздушно пространство и така възниква риск от ескалация. \nТова не е първата заплаха на саудитските власти към Катар. В края на април министърът на външните работи на Саудитска Арабия поиска от Катар да изпрати войски в Сирия и да подпомага финансово американските войски там, ако не иска да се лиши от американската подкрепа, а това би довело до скорошна смяна на режима в Катар.   \n \t\n", "date": "2018.06.04", "title": "Саудитска Арабия се закани на Катар"}
{"url": "http://www.duma.bg/node/168119", "text": "Изтребители на Израел поразиха сутринта в неделя още пет цели на палестинската групировка ХАМАС в Ивицата Газа. Атаките са отговор на съботните ракетни обстрели на ХАМАС срещу Израел. \nПрез последните дни напрежението рязко се засили. На 29 май палестинските радикали изстреляха над 100 ракети и снаряди срещу Израел. В отговор ВВС на Израел атакуваха десетки цели в Газа. \nМеждувременно генералният секретар на НАТО Йенс Столтенберг заяви в интервю за сп. \"Шпигел\", че алиансът няма да помага на Израел в случай на война с Иран. \"НАТО не може да даде пълни гаранции за сигурност на Израел, защото страната не е член на организацията, макар че остава партньор на блока\", поясни той. Но добави, че НАТО е обезпокоена от ракетната програма на Иран и \"подкрепата му за терористичните групи\" в Близкия изток, сред които е и ХАМАС.     \n \t\n", "date": "2018.06.04", "title": "Израел отново удари Газа"}
{"url": "http://www.duma.bg/node/168121", "text": "Постигнатите по-рано търговски договорености между САЩ и Китай няма да влязат в сила, ако Вашингтон въведе мита, предупреди китайското Министерство на търговията. \nПо-рано бе съобщено, че Китай и САЩ няма да започват търговска война, отказвайки се от увеличение на митата една спрямо друга, предаде РИА Новости. И засега Вашингтон не е наложил мита върху стоманата и алуминия от Китай, както направи това с ЕС, Канада и Мексико. \nПо-късно се появиха подробности за договореността между двете страни. Вашингтон изначално бе недоволен от съществуващия търговски дефицит с Китай в размер на 335 млрд. долара. САЩ изискват тази сума да бъде съкратена с 200 млрд. долара. В Белия дом съобщиха, че двете страни са се договорили да изравнят търговския баланс, като Китай \"значително увеличи закупуване на стоки и услуги от САЩ\". \nАмерика очаква структурни промени в китайската икономика, за да се сложи край на търговския дефицит между двете страни, заяви финансовият министър на САЩ Стивън Мнучин. Не става дума само за увеличаване на вноса на американски стоки, а за структурни промени, добави той.  \n    \n \t\n", "date": "2018.06.04", "title": "Закани и сделки на Китай и САЩ"}
{"url": "http://www.duma.bg/node/168120", "text": "Руският президент Владимир Путин е много умен и целеустремен, признава бившият държавен секретар на САЩ г-жа Мадлин Олбрайт в интервю за в. \"Вашингтон пост\", цитирано от руски медии. В същото време тя добави, че той е \"студен, почти като рептилия\". Според нея \"Путин се идентифицира с човек, който е почувствал, че (в онзи период) Русия е загубила своето достойнство и величие\". Тя е убедена, че руският президент възнамерява да върне някогашното величие на страната си. Олбрайт смята също, че руските власти \"са преобърнали историята, за да покажат, че ние никога не сме уважавали Русия и всичко, което сме правили, е било насочено срещу Русия\". \nНеговата цел (на Путин - бел. ред.) е не просто да възстанови Русия, но и да направи така, че позициите на САЩ и Европа да отслабнат. Заради това ни отделя от другите демократични страни. Виждаме резултата: Унгария е очебиен пример, заяви Олбрайт. Според нея руският лидер умее добре да води играта със слаби карти в ръце.      \n \t\n", "date": "2018.06.04", "title": "Олбрайт: Путин е много умен"}
{"url": "http://www.duma.bg/node/168123", "text": "Националистите отново поеха контрола върху каталунското регионално правителство, като новият кабинет положи днес клетва в Барселона и така автоматично се прекратява 7-месечното пряко управление на испанското централно правителство, предава БТА. \nСпоред извънредните правомощия, дадени на испанското централно правителство от Сената, значителна част от автономното управление на областта ще й бъде върната веднага щом сформира правителство след нови избори. \nСепаратистите спечелиха през декември изборите и избраха за регионален лидер Ким Тора. \nЧленовете на предишното каталунско правителство ще бъдат съдени по обвинения, сред които и за бунт. Няколко от тях са в предварителния арест, а други избягаха в чужбина. \nКабинетът, ръководен от Ким Тора, близък съратник на бившия каталунски лидер Карлес Пучдемон, е съставен от 13 членове. \nНовият премиер на Каталуния каза, след като правителството му встъпи в длъжност, че ще продължи усилията за независимост на областта. \n\"Това правителство е ангажирано да се движи напред към независима държава под формата на република\", заяви Тора. \nТой каза, че иска да започне преговори с новия испански министър-председател Педро Санчес за уреждане на конфликта между Барселона и Мадрид. \n\"Педро Санчес, нека да разговаряме, да поемем рискове двамата с теб, нека да седнем на маса и да разговаряме, правителство с правителство\", заяви Тора. \nСоциалистът Санчес, който по-рано положи клетва като премиер на Испания, е за разговори с Каталуния, но е против референдум за независимост. \nПредшественикът му - консерваторът Мариано Рахой - наложи прякото управление върху Каталуния в края на октомври, след като националистите начело с Пучдемон проведоха референдум за независимост, обявен за незаконен от испански съдилища. \nСанчес се закле като премиер в събота, един ден след като отстрани Мариано Рахой в исторически вот на недоверие, предизвикан от яростта по повод корупционните безредици в партията на консервативния лидер. \nСанчес е 46-годишен икономист без правителствен опит, който направи грандиозно завръщане към фронтовата линия на политиката. Той положи клетва пред крал Фелипе VI в двореца \"Зарзуела\" край Мадрид. \nЛидерът на БСП Корнелия Нинова поздрави социалиста Педро Санчес по повод избирането му за премиер на Испания. Тя му пожела успех в борбата за социална справедливост и за просперитета на испанския народ, съобщиха от пресцентъра на БСП. \nДо вота към кабинета на Рахой се стигна, след като 29 души от неговата партия или свързани с нея бяха осъдени общо на 351 години затвор от испанския съд заради участието си в аферата \"Гюртел\" - мащабна корупционна схема за финансиране на предизборни кампании. Според съда отговорност носи и самата партия. Заради това предния петък най-голямата опозиционна партия \"Подемос\" внесе вот на недоверие към Рахой. Той беше свален с гласовете на 180 депутати и с това стана първият министър-председател на Испания, свален с вот на недоверие, откакто в Испания демокрацията беше възстановена през 1977 г.     \n \t\n", "date": "2018.06.04", "title": "Каталуния отново ще се бори за независимост "}
{"url": "http://www.duma.bg/node/168122", "text": "Само с помощта на митата САЩ могат да постигнат справедлива търговия на равни условия с другите страни, заяви президентът Доналд Тръмп. \n\"В крайна сметка към САЩ трябва да се отнасят честно в сферата на търговията. Ако ние не обмитяваме стоките на други държави, а от нас искат 25, 50 или дори 100 процента, това е  нечестно\", написа президентът в туитър. По думите му такава търговия не е \"свободна и честна, а глупава\". \nТой също даде да се разбере, че не се страхува от търговската война с ЕС, Канада и Мексико заради въведените от него мита върху вноса на стомана и алуминий. \"Когато вашият външнотърговски дефицит достига почти 800 милиарда долара годишно, вие не можете да си позволите да претърпите поражение в търговската война! Много страни в продължение на години получаваха изгоди за сметка на САЩ. Време е да поумнеят!\", написа още той. От 1 юни САЩ въведоха мита за вноса на стомана и алуминий от ЕС, Канада и Мексико в размер на 25 и 10% съответно. \nСАЩ трябва да предприемат стъпки за намаляване на напрежението в международната търговия, призова от своя страна френският министър на икономиката Бруно льо Мер. По думите му Париж иска да избегне търговска война.     \n \t\n", "date": "2018.06.04", "title": "Тръмп не се бои от търговска война"}
{"url": "http://www.duma.bg/node/168124", "text": "Виена е срещу антируските санкции \nВицеканцлерът на Австрия Хайнц-Кристиан Щрахе призовава за отмяна на санкциите срещу Русия, пише австрийският вестник Ostereich. Би било желателно ЕС да преосмисли (позицията си към Русия), доколкото санкциите преди всичко вредят на австрийската икономика. По думите му \"дошло е време да се нормализират политическите и икономическите отношения с Русия\". \n Папата иска да задълбочи диалога с РПЦ \nПапа Франциск се обяви за задълбочаване на диалога с Руската православна църква и патриарха на Москва и цяла Русия Кирил. Това понтификът заяви на среща във Ватикана с представители на РПЦ. Папата е готов да следва \"пътя на единството\", който е единственият правилен избор, докато \"пътят на разногласията води до война и разрушения\". Икуменическото движение е път към общото християнско единство, отбеляза Франциск. \n Израел отново удари Газа  \nИзтребители на Израел поразиха сутринта в неделя още пет цели на палестинската групировка ХАМАС в Ивицата Газа. Атаките са отговор на съботните ракетни обстрели на ХАМАС срещу Израел. На 29 май палестинските радикали изстреляха над 100 ракети и снаряди срещу Израел. В отговор ВВС на Израел атакуваха десетки цели в Газа. \nРазмяна нефт-гориво между Дамаск и кюрдите \nСирийското правителство постигна споразумение с кюрдските \"Сили за народна самоотбрана\" (СНС) за обмен на петрол срещу гориво. Кюрдите ще прехвърлят в Дамаск 100 барела петрол, добити в едно от най-големите находища на Ал Омар, в замяна на 75 барела гориво. Сирийските кюрди разполагат с най-малко 15 000 барела петрол. По-рано тази област е била под контрола на \"Ислямска държава\".  \n \"Фолксваген\" открива 3 завода в Китай \nГерманският автомобилен концерн \"Фолксваген\" възнамерява да открие в Китай три нови завода, съобщава агенция ДПА. Планираните съвместни предприятия с китайския производител FAW ще помогнат за налагането на германската марка на местния пазар на електромобили, отбелязват от концерна. \n \n \n    \n \t\n", "date": "2018.06.04", "title": "Кратки новини"}
{"url": "http://www.duma.bg/node/168125", "text": "В НАТО се обсъждат мерки за повишаване на оперативната готовност на силите на алианса, но не става дума за създаването на специални части за оперативно разгръщане, заявиха представители на алианса. \nТака те опровергаха появилите си съобщения за създаването на спецчасти за оперативно разгръщане. По думите им не става дума за създаването на специални части, а за повишаването на нивото на подготовка на съществуващите сили на НАТО. \nГерманският в. \"Велт ам Зонтаг\" писа вчера за плановете на НАТО да повиши боеготовността си заради заплахи от Русия. В кризисна ситуация алиансът трябва да може за 30 дни оперативно да прехвърли около 30 000 военнослужещи в зоната на конфликта. \nЦелта на алианса е да подобри способностите си да реагира на непредвидени атаки, отбелязва на свой ред сп.\"Дер Шпигел\".      \n \t\n", "date": "2018.06.04", "title": "НАТО отрече за части за бързо разгръщане"}
{"url": "http://www.duma.bg/node/168126", "text": "Нуждаем се от по-голямо икономическо сближаване между държавите членки в рамките на еврозоната, заяви германският канцлер г-жа Ангела Мрекел в интервю за в. \"Франкфуртер алгемайне цайтунг\". Интервюто всъщност е подробен отговор на желанието на френския президент Еманюел Макрон за реформа на еврозоната чрез въвеждането на инвестиционен бюджет и създаването на Европейски валутен фонд (ЕВФ). \nАнгела Меркел представя подробно предложението си за ЕВФ, който да подпомага страните, изпаднали в затруднения, в замяна на строги условия и стриктното им наблюдение. Искаме да сме малко по-независими от Международния валутен фонд, обяснява тя. Този ЕВФ би поел функциите на Европейския механизъм за стабилност (ЕМС), който сега подпомага финансирането на дълга на страни в криза като Гърция, отпускайки им дългосрочни заеми. Но според Меркел ЕВФ може и да предоставя краткосрочни кредити, например до пет години. Фондът би трябвало да оценява платежоспособността на страните членки и с подходящи инструменти да възстановява тази платежоспособност, отбелязва Меркел. Според нея не може да става въпрос за създаване на \"съюз на задлъжняването\" в еврозоната.   \n \t\n", "date": "2018.06.04", "title": "Меркел предлага реформа на еврозоната"}
{"url": "http://www.duma.bg/node/168151", "text": "Кандидат-студентите в Софийския университет \"Св. Климент Охридски\", които се явиха на изпита по български език и литература, писаха есе върху мисълта на френския писател Андре Жид: \"По-добре да те мразят за това, което си, отколкото да те обичат за това, което не си\". Част от тях се зарадваха и я оцениха като лесна, а други - не чак толкова. \n1581 младежи писаха върху тестови вариант 2 в рамките на втората кандидатстудентска сесия. Бъдещите студенти бяха приветствани от декана на Факултета по славянски филологии доц. д-р Бойко Пенчев. Темата предполага размишление, предполага лична позиция и е разбираема. Очакваме добри резултати, заяви доц. Пенчев. Той отчете значително увеличение на желаещите да положат изпит по български език и литература в сравнение с предходните години, откакто е въведен нов вариант на препитване - есе и тестови задачи. \nС успешно издържан изпит по български език и литература кандидат-студентите могат да изберат много специалности, сред които \"Философия\", \"Психология\", \"Социология\", \"Културология\", \"Публична администрация\", \"Библиотечно-информационни науки\", \"Публични информационни системи\", \"Комуникационен мениджмънт\", \"Педагогика\" и филологии.   \n \t\n", "date": "2018.06.04", "title": "Кандидат-студенти в СУ писаха есе върху мисъл на френски писател"}
{"url": "http://www.duma.bg/node/168153", "text": "Най-вероятно НЗОК ще има нов управител, коментира вчера д-р Калин Поповски от парламентарната група \"Обединени патриоти\". ДУМА припомня, че в началото на миналата седмица управителят на НЗОК проф. д-р Камен Плочев информира в писмо до Надзорния съвет на НЗОК, че заради продължително заболяване все още не може да изпълнява задълженията си. Пред медии обаче Плочев съобщи, че не е подавал оставка.  \nСпоред чл. 19, ал. 4 от Закона за здравното осигуряване един от случаите, в които може предсрочно да бъде прекратен мандатът на управителя на НЗОК с решение на НС, е, ако има \"обективна невъзможност да изпълнява задълженията си като управител за срок, по-дълъг от три месеца\". Проф. Плочев е в болнични от края на февруари - дни, след като избухна скандалът със задълженията на НЗОК към европейски здравноосигурителни фондове. \nДни след постъпването на проф. Плочев в болница и преди подписването на Националния рамков договор по решение на Надзорния съвет на НЗОК д-р Йорданка Пенкова бе назначена за подуправител на касата. От 2003 до февруари тази година тя бе директор на шуменската здравна каса. През 2013 г. е осъдена от Шуменския административен съд на конфискация на получени при конфликт на интереси средства в размер на 200 хил. лв. и две глоби от по 5 хил. и 7 хил. лв., а ВАС потвърди присъдата. Според запознати имало е и поредица от сигнали от лечебните заведения в Шумен за извършени тенденциозни проверки от РЗОК.     \n \t\n", "date": "2018.06.04", "title": "Патриотите прогнозират нов управител за НЗОК"}
{"url": "http://www.duma.bg/node/168154", "text": "\"Въпросът за Националната здравна карта е много важен, защото това е основен стълб на здравната система и не може да бъде подминат с лека ръка. В Народното събрание трябва да има дебат по темата и затова внасяме искане за такъв\", заяви народният представител от ПГ \"БСП за България\" Георги Йорданов от парламентарната трибуна. Зам.-председателят на здравната комисия в НС коментира, че лекарите имат основания за опасенията си, че закриването на легла в техните болници ще доведе до сериозни проблеми във функционирането им и в крайна сметка - до ликвидирането им. Като друг проблем депутатът от левицата посочи и недостатъчния брой лекари и най-вече на медицински сестри в страната. На този проблем картата няма отговор, смята Йорданов. \nНационалното сдружение на частните болници (НСЧБ) ще обжалва пред Върховния административен съд НЗК веднага след като бъде обнародвана в \"Държавен вестник\", заяви пред ДУМA д-р Николай Болтаджиев, председател на организацията. Той прогнозира, че към съдебния иск ще се присъединят и Сдружението на общинските болници, както и Центърът за защита на правата в здравеопазването. Концепцията на картата е сбъркана и тя е изцяло против интересите и на гражданите, и на пациентите, и на лекарите и специалистите по медицински грижи, и на болниците, тъй като на практика е административно създаден механизъм за икономии на средства, обяснява д-р Болтаджиев. Изградена на този принцип, от една страна, НЗК убива конкуренцията, а от друга - правото на избор на пациентите. Д-р Болтаджиев е категоричен, че болниците у нас не са толкова много, колкото ги представят политиците, тъй като много от дейностите може да бъдат извадени от болничната помощ. За пример той даде очните операции, които по административен път изкуствено са вкарани в болничната помощ, а със съвременните методи и технологии може да се правят в извънболничната помощ, в медицински центрове. Около 40 са очните болници в страната, казва д-р Болтаджиев. По думите му артроскопията също може да се извършва в извънболничната помощ. За болници се броят и санаториумите, както и психодиспансерите и когато всички тези, изкуствено и по административен път създадени болници бъдат извадени от статистиката, ще се види, че болниците (в класическия смисъл) в България не са чак толкова много, коментира председателят на НСЧБ. \nДУМА припомня, че предишната карта от времето на Петър Москов бе отменена по процедурни причини. Според представители на НСЧБ в картата на Ананиев липсва анализ на въздействието й върху стопанската дейност, правата на пациентите, липсва финансова и икономическа обосновка.   \n \t\n", "date": "2018.06.04", "title": "БСП иска дебат за здравната карта  "}
{"url": "http://www.duma.bg/node/168152", "text": "Дългоочакваното класиране на първокласниците в столичните училища, което е по нови правила, излиза днес. За първи път от МОН тази година въведоха 3-годишна уседналост и възможност да се кандидатства само в едно училище с предимство. Това разбуни духовете сред родителите, които недоволстваха, че не им се дава достатъчно свобода да избират училище за детето си. Очаква се и решение на Комисията за защита от дискриминацията, в която правилата за прием се обжалват. С предимство влизат деца от прилежащия район на училището и адресна регистрация от над 3 години, във втората група попадат онези, които имат уседналост над 1 година, а в третата - до 1 година. В четвъртата група са всички кандидати без уседналост, независимо в коя част на града живеят. Когато броят на кандидатите, отговарящи на еднакви условия, е по-голям от свободните места, се тегли жребий. През последните дни стана ясно, че в много столични училища приемът на ученици ще стане именно след жребий заради големия наплив. Въпреки че няма изискване, много ръководства днес са поканили родителите на децата, за да присъстват на тегленето на жребия. Покани са изпратили досега 73, 107, 26, 30 училища. 125 СУ в \"Младост\" още миналата седмица обяви, че е изтеглило случайни номера за предстоящото класиране. Там има над 450 кандидати за 146 места. \nОт следващата година се очаква класирането да е централизирано и всяко дете ще може да бъде прието само в едно училище. В момента всеки родител може да подаде документи в неограничен брой школа и затова в много от тях се достига до жребий.   \n \t\n", "date": "2018.06.04", "title": "Приемат първокласници с жребий в много столични училища"}
{"url": "http://www.duma.bg/node/168163", "text": "Бизнес кръгът \"Приморец\" реално управлява Бургас, установи разследване на ДУМА. Той е сформиран около собственика на 5-звездния хотел \"Приморец\" Димитър Караненов, в който дори се пази специален апартамент за кмета Димитър Николов. \nФирми на Караненов имат пръст във всички инфраструктурни проекти, изпълнявани от общината с пари от ЕС. Кръгът   участва в реконструкцията на ул. \"Крайезерна\" за 18 млн. лв., в ремонта на Морската градина за 6 млн. лв. Караненов е концесионер от миналата година на Централния плаж и той вече не е безплатен. \nКръгът мащабно завладява и общински имоти около хотела си. Със съдействието на общината на третата година \"доброзорно\" е прекратен 10-годишният договор на наемателите на култовия бар \"Нептун\". \n    \n \t\n", "date": "2018.06.04", "title": "Кръгът \"Приморец\" управлява Бургас "}
{"url": "http://www.duma.bg/node/168155", "text": "Корнелия Нинова днес е на работно посещение в Братислава. Председателят на БСП е в словашката столица по покана от лидера на партия \"Смер - социална демокрация\" и бивш министър-председател на Словакия Робърт Фицо. Нинова ще участва в кръгла маса, на която ще бъдат обсъдени предстоящите избори за Европейски парламент и следващата многогодишна финансова рамка на ЕС. На събитието са поканени прогресивните лидери от страните на Вишеградската четворка, Балтийските държави, България, Румъния, Словения и Хърватия. \nПрограмата предвижда и работен обяд с Марош Шефкович, заместник-председател на Европейската комисия и еврокомисар на енергийния съюз. \n    \n \t\n", "date": "2018.06.04", "title": "В Братислава Нинова обсъжда бюджета на ЕС"}
{"url": "http://www.duma.bg/node/168157", "text": "Евродепутатът от БСП Момчил Неков внесе в Министерството на земеделието и храните свое предложение на наименование за качество \"планински продукт\". Той припомня, че през последните две години няколко държави членки на ЕС въведоха термина, за да могат да се възползват от схемите на Европейския съюз. \nВъвеждането на подобен тип означения ще даде на продуктите видимост, гаранция за качество и произход, защита срещу имитации и злоупотреби, възможност за финансиране по линия на ОСП и ПРСР, с което да се даде допълнителен тласък за производството в планинските райони, подчерта Неков. Според него потенциални носители на означението могат да бъдат сирене, мед, билки и месни продукти. Терминът може да се използва за растителни продукти, пчелни продукти и за животински продукти, различни от пчелните. Целта е да бъдат обхванати всички производители в планинските райони, както и селища, чиито землища също са с планински характер и представляват естествено продължение или част от планински райони. \nПри нередности производителят може да загуби правото да ползва \"планински продукт\" за 5 години. \nНаредбата предвижда контролът и координацията да се осъществяват от Българската агенция по безопасност на храните (БАБХ). \n\"Самата проектонаредба е по западноевропейски модел. Подхожда се със заявка от страна на производителя, че иска да използва термин за качество \"планински продукт\", попълва се декларация, че ще изпълнява реално тези изисквания, затова бюрокрацията е много малка\", коментира Неков. Той се надява проектонаредбата да бъде разгледана в кратки срокове и терминът да бъде въведен до края на годината.   \n \t\n", "date": "2018.06.04", "title": "Момчил Неков с проектонаредба за \"планински продукт\""}
{"url": "http://www.duma.bg/node/168159", "text": "Собственик на казина беше разстрелян показно в най-големия ни летен курорт - Слънчев бряг. Инцидентът е станал вечерта в събота. Убит е бизнесменът Коста Николов, който е собственик на близо 15 игрални зали на територията на Слънчев бряг, Несебър, Бургас и Нова Загора. Мъжът е разстрелян от упор с няколко куршума, ранена е и жената, която е била с него в лекия му автомобил. Тя е откарана с линейка в бургаската болница за операция. \nНа мястото на разстрела са открити множество гилзи от огнестрелно оръжие. Стрелецът е избягал с луксозен автомобил от местопрестъплението. \nПо-късно стана ясно, че 37-годишен мъж с чисто съдебно минало е убил бизнесмена и е прострелял 22-годишното момиче. Стрелецът бе задържан вчера, при опит да премине границата през ГКПП \"Лесово\". \nПричини за разстрела са ревност и неизяснени лични отношения между 37-годишния задържан и младото момиче. Мъжът е притежавал законно огнестрелно оръжие, с което се сдобил като управител и лице, работещо с парични средства в различни фирми. \n    \n \t\n", "date": "2018.06.04", "title": "Показно разстреляха собственик на казина в Слънчев бряг"}
{"url": "http://www.duma.bg/node/168160", "text": "Министърът на отбраната Красимир Каракачанов и началникът на отбраната ген. Андрей Боцев присъстваха на официалното откриване на Многопрофилната болница за продължително лечение и рехабилитация към Министерството на отбраната \"ВИТА\" - клон Поморие.  Болницата подновява дейността си след основен ремонт и модернизация и ще извършва медицински дейности за нуждите на Българската армия по три направления -  физикална и рехабилитационна медицина, продължително лечение по вътрешни болести и по нервни болести. От 4 юни включително военнослужещите и техните семейства могат да се възползват от възобновената дейност и всички услуги на болницата. \nДУМА припомня, че през лятото на 2017 г. членът на Изпълнителното бюро на БСП и бивш депутат от Бургас Атанас Зафиров разкри, че болницата умишлено е доведена до разруха, а опитите да бъде ликвидиран държавният й характер са били под натиска на ВМА. По думите му имотът е обграден с луксозни хотели, а общинските земи наоколо са включени в програмата на общината и предстои да бъдат продадени. По-рано, в началото на м.г., от МО уверяваха, че санаториумът в Поморие няма да бъде приватизиран, тъй като търговското дружество \"ВИТА\" ЕООД с принципал МО е в забранителния списък за приватизация. От 2 февруари 2017 г. съгласно ПМС лечебното заведение премина към МБПЛР \"ВИТА\" - Велинград.   \n \t\n", "date": "2018.06.04", "title": "Поморийската болница \"ВИТА\" възобновява дейността си"}
{"url": "http://www.duma.bg/node/168127", "text": "Жан-Клод Юнкер подаде маслинова клонка на новото италианско правителство , предупреждавайки, че Брюксел и \"немскоговорящите страни\" не трябва да повтарят грешката от гръцката криза и да четат строги лекции на италианския народ. Европа няма да се бърка в италианските дела, казва председателят на Европейската комисия, цитиран от британския вестник The Guardian. \nВ същото време германският канцлер Ангела Меркел проведе телефонен разговор с новия италиански премиер Джузепе Конте и му пожела успех на новия пост. Това се казва в съобщение, разпространено от германското правителство. \"Федералният канцлер покани премиера Конте да посети в най-скоро време Берлин\", заявиха от правителството. \n\"Убедена съм, че резултатите от всички избори и всяко демократично избрано правителство заслужават уважение. Колкото по-уважително се отнасяме един с друг, толкова по-силно ще отчитаме взаимните си интереси, толкова по-добре\", каза канцлерката в интервю за \"Франкфуртер Алгемайне Зонтагсцайтунг\". \nМеркел за пореден път отбеляза, че ще си сътрудничи \"открито с новото италианско правителство\". Едновременно с това тя даде да се разбере, че не приема опрощаване на дълга на Италия. Меркел подчерта, че принципът на солидарност сред членките на еврозоната не трябва да превърне съюза на единната валута в съюз за споделяне на дългове. \nБившият италиански премиер Силвио Берлускони обаче изрази разочарованието си от състава на новото правителство начело с Джузепе Конте. Според новинарския канал \"RAI-News-24\" 81-годишният основател и лидер на партия \"Форца Италия\" силно и \"с безпрецедентна твърдост\" е отхвърлил възможността за сътрудничество с \"противоречивия кабинет от популисти, който не е избран от народа.\" \nБерлускони заяви: \"Или те, или ние!\" След което призова италианците да излязат на протест по улиците. Неговата партия се яви в коалиция с \"Лига\" на Салвини на изборите, но след това остана извън преговорите за нов кабинет. \nДжузепе Конте положи в петък клетва като министър-председател на новото италианско популистко правителство. То стана факт заради създадената в последния момент коалиция, като така се приключи с политическата безизходица и се предотвратиха нови избори в третата по големина икономика в ЕС. \nКонте ще ръководи правителство, съставено от министри от антиелитарната партия \"Движение 5 звезди\" и крайнодясната партия \"Лига\", като тази коалиция поражда притеснение в част от европейските лидери.  \nИзвестният икономист и противник на еврото Паоло Савона, чието назначение в икономическото министерство стана причина за блокирането на предишния проектокабинет, предложен от юриста Джузепе Конте, пак ще бъде в новия кабинет, но като министър по европейските въпроси. Начело на икономическото министерство ще застане професор Джовани Триа. \nЗа разлика от лидерите на \"Лигата\" Матео Салвини и на \"5 звезди\" Луиджи Ди Майо повечето от министрите са политически новаци.     \n \t\n", "date": "2018.06.04", "title": "Юнкер: Европа няма да се бърка в Италия "}
{"url": "http://www.duma.bg/node/168161", "text": "Министерството на вътрешните работи не може да отговори точно колко щата са заети от административни чиновници. Това признание направи министър Валентин Радев в отговор на въпрос от депутата от \"БСП за България\" Тодор Байчев. \"Поради различни начини за оформяне и записване в законите какво точно е администрация и различния начин на отчитане на броя на администрацията в другите ведомства, е трудно засега да направим това сравнение, но е възложена такава задача и колегите го правят\", опита се да обясни министърът. \n\"Общият брой на служителите на общата администрация е 6942, специализираната - 4611. Това са двете числа. Аз ги събрах - 11 500, общо около 24%. Имам и друго число - 13,5. Аз самият се опитвам да ги накарам да изчислят точния брой на администрацията\", заявява Радев в отговора си до Байчев. \nВ бройките влизат работещите в Медицинския институт на МВР, както и обслужващ персонал за спомагателни дейности като почистване на служебни и складови помещения, поддръжка на сгради, прилежащите им площи, поддръжка на вътрешно водоснабдяване, канализация, отглеждане на служебни животни и др.   \n \t\n", "date": "2018.06.04", "title": "МВР не знае колко точно е администрацията му"}
{"url": "http://www.duma.bg/node/168162", "text": "Ние като нация имаме своя цивилизационен принос в европейското културно наследство, категоричен бе в Пловдив президентът Румен Радев. Той добави, че както Средновековна Европа се е обърнала към Ренесанса, то и България е \"изстрадала\" своите будители, които в дни на безвремие са начертали българското утре и са извели народа ни по пътя на знанието и просветата, на политическата и духовната свобода. \n\"Много народи почитат славни битки в историята си, но едва ли са много народите, които могат да се похвалят с дни на празници в календара, посветени на други, не по-малко важни победи - тези на духа и книжовността\", заяви Радев на церемонията по награждаване на победителите в VIII издание на проекта \"Народните будители и аз\". Държавният глава подчерта, че Денят на българската просвета и култура и на славянската писменост и Денят на народните будители ни напомнят, че България е създадена и градена не само със силата на меча, но и със силата на словото. \nВ ученическата надпревара тази година участваха стотици деца от цялата страна. Проектът има за цел да запознае младите хора с българските възрожденци и велики българи, които са оставили своя отпечатък в създаването, израстването и просперитета на нашата държава. До момента инициативата е обхванала 63 000 ученици, а от тази година проектът вече е национален, след като в него участват ученици от Пазарджик, София и Варна. \nОсмото издание на конкурса бе посветено на две бележити годишнини - отбелязването на 140 г. от Освобождението на България и 170 г. от рождението на Христо Ботев. Победителите бяха избрани от жури с председател акад. Георги Марков. \nПрезидентът благодари на организаторите, учителите и родителите, че са приобщили стотици ученици към родолюбивата инициатива, за да изучават заедно живота и делото на най-ярките личности в нашата история. \"Не винаги първото място е най-важно. Защото в тази благородна надпревара, вие се учите да работите като екип в колективен дух, в среда на взаимопомощ и взаимно доверие, а всъщност това вече е една първа победа за всички вас\", подчерта държавният глава. Той бе категоричен, че обществото има нужда от силата, таланта и родолюбието на младите хора, на които пожела да продължават да отстояват българските традиции, да ги пазят и развиват.     \n \t\n", "date": "2018.06.04", "title": "В дни на безвремие будителите начертаха българското утре   "}
{"url": "http://www.duma.bg/node/168158", "text": "Има ли към момента България договор с фондация \"Евротрансплант\" и ако действително е прекратен, кога ще бъде налице. Това пита при парламентарния контрол депутатът от БСП Антон Кутев министъра на здравеопазването Кирил Ананиев. Кутев цитира и писмо от проф. Валтер Клепетко от Клиниката по белодробни болести във Виена от 28 май, според което лечебното заведение не прави трансплантации на пациенти от страни, които нямат договор с \"Евротрансплант\". \n\"Наистина водим интензивни разговори с \"Евротрансплант\". Не искам да се ангажирам с конкретен срок, мисля, че са необходими няколко седмици, за да финализираме тези разговори. Наистина водим интензивни разговори за \"Евротрансплант\". Това са конфиденциални теми, затова не искам да отворим тази тема. Работим, поне този екип, по сключването на новия договор, търсим и други болници\", заяви министърът, но така и не стана ясно дали говори за споразумението с \"Евротрансплант\" или с Виенската болница, както и кога се очаква да има договор. По думите му е задвижена процедурата за присаждане на бял дроб на 4-има пациенти - трима във Франция и един за комбинирана трансплантация на сърце и бял дроб в Англия, чакат се оферти. \nОбменът на органи се осъществява въз основа на двустранното споразумение между фондацията и Изпълнителна агенция по трансплантация (ИАТ), което е в сила от януари 2014 г. Всяка година бордът й извършва одит на всички болници в осемте държави членки на \"Евротрансплант\". Въз основа на резултатите от одита бордът разрешава дали да бъдат продължени двустранните споразумения. В България са извършени 4 отида от 2014 до 2017 г. и оценките са били положителни. Споразумението с \"Евротрансплант\" е задължително условие за подписване на двустранни споразумения с трансплантационен център от държава членка на фондацията за приемане на български граждани. За белодробните трансплантации страната ни имаше споразумение с Трансплантационния център АКН във Виена. Срокът на споразумението е изтекъл през май 2017 г. Тогава бордът уведомил ИАТ, че одобрява асоциираното членство на България за продължаване на двустранни споразумения. Секретариатът на \"Евротрансплант\" обаче е представил нов ред на двустранно сътрудничество. Той се свежда до това, че националният компетентен орган на центъра, който не е член на \"Евротрансплант\" (в случая ИАТ) и центърът, който не е член на фондацията (български трансплантационен център), съвместно трябва да изпращат молба до Управителния съвет на \"Евротрансплант\" за сключване на споразумение. По думите на министъра след изтичане на споразумението с АКН-Виена ИАТ осъществила контакти и с други европейски държави, които не са член на \"Евротрансплант\", в търсене на оферти за белодробна трансплантация за наши пациенти. \n\"Губят се 11 месеца - от май 2017 до април 2018 г. няма придвижване на документи. Ако през април 2018 г. ИАТ е подавала документи, тези срещи, които сме правили с Бойко Пенков, вече са минали и едва след това са взети мерки\", репликира Кутев. ДУМА припомня, че на 15 февруари проблемът със спрените белодробни трансплантации на българи в чужбина бе разискван на заседание на парламентарната Комисия по взаимодействието с неправителствените организации и жалбите на гражданите. В началото на миналата седмица пациенти протестираха пред МЗ. По-късно потърсиха помощ за решаване на проблема си в централата на БСП.   \n \t\n", "date": "2018.06.04", "title": " Ананиев увърта за „Евротрансплант”"}
{"url": "http://www.duma.bg/node/168156", "text": "Младежкото обединение на БСП в Ямбол с подкрепата на народния представител от \"БСП за България\" Кристиан Вигенин започна своя кампания \"Културен чек\". Всеки месец на лотариен принцип ще бъдат избирани трима младежи, които навършват пълнолетие през текущата година. Те ще получават културен чек на стойност 20 лв., с който ще могат да си закупят книга, билети за театър или кино на територията на Ямбол. \nВсеки младеж, който отговаря на възрастовото изискване, може да кандидатства в месечната лотария, като изпрати трите си имена, рождената си дата и телефон за връзка чрез контактната форма на сайта  . Данни ще се събират до десето число на всеки месец. \nДУМА припомня, че миналата година депутатите от \"БСП за България\" представиха националната си програма \"Културен чек\", която бе залегнала в алтернативния бюджет на социалистите за 2018 г. Културното и финансовото министерство обаче не подкрепиха идеята. От БСП са категорични, че младите хора могат и трябва да бъдат възпитавани и стимулирани чрез изкуство. \nСоциалистите в Ямбол ще приложат в миниформат програмата и обещават тя да бъде прилагана дългосрочно. Вярваме, че младите хора на града ще оценят инициативата и ще се включат активно в \"Културен чек\", заявяват от БСП в Ямбол.   \n \t\n", "date": "2018.06.04", "title": "Ямболските социалисти ще даряват по 3 културни чека месечно "}
{"url": "http://www.duma.bg/node/168146", "text": "Кметът на Бургас Димитър Николов гордо обяви преди дни, че градът за първи път е домакин на Европейския морски ден. Това най-голямо морско събитие в Европа поставяло Бургас сред градове като Рим, Брюксел, Гданск, Бреме и т. н. Разбира се, грандоманското заглавие си е чист пиар, както впрочем и цялото интервю, изпъстрено с хвалби от сорта \"Това е едно признание за развитието на града. Ежедневно се работи за подобряване на градската, културната, социалната и образователната инфраструктура\". \nВсъщност \"чичо Митко\" е болезнено прав. Оказва се, че в Бургас наистина се работи ежедневно. Но само по това. А като чуят любимата гербаджийска дума \"инфраструктура\", в главите на бургазлии се оформя един въпрос и след него неминуемо изниква асоциацията с кръга \"Приморец\". Нов чорбаджия ли си има градът? По данни на ИПИ към 1 май 2018 г. Бургас може да се похвали с шестото място в страната по усвояване на евросредства. Изплатените суми на бенефициенти по оперативни програми са 1 537,07 лв. на човек. Дотук браво, но се оказва, че областният град всъщност има един-единствен европейски мегапроект - \"Осигуряване на балансирана градска среда в централната градска част, жк \"Възраждане\" и жк \"Меден рудник\" по ОП \"Региони в растеж\". По него вече са разплатени 22 млн. лв. от общо 30 475 379, 31 лв. \nПроектът е спечелен от Консорциум \"Холдинг Бургас инфраструктура\" ДЗЗД и сред многото партньори и изпълнители в този консорциум ключово място има \"Даскон\" ЕООД. Фирмата е част от плетеницата от компании, собственост на Димитър Караненов, за когото в Бургас все по-натрапчиво говорят, че управлява всичко. \nКой е Димитър Караненов? Ако питате интернет - хотелиер. Собственик на легендарния за Бургас хотел \"Приморец\" и още три хотела на Слънчев бряг - \"Цвете\", \"Флора\" и \"Родопи\". А всъщност мощен, много мощен бургаски фактор, патрон на тъй наречения кръг \"Приморец\", неотменна част от който е и кметът Димитър Николов, строителен предприемач, почетен консул на Украйна в Бургас. Абе, с една дума, еталон на незаобиколим местен феодал. \nДо края на миналата година бургазлии дори се питаха къде всъщност живее техният кмет, защото апартаментът, обитаван от Николов в петзвездния Гранд хотел и СПА \"Приморец\", е публична тайна. Е, последните месеци кметът май се е върнал в семейното жилище на ул. \"Абоба\", но апартаментът в хотела му се пази. Но, както се казва, това е само детайл от големия пъзел... Важното е, че когато през 2010 г. Димитър Караненов открива изцяло обновения \"Приморец\", в който се хвали, че е вложил 14 милиона евро, лично кметът Николов пожелава \"Попътен вятър!\" \nКараненов придобива хотел \"Приморец\" преди много години, във времената на Тройната коалиция, и вероятно заради това местните медии и днес понякога го определят като \"бизнесмен с червени капитали\". Макар че това \"понякога\" е все по-рядко. За Караненови в Бургас в наши дни по принцип се говори или добро, или... Пък и ако някой вече може да обясни какво е това \"червени капитали\", ще го почерпим. \nПочти веднага след като със странни врътки печели търга на общината за хотел \"Приморец\", Караненов започва упоритата си битка да придобие и разположения в непосредствена близост легендарен кораб-ресторант \"Фрегатата\". Всъщност изоставената по онова време дървена гемия и пясъчният двор около нея са естествено продължение на хотела в края на една от алеите му. \nСкандалите около придобиването на \"Фрегатата\" са чутовни. Говори се, че земята под ресторанта е изключителна държавна собственост, че става въпрос за пясъчна дюна, че е на самия централен плаж, че е незаконно. Но както се казва, интересът си е интерес. През 2011 г. дори възниква пожар и изгаря палубната част на фрегатата. И до ден днешен резултат от разследването няма. Но пък от 2015 г. Димитър Караненов чрез фирмата си \"Булгариен райзен директ\" вече е собственик на земята под прочутия кораб-ресторант - 885 кв. м, след като през 2012 г. Министерският съвет по предложение на Лиляна Павлова скандално обявява имота за частна държавна собственост, а РИОСВ пуска становище, че на тази дюна няма дюна. В крайна сметка само година по-късно - през 2016-а, култовото дървено корито тихомълком изчезва въпреки обещанията на собственика, че ще бъде възстановено. \nОт миналата година Димитър Караненов вече е концесионер на Централния бургаски плаж, намиращ се точно зад гърба на хотел \"Приморец\", и така кръгът е затворен. Много години му отнема амбицията да е \"началник\" на златното място меракът му е още от 2007 г. Успява едва при Ангелкова. \nЕ, така съименникът му кмет вече не може да се похвали, че бургаската община стопанисва успешно Централния плаж и че той е напълно безплатен за туристите, но какво пък. Чадърчето вече е 5 лева, шезлонгът - седем. Някои дори наричат спечелената концесия \"предварително начертана схема в полза на новия плажен властелин\", защото помнят колко много общински средства са били инвестирани в стопанисването и облагородяването на плажа. През миналото лято бургазлии забелязаха и друго - странно защо Централният плаж се чистеше не от концесионера, а от фирмата, която обслужва общината. Как става това... \nКръгът обаче явно има още накъде да се затваря. Още едно легендарно заведение от соцвремената предзвиква апетита на Караненов - бар \"Нептун\". Струва си някой местен разследващ орган да се заинтересува верни ли са градските легенди, че заведението наскоро рязко е сменило наемателите си. Доброзорно, казват. След изтичането едва на третата година от спечеления 10-годишен договор за наем с общинското предприятие \"Благоустройствени строежи\". Дали ще се намери прокурор, който да попита как става това... \nАко ви прави впечатление, че в този разказ за успеха почти не става дума за кмета, веднага успокояваме - в грешка сте! Ролята на кмета Димитър Николов за стремителното процъфтяване на бизнес империята на Караненов в последните години е ключова. Не толкова шумна, но неотменима. \nОблагородяването на Морската градина, на тъй нареченото историческо ядро на Приморския парк, е една от гордостите на Димитър Николов. Ремонтираната част бе открита, разбира се, от Бойко Борисов; регионалният министър Николай Нанков, разбира се, похвали качеството на изпълнението по проекта. Обаче, да напомним началото, парите са европейски, а ремонтът буквално стига до хотел \"Приморец\". И така излиза, че общината е дала шест милиона лева европейски средства на собственика на \"Приморец\", за да си лъсне той облика на имота. \nНе, това направо си е дребнаво заяждане. Много по-съществено е подозрението, че в схемата с усвояването на пари от европейските фондове в Бургас прозира една и съща ръка. Ако някой позадълбае малко по-мащабно в регистрите, току-виж се оказало, че могъща част от ония усвоени 22 милиона лева от началото на нашия разказ е влязла в един и същи джоб. Чрез консорциума, чрез подизпълнители, чрез общински обществени поръчки, подписвани все от зам.-кметове (защо ли)... Крайезерна През юли 2017 г., отново издут от гордост, кметът Димитър Николов откри реконструираната и разширена ул. \"Крайезерна\". Много бяха хвалбите, че сега вече трафик няма да има, че всичко е по европейски стандарти, че качеството е страхотно. Е, нищожен детайл от картинката, на който въобще не бива да се обръща внимание, е, че в момента близо 30 (трийсет) метра са хлътнали и отново са разкопани... Същественото е друго. \nИзпълнител на тази обществена поръчка, нали помните - по ОП \"Региони в растеж\", е пак консорциум. Този път друг - \"Пътни строежи 2001 Бургас Крайезерна\" ДЗЗД. Единият от партньорите обаче е пак \"Даскон\" ЕООД. Как се става победител, чудят се медиите при обявяването на резултата от конкурса, при положение, че консорциумът е поискал два милиона лева повече от другите кандидати и въпреки това е спечелил? Официалното обяснение е, че консорциумът, разбирай Караненов, е получил най-висока оценка заради техническото предложение и обещания срок на изпълнение. Пак да повторим, трийсетте хлътнали метра от участъка в момента са детайл... Говорим за 18 милиона лева все пак! \nЗапочнахме с доклада на Института за пазарна икономика за усвоените европари и шестото място на Бургас. Завършваме засега пак с него. \"Голяма част от изплатените пари обаче са и за градинки, паркове и паметници. Подобренията на градската среда са важни, но те не водят до преки икономически ефекти..., а в същото време отнемат значителна част от времето и ресурсите на общините... В крайна сметка при ограничен капацитет и средства местната администрация трябва да избира дали да пише и изпълнява европейски проект за каквото и да е, или да привлича нови инвеститори. Създадените стимули на местните власти силно наклоняват везните в полза на изпълнението на европейски проект. Шансът за спечелване е по-висок, резултатите са по-бързи и видими за избирателите\". \nИ в Бургас всичко е видимо. Важното е кръгът да се затвори. Особено ако е \"Приморец\". \nПо-нататък - за Карл Маркс, Хисаря, Александър Батемберг, Росенец...                                         Следва  \n   \n \t\n", "date": "2018.06.04", "title": "Кръгът \"Приморец\" "}
{"url": "http://www.duma.bg/node/168113", "text": "МЕЖДУНАРОДЕН ДЕН ЗА ЗАЩИТА НА ДЕЦАТА - ЖЕРТВИ НА АГРЕСИЯ. Отбелязва се от 1983 г. по решение на Общото събрание на ООН. Поводът е бомбардировка на жилищни квартали на Бейрут, Ливан (1982 г.), при която загиват деца. 1880 - СЪЗДАДЕНА Е НАЦИОНАЛНАТА НИ ВАЛУТА. На тази дата Второто Обикновено Народно събрание приема Закон за правото на резание монети в Княжеството, а на следващата година са отсечени и първите монети. Името на националната валута български лев произхожда от левъ - остаряла форма на думата \"лъв\", употребявана през ХIХ в. БНБ започва да емитира банкноти през 1885 г. (на сн. - първата българска банкнота, чийто оригинал се съхранява в Историческия музей в Габрово). 1886 - В ГАБРОВО ИЗЛИЗА БР. 1 НА В. \"РОСИЦА\", ПЪРВИЯТ СОЦИАЛИСТИЧЕСКИ ВЕСТНИК В БЪЛГАРИЯ. Негов редактор е Евтим Дабев (1864-1946), журналист и социалист. За първи път във в. \"Росица\" се публикуват материали със социалистическа насоченост. Вестникът излиза до 24 декември 1886 г. Роденият в Габрово Дабев (на снимката) се смята още за пръв преводач и издател на марксистка литература у нас. 1917 - ЗА ПЪРВИ ПЪТ СА ВРЪЧЕНИ НАГРАДИТЕ \"ПУЛИЦЪР\". Университетът Кълъмбия (САЩ) удостоява с престижните отличия върхови постижения в литературата, журналистиката, музиката и драмата. Те носят името на Джоузеф Пулицър - издател, редактор и журналист, утвърдил с изданията си нови стандарти в журналистиката. През 1904 г. той писмено заявява желанието си за създаване на подобна награда, която да поощрява най-добрите творци от съответните жанрове. Наградите се присъждат всяка година в 21 категории. Сред известните носители са Джон Кенеди - за биография, Ърнест Хемингуей, Маргарет Мичъл, Уилям Фокнър, Едуард Олби - за художествена литература, и др. 1926 - В ИСТАНБУЛ СЕ РАЖДА КОНСТАНТИН КОЦЕВ, БЪЛГАРСКИ АКТЬОР (УМИРА 2007 Г.). Любимец на няколко поколения. Един от основателите и дългогодишен актьор на Държавния сатиричен театър \"Алеко Константинов\". Играл е в ДТ \"Адриана Будевска\" - Бургас, и в Театър \"София\". Известен с ролите си в над 40 игрални филма, сред които \"Две победи\", \"Топло\", \"Бялата стая\", \"Инспекторът и нощта\", \"Случаят \"Пенлеве\", \"Няма нищо по-хубаво от лошото време\" и др. Последната му филмова роля е в \"Рапсодия в бяло\". 1930 - В КЪРДЖАЛИ СЕ РАЖДА ГЕОРГИ ГЕОРГИЕВ, ВЕТРОХОДЕЦ (УМИРА 1980 Г.). Основава първия софийски яхтклуб \"Академик\" - на Горни Пасарел, и яхтклуб \"Порт Варна\", който след смъртта му носи неговото име. С яхтата си \"Кор Кароли\" извършва самостоятелно околосветско плаване за 202 денонощия, влязло в Книгата на Гинес. Почетен гражданин на Варна и Кърджали. Почетен спортист №1 за 1977 г., удостоен със званието \"Герой на НРБ\".   \n \t\n", "date": "2018.06.04", "title": "Датата"}
{"url": "http://www.duma.bg/node/168114", "text": "Снощи (1 юни - бел. ред.) на тържествената заря във Враца, както винаги, прозвучаха свещените за всеки българин имена: Ботев, Левски, Каравелов, Раковски, Волов, Каблешков, Петлешков, Бенковски, отец Матей Миткалото, поп Грую Бански, Райна Княгиня... \nБългарските псевдодемократи все още не са затрили тези имена, все още не са ги забранили, все още не са ги изчегъртали. Но трябва да признаем - големи усилия полагат, стараят се, заработват си сребърниците. И вилнее тази орда деконструктори на българската Голгота вече 30 години, мишкува в олтара на българската памет, заличава, подменя и фалшифицира българската история и както са я подкарали, ей тъй, евроатлантически, след време на 2 юни ще четат имената на хаджи Иванчо Пенчович ефенди, Митхад паша и Сюлейман Великолепни. \nСнощи (1 юни - бел. ред.), както винаги през последните 30 години, не чухме имената на погиналите български антифашисти. Те са низвергнати, похулени и поругани. А техните палачи бяха канонизирани за светци. 30 години хонорувани подлеци повтарят истерично, че в България е нямало фашизъм, а законна власт. А щом няма фашизъм, няма и антифашисти. А някаква шайка престъпни типове, разстреляни, избесени, посечени, обезглавени, изгорени живи - в името на демокрацията. И както е тръгнало, след време на 2 юни ще рецитират прочувствено имената на Богдан Филов и ген. Иван Вълков, на всички Черни капитани и Черни полковници, жандармеристи, превратаджии и шпицкомандаджии, инквизитори, екзекутори, главорези, касапи, мракобеси, масови убийци и фашизоиди всякакви. \nТази вечер сме тук, пред Братската могила. Тук няма тържествена заря и военна музика. Скулптурите са обезобразени, а от две детски фигурки е останало едно босо краче и едно сандалче. Това също е фашизъм. Обикновен. \nИ понеже върховната демократична цел е незнанието, аз ще напомня: \nПрез 1923-25 загиват и изчезват безследно над 30 000 антифашисти. През 1941-44 г. в затворите и концлагерите са натъпкани 64 354 души; 12 461 са осъдени на смърт. Изгорени са 2139 къщи на партизани и ятаци. Убитите ятаци са 10 930. Убитите партизани са 9140, а т. нар. законна власт плаща на палачите награда по 50 000 лв. на глава, което прави 457 млн. лв. За борба срещу несъществуващите антифашисти властта хвърля още близо 200 млн. лв.  \nИ понеже върховната демократична цел е забравата, аз ще напомня. Ще прочета само някои от тези десетки хиляди имена: \nГео Милев, Йосиф Хербст, Христо Ясенов, Сергей Румянцев, Тодор Страшимиров, Димо Хаджидимов, Харалампи Стоянов, Петко Д. Петков, Александър Стамболийски, Николай Петрини, Вълчо Иванов, Райко Даскалов, Спас Дупаринов, капитан Георги Кротнев, Васил и Спас Мулетарови, Яко Доросиев, Владимир Благоев (син на Дядото), Тодор Димитров (брат на Георги Димитров), Ламби Кандев, Ана Маймункова, Вела Пискова, Моис и Сами Коен, д-р Нено Цървуланов, ген. Топалджиков, ген. Личев, Жеко Димитров, Динол Динков, Иван Недялков Шаблин, Марко Финци, Ото Нехелес, Никола Грамовски, Витали Шекерджийски, Никола Габровски, Димитър Грънчаров... \nНикола Вапцаров, Антон Иванов, Антон Попов, Петър Богданов, Георги Минчев, Атанас Романов, Цвятко Радойнов, Август Попов, Делчо Наплантанов, Никола Парапунов, Вела Пеева, Виолета Якова, Менахем Менахемов, Христо Кърпачев, Васил Воденичарски, Иван Нивянин, Леон Таджер, Лиляна Димитрова, Йорданка Николова, Адалберт Антонов-Малчика, Свилен Русев, Александър Димитров-Сашо, Емил Шекерджийски, Емил Марков, ген. Владимир Заимов, д-р Александър Пеев... \nТук спирам за малко, колкото да си поемете дъх. Защото сега следва най-страшното. Малка част от имената на над 250 деца, погубени от фашистите: Стойне на 7 години, Иван на 9, Надежда на 12, Димитринка на 11, близначките Ценка и Цветанка на 13 - всичките от Ястребино; братовчедите Васил и Сава Кокарешкови на 16 години (с телата им две седмици гуляят жандармеристките кучета), Константин Кротнев на 5 години и братовчедка му Маргарита на 13, Митко Палаузов на 13, Андон Черковски на 14, Ангел Недков на 17 години - партизанин, жандармеристите разнасят главата му, набита на кол... \nАспарух Плачков на 16, Васил Атанасов Василев на 11, Давид Аронов Давидов на 17, Детелина Минчева на 15, Димчо Караминдов на 17, Жак Арон Леви на 17, Ибрахим Салиев Кьолев на 16, Иван Бандаков на 16, Иван Кривиралчев на 16, Иван Рачев на 17 години - ятак, убит с щикове, Иван Филев на 15, Иванка Пашкулова на 14... \nИсак Самуил Натан на 17, Кунчо Фитлеков на 17 - патризанин, изгорен жив, Марийка Мъглова на 15, Мария Бакалова на 17, Мария Ненчева на 16, Мехмед Юсеинов Юсменов на 17, Мехмедали Мехмедов Моллаасанов на 16, Никола Накев на 13, Тинка Ковачева на 16, Тодорка Моралийска на 17, Янаки Георгиев на 15... \nИ накрая - най-голямото страшилище за фашистката власт - Николчо Здравков Чампоев на 1 година и 7 месеца, разстрелян с 12 куршума... \nПонеже е нямало фашизъм, нали... \nИ вместо да хленчим и да се жалваме 30 години, тук и сега, да предложим на НС на БСП да вземе следното решение: На всеки 2 юни, във всеки град и всяко село, пред братски могили и паметници, редом с имената на нашите апостоли и революционери, войводи и опълченци да звучат имената на техните следовници - българските антифашисти. Защото няма свобода там, където историята е разсечена с бакалски нож. Защото свободата не може нито без Ботев и Левски, нито без Гео Милев и Вапцаров. \nКойто е съгласен, моля да гласува. \nБлагодаря! Приема се.     \n    \n \t\n", "date": "2018.06.04", "title": "Заря-проверка"}
{"url": "http://www.duma.bg/node/168115", "text": "Още когато публикува първите свои стихотворения \"Майце си\" и \"Към брата си\" (1867-1868 г.), Хр. Ботев живее със съзнание за синкретичната природа на Словото. Преди да е отпечатал ред публицистика или белетристика, той онасловява бъдещата си, останала неиздадена, дебютна книга: \"Първи поетически опити - проза и стихотворения\". В първите редактирани от него вестници \"Дума\" и \"Будилник\" наред със стиховете присъстват \"Примери от турско правосъдие\", \"Петрушан\" и \"Смешен плач\", \"Това ви чака\", \"Хайде на изложбата\", \"Долапът\". По въздействие и мащаб на прозренията си Ботевата проза и публицистика не отстъпва на неговата лирика. Сплав от очерково-публицистични елементи, повествователните му текстове винаги залагат на суровите факти, щедро предлагани от робската участ на собствения му народ. Пречупени през могъщия  художествено-емоционален заряд на таланта му в името на модерна за времето си радикална нравствено-философска и гражданско-политическа доктрина, те заговарят с езика на съдбовното и прогностичното. И то намира своите форми, своите трайни внушения... \n    Допускам широкият кръг читатели да бъдат изненадани от факта, че в наши дни в книжарниците се появява Ботево съчинение, обозначено \"политическият роман на поета\". Нека не избързваме с реакциите и недоверието си. На специалистите е известно, че той замисля по-разгърната белетристична творба. За нея свидетелства Зах. Стоянов: \"Другарите му разказват, че той тъкмял една повест, която щяла да носи заглавие \"Змей\", пак из живота на калоферци, и която щяла да бъде капитално съчинение... Брат му Стефан помни от \"Змей\" началото, което се захващало така... \"Ето твърдението и на Ив. Клинчаров: \"Живият още брат на поета, генерал Ботйов, разправя, че Ботйов бил написал не повест, а роман под название \"Змей\", от който авторът му чел даже няколко глави.\" Негов близък - калоферецът Иван Груев, твърди, че наистина е имало ръкопис, но следите му се губели в гр. Олтеница сред книжата на Стефан Ботев. \nСамият Ботев в писмо до Ив. Драсов от 16 март 1875 г. признава: \"Аз събирам сила и материал и вярвам, че брошурата ми или политическата рубрика на \"Знаме\" ще да направи епоха в живота на емиграцията ни.\" Признанието е категорично, изречено с пълно съзнание и вътрешна убеденост! Именно като плод на този клетвено споделен замисъл трябва да възприемем предлагания том \"ДА ДРАСНЕМ КИБРИТА НА ВЪСТАНИЕТО\". \nС безалтернативно-метафоричния си заряд  тази фраза събира в себе си всичко, което занимава и вълнува Ботев през 1875 г. Изключително важен и решаващ с последиците си факт за него се оказва възможността в нейното навечерие, от 8 декември, да започне сам издаването на седмичника  \"Знаме. Вестник политически и книжевни\". Именно на неговите  страници - от първия до последния 25-и брой (27 авг. 1875 г.) намират място поредицата фрагменти, съставящи неговия своеобразен, да го наречем политически, репортажен тип роман. Ярко и категорично, обхватно и картинно, в такт със задъхания ритъм на авторовата свръхчувствителност и отдаденост, изложението върви по стъпките на събитията. Взаимосвързани по своята същност и цели, тези събития обуславят сцеплението на вложеното в посветените им  страници, разкрили тяхната същност и ботевски постигнат мащаб на изображението. \n                                \n  \n    \n \t\n", "date": "2018.06.04", "title": "Ботев е писал и роман "}
{"url": "http://www.duma.bg/node/168116", "text": "За нас Ботев е символ на свободния и корав български дух. Дух, който ни дава кураж и днес да отстояваме правата си, да се борим за справедливост и равноправие, да искаме да живеем в свободна държава. \nЗа да не се изгубим по пътя към постигането на тази цел, ни е нужно да помним историята си и да не позволяваме тя да бъде пренаписвана и преиначавана. Това е наш дълг и залог за опазването на идеалите и принципите, които са отстоявали тези преди нас. \nНо днес, освен че изразяваме нашата почит към героите, заявяваме и тревогата си от надигащия се фашизъм в света, в Европа и у нас. Той целенасочено е внедряван в съзнанието на младите поколения. Тревожно е това, което се случва в образователната система - литературни шедьоври и исторически факти с един замах биват заличавани. Непрекъснато ставаме свидетели на посегателства и гаври с паметници на антифашисти. И няма никакво значение дали тези паметници са на световни личности като Никола Вапцаров, или са творби на знаменити скулптори като Любомир Далчев. За вандалите няма граница, както няма и закон. Защото, ако властта не се отнасяше снизходително към актовете на мародерство, ако не мълчеше пред проявите на фашизъм, отдавна България да се е справила с тези реваншистки действия. \n    \n \t\n", "date": "2018.06.04", "title": "Да помним историята си "}
{"url": "http://www.duma.bg/node/168117", "text": "Българската икономика излиза от финансово-икономическата криза нереформирана и с неефективна структура. Десет години след началото на световния финансов колапс много въпроси останаха без отговори, не беше оценена способността на бизнеса да се справя с външни шокове, а бавното и неустойчиво икономическо възстановяване показа, че уроците от кризата не са научени. Това са основните изводи на учени от Института за икономически изследавния при БАН, направени в традиционния си годишен доклад, основна тема, в който е 10-годишнината от началото на световния финансов трус. Началото  Както е известно, световната финансова криза започна в края на 2007 г. и началото на 2008 г. с краха на ипотечния пазар в САЩ и кредитния колапс, породен от силно намаляване  на търсенето на ипотечни облигации. В резултат на това ликвидността на световните финансови пазари се срина и финансовите потоци под формата на чуждестранни инвестиции към развиващите се страни, каквато е и България, се свиха. Само в началото на 2008 г. международната търговия намаля с 20%. \nНе е тайна, че капиталовият пазар у нас е слабо развит и затова шокът от кризата се пренесе върху реалния сектор. Този процес започна да се усеща в края на 2008 г., когато икономическият растеж се забави до 3,1%. Производствената активност намаля с 20 %, а износът на стоки и услуги се срина с 19%. Общото свиване на фирмените приходи и печалбата доведе до скок на междуфирмената задлъжнялост, която по оценки на Българската стопанска камара през 2008 г. е била 50 млрд. лв, докато през 2013 г. вече се оценява на 171 млрд. лв. Частният външен дълг стигна 90% от БВП. \nПреди кризата около 1 млрд. евро годишно външни кредити се усвояваха от икономиката, но още в началото на 2009 г. външното кредитиране почти спря. А реалният сектор разчита 60% именно на него. Затова там най-силно бе усетена кризата. Високият кредитен растеж преди нея породи съмнения за натрупване на системни рискове в банковата система и влошаване на качеството на банковите портфейли, което повлия лошо на икономиката. На червено  През 2009 г. бюджетното салдо в България за първи път излезе на червено след 2003 г. Нашата страна загуби 3,6% от БВП през 2009 г. В годините след това бяха регистрирани устойчиви, но ниски равнища на растеж, който не можа да се доближи до регистрираното през 2007г. реално увеличение на БВП със 7,1%. Като цяло следкризисното възстановяване става изключително бавно, твърдят учените от БАН. Според тях пазарът на труда се оказа основният механизъм за приспособяване на икономиката към шока на кризата. При валутен борд това не може да стане с класическа девалвация на валутата и по този начин всички отрицателни ефекти бяха поети от хората чрез обезценка на техния труд.  \nЗатова предприятията у нас в по-голямата си част и в момента се отличават със своята маломерност. В тях има персонал до 10 души , инвестиционните разходи почти отсъстват, а средната работна заплата е около 90% от средната за страната. В този смисъл профилът на българските предприятия продължава да бъде на малки, нископродуктивни фирми, заети с търговия, а не със създаване на висока добавена стойност. Компаниите с най-голям принос в производствената дейност и след кризата от 2008 г . остават тези, при които се разчита основно на екстензивно развитие и малки по своя обем  инвестиции, както и с ниско заплащане на труда, е един от изводите в анализа.  Уязвимост Според него уязвимостта на икономиката в значителна степен се дължи на големия дал на услугите и изостването на индустрията при формирането на брутния вътрешен продукт. Освен това средствата, отделени за социални проекти, не успяха да компенсират загубата на доходи и жизнено равнище. Влиянието на световната криза върху икономиката допълнително се увеличи от неефективните публични разходи. Провежданата фискална политика се оказа реакционна, защото делът на публичните средства, разпределяни от правителството, остана твърде голям. \nКризата задълбочи социалното неравенство, защото увеличи безработицата и ускори неблагоприятните демографски процеси на намаляване на населението и неговото застаряване. Осве това тотално нараснаха диспропорциите в развитието на отделните региони на страната. Съпоставката по показателя паритет на покупателна способност на един човек като процент от средното за ЕС показва, че само столицата София постига равнище от 102% през 2016 г., по което се доближава до някои региони в Дания , Франция и Източна Англия . \nОказва се, че у нас кризата по-скоро поражда допълнителни въпроси, отколкото да дава отговори. Преди нея българската икономика растеше бързо и небалансирано, а след кризата -  бавно и балансирано. Фундаменталният въпрос е как да расте икономиката бързо и балансирано. В момента  следкризисното възстановяване протича бавно, противоречиво и неустойчиво. Причините са не само в запазването на силната външна зависимост на икономиката от процесите в ЕС и еврозоната, където възстановяването също върви бавно, но и поради вътрешни фактори. Фактът, че българската икономика в следкризисния период расте малко по-бързо от средното за ЕС, скрива сериозните проблеми пред нея. Тя излиза от кризата със същите слабости, съществуващи и преди. Най-голям нейн сектор остават услугите. В банките има милиарди левове депозити, но те трудно се превръщат в кредити,  което не допринася за преодоляване на зависимостта от външно финансиране. Увеличава се социалното разслоение на обществото. И най-големият ненаучен урок от кризата е, че икономиката не можа да ускори вътрешното потребление чрез устойчив растеж на доходите, което би довело до реална конвергенция с останалите страни от ЕС и еврозоната . Зависимост Друг проблем, който кризата разкри в българската икономика, е силната й зависимост от преките чуждестранни инвестиции. Техният срив и трудното възстановяване оказаха отрицателен ефект върху икономическата активност в страната . По-сериозният въпрос обаче се свързва с качеството и структурата на преките чуждестранни инвестиции, които се насочиха основно към сектори с ниска добавена стойност. Това налага радикална промяна в политиката по привличане на чуждестранните инвестиции и насочването им в отрасли с висока добавена стойност. В това отношение е необходимо задействане на механизмите на публично-частното партньорство, а основен приоритет на инвестиционната политика на страната да остане подобряването на средата  и намаляването на административната тежест, е позицията на изследователите от БАН. Заключение Тяхното заключение е, че към момента българската икономика не е преодоляла основните слабости, които доведоха до нейната уязвимост в условията на световна криза. Необходимо е развиване на капиталовия пазар в страната , което би позволило преодоляване на изключителната зависимост на икономическото развитие от банковото финансиране. Стъпка в тази посока е възможността да се търгуват български ДЦК на регулиран пазар на БФБ от края на 2017 г . Трябва също да се потърсят възможности за диференциране на външнотърговските партньори, чрез което би се преодоляла високата степен на зависимост от външните пазари на еврозоната в условията на нарастващ световен протекционизъм. \nОтварянето на българския износ към азиатския пазар е положителна тенденция. Нарастващото значение на търговските партньори за страната извън еврозоната проличава и от географската структура на износа, в която износът на суровини и материали и на енергийни ресурси в балканските държави заемат все по-значителен дял, възлизащ през 2017 г . респективно на 16,6 и 29%. Зависимостта от външно финансиране може да бъде преодоляна, ако се използват спестяванията, натрупани в търговските банки у нас. Целенасочените мерки на правителството и централната банка за ефективно използване на този ресурс в подкрепа на развитието на българската икономика не само биха подпомогнали дейността на предприятията, но и биха допринесли за увеличаване на данъчните приходи и подобряване на платежния баланс на страната. Не на последно място, биха били и в унисон с усилията на ЕС за възстановяване на кредитирането на реалната икономика и биха стимулирали разрастването на високотехнологичния сектор, вместо да се разчита на европейски средства, чието използване става все по-неясно. \n    \n \t\n", "date": "2018.06.04", "title": "БАН: Икономиката ни излиза от кризата нереформирана "}
