{"url": "https://duma.bg/borisov-dava-partiite-na-oligarsite-n193442", "text": "Субсидиите за парламентарно представените партии да бъдат само по лев за глас, предложи Бойко Борисов. Да ги видим как ще се оправят с толкова пари, злорадстваше Борисов. След това се изпусна, че няма да мине много време и партиите ще станат собственост на бизнесмените. Щом БСП са решили да печелят позитиви с темата за партийните субсидии, нека видим как може да се прави политически модел с 1 лев, допълни го финансовият министър Горанов, като даде да се разбере, че политиците ще са зависими от богаташите. Жалко е на гърба на закона да се прави кризисен пиар, коментира Крум Зарков от БСП. По спешност предложението бе вкарано в бюджетната комисия на НС и прието. Менда Стоянова призна, че идеята не е домислена и е част от популизма, обхванал общественото мнение, но трябва да се приеме.", "date": "2019.06.07", "title": "Борисов дава партиите на олигарсите"}
{"url": "https://duma.bg/za-ideyno-esteticheskata-pozitsiya-na-kritika-n193471", "text": "Творческата и човешката същност на един критик - пък и не само на него, по един или друг начин се изявява в неговата идейно-естетическа позиция, а оттам - в неговите произведения. Потвърждение на думите ми ще открием в новата книга на Георги Н. Николов \"Споделени слова\". В нея критикът не само показва интересите си към творчеството на определен автор, но и таланта си на ярък полемист, откривател на нови имена и осветяване на автори и произведения, които са забравени, но са допринесли в близкото минало за развитието на българската литература и българската журналистика, на културата ни като цяло. Острото перо на критика и твърдата му художествена позиция показват, че притежава несъмнени качества на изследовател и ценител. \"Споделени слова\" съдържа три раздела: \"Размисли от миналото и днес\", \"Размисли от делника\" и \"Ехо от литературния глобус\". И в трите раздела Георги Н. Николов съпричастно \"общува\" с авторите, оценява приноса им в литературното ни развитие, проследявайки творческите им пътища. Още във встъпителните си полемични статии - \"Знаеш ли ти кои сме?....\" и \"За днешната литература - с въпрос\", води ожесточена идейно-художествена битка - от всички посоки и с всички, които погазват традиционните естетически ценности, отричат, дамгосват с жалките си рахитични пера значими и достойни български писатели, издигнали през втората половина на ХХ век българската художествена литература на европейско равнище, превръщайки я в \"модел\", в който национално и общочовешко са единно цяло. Над скърцащите им от немощ пера критикът издига високия талант на творци, добили признание далеч от пределите на страната ни. В оценките си Георги Н. Николов е безкомпромисен, критическият му \"скалпел\" отстранява без колебание всяко \"раково\" образувание, всеки просташки опит за подмяна на ценностите - и то не само в литературата, и които омаловажават не по естетически, а по политически цели значимото, за да демонстрират продажното си раболепие. В \"Размисли от делника\" Георги Н. Николов \"общува\" директно с творците на словото - споделени разговори. Така той се докосва не само до таланта им, но и отчасти до интимния им живот - мисли, търсения, оценки, убеждения, емоционални преживявания. И тук, в \"Споделени слова\", авторът е засвидетелствал талантливо критическо перо, умения, даже и при избора на събеседниците си, между които личат имената на Драгомир Шопов, Златимир Коларов, Георги Ангелов, Ивайло Христов, Лъчезар Еленков, Матей Шопкин, Петър Андасаров и не така известните, но талантливи писатели - Тео Буковски, Васил Иванов, Лъчезар Георгиев и още няколко. \"Споделени слова\" е книга, в която Георги Н. Николов засяга и още един много важен проблем - трябва да има сериозна литературна критика, която да отстоява високи естетически критерии, да сочи с пръст пошлото и продажното, да не позволява да се зачерква историческата обективност и да не позволява унизителният политически слугинаж да се намести в днешното ни литературно развитие. Георги Н. Николов не само в \"Споделени слова\", но и в предишни свои книги отделя внимание на историчността в писателските произведения и доказва, че литературната критика е съзвучна и съставна част на художественото мислене и писане. Навремето известният наш критик Кръстю Куюмджиев написа прочутата си статия \"Лекарю, излекувай се сам\". Сега, в \"Споделени слова\", критикът ни напомня, че литературата ни, в това число и литературната критика боледуват тежко и ако сами не се излекуват, ще надделеят писателоругателството, предателството, простащината и бездарието. И трябва да търсим целебните лекарства, с които да помогнем на критиката да оздравее, защото, ако воините й се броят на пръстите на едната ръка, битката за високохудожествена национална литература ще бъде тежка и краят й е непредвидим.", "date": "2019.06.07", "title": "За идейно-естетическата позиция на критика"}
{"url": "https://duma.bg/vienska-gala-prevzema-muzikalniya-teatar-n193475", "text": "Духът на Виена се пренася в Музикалния театър на 8 юни от 19 ч. На концерта ще прозвучат най-популярните музикални номера от оперети и мюзикъли на Роберт Щолц, Франц Лехар, Йохан Щраус - син и Имре Калман. Те са подбрани от концертните и оперетните спектакли, с които Националният музикален театър гастролира в цяла немскоезична Европа и в Япония през 90-те години под палката на маестро Руслан Райчев. Руслан Райчев (1919-2006) е дългогодишен главен диригент на Националния музикален театър и музикант на световно ниво. В блестящата си кариера има над 140 оперни, оперетни и балетни премиери и близо 2000 симфонични концерта. Концертът \"Виенска гала\" се посвещава на 100 години от рождението на Райчев. ", "date": "2019.06.07", "title": "   \"Виенска гала\" превзема Музикалния театър  "}
{"url": "https://duma.bg/poeziya-n193473", "text": "Тя тръгна мислено, но после неволно някой я изрече, а друг нарочно я повтори, но пък направо трети я зачеркна. Дали я чухме и разбрахме? Това ли беше Свободата?! А знаехте за този спомен скъп, че накрая ще премине в тъжна песен. Луната беше като златно зъбче в усмивката на циганин небесен. Нощта бе повече и от прекрасна, макар че всъщност беше мимолетна. Уви, най-светлото у вас угасна и нивга повече след туй не светна. Бог само знае нас какво ни чака и колко са ни преброени дните, така че просто свиквайте със мрака, преди да си затворите очите! Мама не вижда, мама не чува. Някак безгрижна мама сънува, че вече пътува... Тя се стопява до малко момиче - по безкрайна морава тича ли, тича... И на път към небесните двери през трудния си живот, палаво се катери по родословното ни дърво... Но сега здраво стиска салфетка в ръчичката да си изтрие сълзичката, в която се отразява само моето: \"Прости ми, мамо!\" Къде са днес, къде са тез, дето сме изпратили? Дали очакват меса от близки и приятели? Във кръчмата небесна на масата голяма едва ли е чудесно, щом още там ме няма. *** От облачна морава ме гледа някой (тате ли?) и чувам да ми казва: \"Живее се с приятели, умирай за приятели!\" От устните ти - чаша с вино - аз пия дълго до наслада. И в мигновение стихийно отново ти се чувстваш млада. Кипи животът като в бъчва и повишава своя градус - това, което те измъчва, дано да се превърне в сладост. Сред този блясък във очите прелита спомен като гларус, вълни от чувства ни връхлитат - наздраве за докле е старост! Небето се разкъсва като стара дреха и всеки опит за утеха ненужна кръпка е, че тегне сянка на палач, когато Светла е мрачна. Дори и пълноводните реки пресъхват и се белеят костите на влъхви, а всяка миротворна мисия е неудачна, когато Светла е мрачна. Земята под нозете е безкрайно свлачище - във нея чезнат и върбите плачещи, а всяка животворна мисъл е съвсем невзрачна, когато Светла е мрачна. Но се изпълват нейните зеници със полета на пъстроцветни птици и песенен е всеки стих, когато Светла се усмихне. От \"не сме народ, а мърша\" до \"Острова на блажените\" все нещо е мъгливо недовършено, а тромби музицират във вените... И е кървава всяка тягостна песен (слава Богу, че поне не е сълзлива!) - пространствата са скептично тесни и прокуденото време си отива. Времето демонстративно ни обръща гръб. Е, как да поставим въпроса ребром? В прохладната сянка на Славейковия дъб като монети сме дребни... Но дали сме потребни? Каква ти песен - тежка, кървава дан. И се питаш безсмислено: \"Защо си, ревльо, на тази \"земя като една човешка длан\", протегната да проси в евро...\" Но сърбинът Милован Витозович ми кима да ми напомни, че и в земята на Ботев и Левски предостатъчно \"идиоти си имаме - липсва ни Достоевски!\" Пълен мрак след токов удар. А някой казва: \"Нищо лично!\" Е, как да се надяваш на чудо, о, неразумний юроде, и на нещо лирично?! Добрите си отиват бързо, пък лошите се застояха. А на когото липсва дързост, си няма май и родна стряха. На сополивото сираче животът кофти му се случи, но е свободно то обаче - съвсем като бездомно куче. Работи днес каквото падне и сред житейското усое то нищо няма да открадне... Е, как да има нещо свое? Некърмено, то бе отбито и вече всеки е разбрал, че ще се зарадва най-нескрито и на подхвърленото залче. Ах, колко тягостна картина е то сред тази ни държава - да просиш в своята родина, която пет пари не дава.                На Стефан Продев-внук Никога не забравяй, че си от знатен род! Живеем в шибана държава, неслучила на народ. Липсва ми и Стефан, и баща ти Иван... Майната му на BG кенефа, в който всички имаме дан! Живеем заради свободата, дори да не е път към рая - все някой трябва да пусне водата накрая... Животът пърхаше край мен на воля като пеперуда. И вдъхновен, и окрилен аз се опивах от почуда. Макар и нелишен от грях, разбрах и кой съм, и с кои съм - мен от смъртта не ме е страх, във нея също има смисъл. Успях да стигна надалеч с приятели и с непознати. Животът ми бе пряка реч - тиренце между двете дати... Недейте се коси от жал и хич недейте се измъчва - не вярвайте, че съм умрял, аз просто съм във друга кръчма.", "date": "2019.06.07", "title": "Поезия "}
{"url": "https://duma.bg/apostoli-machenitsi-n193472", "text": "Най прилягаше на Владимир Арденски да напише \"Първите\" - книга за учителите първопроходци в народностното свестяване на похитените българи от петвековния поробител. Защото никой друг писател у нас не познава така добре и отвътре страшната драма на ислямизираните българи, като се започне от онова кърваво \"време разделно\" и се премине през умишленото противопоставяне от османската власт на българите от различна вяра, през отчуждението на помохамеданчените през робството българи от българската национална общност, оставени в ръцете на ходжите, та да се стигне и до по-късните опити за отродяване, обезбългаряване и дори турцизиране.  Героите на първата книга \"Светлинки в мрака\" от \"Първите\" (изд. \"Силует\") са истински пионери, повечето съвсем млади, стоици, жертвали здравето си и живота си дори, за да изведат от невежеството и мизерното съществуване еднородните си братя, насила свързани с исляма. И първото, което правят тези не просто даскали, а самоотвержени будители, е да ги научат да четат и пишат на езика, на който говорят - българския. Срещат жесток отпор от заблудите, помрачили националното съзнание. Ислямът е оставил вероломна диря у тези родопски българи, промил е душите им, той е и агресивен, и безжалостен и макар робията да е свършила, молли, ходжи и моалими (учители) продължават да мътят главите на дечицата, българчетата - мохамедани с елиф-а (арабската азбука) и неразбираемите вопли към Аллаха и пророка Мохамед. Кавурската книга е обявена за смъртен враг, чалмалиите фанатици проповядват, че \"мохамедански деца са събрани в училище, за да се учат да ядат свинско, вино да пият и какви ли не други \"кавурски работи\" да правят\", затуй не щат кавурски даскали. Напомням това, за да подчертая колко е било трудно на първите учители, посрещнати на нож в родопските села. Още повече че животът на мнозина от тях е истински подвиг, учителят в родопските селища няма подкрепата на обществеността и властта, както е в други части на страната, тук той е самотник срещу коравата броня на невежеството, подчертава авторът. Единственият несъкрушим аргумент на \"кавурските даскали\" в тази борба с фанатизма е, че езикът, който говорят тия мохамеданчета, е българският, песните, които пеят, са българските песни, приказките, с които се приспиват, са български, самите те са българи, макар и да ги наричали другояче заради вярата - помачета, ахрянчета, та дори турчета, макар да не знаят дума на турски език. Което ги прави не по-малко българи от сънародниците си, у които християнството е оцеляло. Но колцина проумяват това!  Дълго време след Освобождението в родопските селища с българомохамеданско население няма български училища, тук-там още действат мюсюлманските училища, а някои от тях назовавани и турски. И по-късно по закон трябва да започне вече да се изучава и българско четмо и писмо. И ето тръгват към планината български учители. Посрещат ги с ненавист, омраза и презрение. Владимир Арденски пише: \"Повтарят се почти \"едно към едно\" и условията, при които учителите в началото е трябвало да живеят и работят - най-често в една стаичка с ходжата, с когото делят малкото пространство, понякога и оскъдната храна, трудно се понасят, но се придържат към \"колегиален тон\" и тихомълком всеки се надява за надмощие в чистите детски души.\" Ето как се сблъскват мракът и светлината - мракът на ислямските арабски брътвежи и заблуди, проповядвани от ходжите, и светлината на българските букви, разнасяна от учителите апостоли, за да дойде време, когато вече позастарял Ариф Пашалиев от Чепеларе ще рече: \"Благодаря на учителите, дето нас ни учили, та изкарах живота си не като кьорав човек, ама мога да чета и писвам български.\" Или да си припомним дъщерята на дьовленския ходжа, която се омъжила за християнин. Нямало да докара тоя срам на баща си, ако не бе ходила в българско училище, и сега на български пишела любовни писма на галеника си. Или пък старата Доспатченка от Дебрен, повикала учителката Василка Алиманска в дома си, придърпала я до долапа, за да й покаже кандило с профосорник, което е останало от майка й. Ето как се отварят очите за българщината и просветлението. Първи в това \"страшно, но славно дело\" е пришълецът от Провадийско Стою Докумов, който в Каменица, Чепинско, прави първия сериозен опит за народностно приобщаване чрез просвета. Неговият възпитаник Мустафа Доспатски е първият българин мохамеданин, постъпил във висше учебно заведение. Стефан Попчакъров - Попчакър, е учител в родното село на автора Текир (Сивино). В четирите отделения е събрал 41 ученици. Петър Пеев посвещава 46 години от живота на децата от Мугла. Две дъщери и жена му умират, но той няма сили да изостави любознателните мугленчета, от които после ще произлязат лекари, инженери, професори. Ловчанката Стефка Събчева пристига в Марулево (дн. Ваклиново), учи децата на четмо и писмо, майките им - на домакинство. Вкарва в класната стая и момичета. Мизерията и недояждането й докарват туберкулоза, умира и остава завинаги в селото - там пожелава да бъде погребана. Сега в някогашното село Марулево в Чеча признателните ваклиновци са й издигнали паметник в центъра на селото - може би единственият в Родопите паметник на учител. Любовта и признателността, която авторът раздава на учителите в Родопите, ме кара да мисля, че има още много празни пиедестали, на които трябва да се издигнат техните паметници. А книгата \"Първите. Светлинки в мрака\" на Владимир Арденски е също паметник, книжовен - на признателността към учителите пионери, проправяли пъртината на просветата и на народната свяст.", "date": "2019.06.07", "title": "Апостоли мъченици "}
{"url": "https://duma.bg/mechtateli-n193477", "text": "Сигурно ще кажете, и поетите ли се захванаха да коментират изборите, политиката...   А аз мисля, че именно фактът, че хората на изкуството, поетите, писателите, бяха изтикани настрани от политическия живот на страната, доведе до ситуацията, в която сме днес.  Народ, съзнателно опростачван през последните години, сляпо върви след своите ояли се пастири и не му пука от това. Върви към своето заколение... Иначе как може да си обясним, че хората отново предпочетоха ГЕРБ. След всичките скандали, след разкритията за корупция, след тоталното срастване на мафия и държава... След ужасяващата бедност, в която тънат някои части на милата ни родина, след чудовищното разделение в обществото на бедни и богати...  И не е страшно това, че някой е предпочел тази бюлетина.  Страшно е мисленето на хората. Чувам как мнозина казват: е, и какво като са корумпирани, какво като са правили далавери; и аз, ако имах възможност, щях да го направя; всеки щеше да се облагодетелства на тяхно място.  Настръхвам при тези думи. Егоизмът, алчността, своенщината са превзели мислите.  Страшно е и че една партия е окупирала всички структури на властта. Обсебила е повечето медии. На теория има свобода на словото, но на практика? Можеш да си говориш, колкото си искаш, но чуваемост няма, чуваемост... Кой ти обръща внимание? Страшно е и че хората масово не гласуваха. Не се възползваха от това май единствено останало им право на свободни граждани. Не виждат сигурно смисъл. А когато не виждаш смисъл, и пътя си не виждаш... Или може би води той към ралото на Елин-Пелиновите Белчо и Сивушка? Или към Терминал 2?  Страшно е, че хората или не искат, или не виждат алтернатива.  В първия случай консуматорското мислене, насаждано с години, води до отказ от промяна на статуквото. Доволен съм от това, което имам. Защото може и по-зле. А току-виж станало по-добре: ще търкам билетчета от лотария или пък ме харесали в някоя местна структура на управляващата партия държава.  Във втория случай хората, които искат промяната на статуквото, не виждат алтернативата. Което е тъжно, защото на практика те не разпознават БСП като алтернатива.  А тя трябва да бъде такава. Движеща сила за промяна на обществения строй, който е несправедлив и античовешки.  И нека да спрем с вътрешните войни в партията, които изсмукват силите й.  А поетите и писателите да заемат мястото си в обществото. Да събуждат заспалите мозъци, да отварят очите, да променят робското мислене.  Сигурно ще кажете, че съм мечтател. Но не съм само аз, както пееше Джон Ленън.  ", "date": "2019.06.07", "title": "Мечтатели"}
{"url": "https://duma.bg/kontserti-s-dreskod-za-detsa-pred-narodniya-n193476", "text": "Серия от безплатни образователни концерти за деца организират \"София квартет\" и Фондация за българска литература. 8, 15 и 16 юни пред Народния театър \"Иван Вазов\" от 17 ч. деца и родители ще се потопят в света на великите Моцарт, Бетовен, Хайдн, Шуберт, Менделсон, Щраус, Гардел и др. Актрисата Диана Герова ще накара историите на композиторите да оживеят, а музиката на класиците ще бъде представена от \"София квартет\". Организаторите от Фондация за българска литература са подготвили изненади за най-любознателните. Техните партньори от най-големия детски център на Балканите, Fun Ring Park, ще зарадват малчуганите с безплатни талони за игра.", "date": "2019.06.07", "title": " Концерти с дрескод за деца пред Народния"}
{"url": "https://duma.bg/izlozhba-na-polskiya-fotograf-tomash-tomashevski-n193474", "text": "В столичната галерия \"Синтезис\" се състоя  майсторски клас и анализ на портфолио с автора Томаш Томашевски. Неговата изложба \"Нещата, които остават\" показва Полския институт в рамките на Месеца на фотографията. Томашевски притежава докторска степен от Академията за изящни изкуства във Варшава и е член на Съюза на полските художествени фотографи, Националната географска агенция на Вашингтон и Американското дружество на медийните фотографи. Специализирал е в репортажната фотография и е публикувал снимките си в големи вестници и списания по цял свят, включително \"National Geographic\", \"Paris Match\", \"New York Times\", \"Time\", \"Elle\", \"Vogue\". Той е автор на редица книги, сред които \"Следи: Последните евреи на Полша, циганите\"; \"Последните\"; \"Изумителната Испания\", \"На хвърлей камък\", \"Завладени от атмосферата на добротата\", и участва в съвместно илюстриране над дузина колективни творби.   ", "date": "2019.06.07", "title": " Изложба на полския фотограф Томаш Томашевски "}
{"url": "https://duma.bg/zabavnata-himiya-ili-kak-da-izkarame-duha-ot-butilkata-n193467", "text": "Знаете ли как се прави сладолед от течен азот? Или дали може да предизвикаш дух да излезе от вълшебната бутилка? Какво се случва, когато промиваме рана с кислородна вода? Горят ли желязото и пяната? На всички тези въпроси отговори могат да дадат не само учените, но и някои деца. Например ученици, които имат интерес към химията и активно участват в търсенето на все още скритите й тайни. Някои от любителите на тази наука показаха уменията си в Деня на отворените врати на Института по катализ при БАН в понеделник.  Инициативата бе посветена на 150-годишнината от създаването на Българската академия на науките. Деца от клуба \"Химията - интересна и забавна\" към Първа английска гимназия и техни съученици от Националната-природоматематическа гимназия в София впечатлиха връстниците си, като демонстрираха най-интересната страна на химията - експериментите. Умело боравейки с тръбички, епруветки, колби, течности, съединения и всякакъв научен инструментариум, Лили, Ива, Криси, Деси провокираха завиден интерес пред многобройната публика от ученици от различни столични училища. Те показаха как може да се предпази една банкнота от огъня и тя да не изгори. За сметка на това домакинската тел може да се запали без кибрит само защото е в близост до батерия. Резултатът от това съприкосновение са искри, подобни на бенгалския огън. Залятата с катализатор кислородна вода, поставена в бутилка пък, създава силна струя дим, от който всеки момент сякаш ще излезе Аладин. И всичко това благодарение на различни каталитични процеси, които се изучават и прилагат в рамките на дейността на института. Водещата на научното шоу гл. ас. Петя Петрова провокира към активност гимназистите с редица въпроси за тази област от науката. В нейните ръце обикновената пяна буквално се запали с асистирането на ученик от Английската гимназия.  Неочакван и за организаторите на Деня на отворените врати младежки наплив задръсти някои от лабораториите, които бяха отворени за свободен достъп в рамките на инициативата. Тя имаше за цел да популяризира работата на учените и да покаже тънкостите в дейността пред младата публика. \"За първи път виждаме толкова млади хора тук и искаме да им покажем занимателната страна на химията, а не скучните и трудни уравнения\", заяви директорът на института проф. Светла Тодорова. Тя призна, че напоследък интересът към естествените науки не е толкова голям, и изрази надежда с колегите й да могат да запалят искрица любов към науката, а след време да види някои от младите гости като сътрудници. Доц. Христо Колев се опита по прост начин да обясни смисъла на катализа, като го сравни с човек, който трябва да бута количка с пръст по стръмен хълм, за да я изпразни от другата му страна. С помощта на катализа обаче работата на човека се опростява, не му се налага на изкачва хълма, а само да изтъркаля грамадата земна маса по равен участък до крайната цел без много усилие. Доц. Колев направи и кратко изложение за работата на института, преминавайки от нововъведенията в индустрията до актуалните нужди на света, породени от замърсяването на околната среда. Оказва се, че повече от 90 процента от промишленото производство по света е на базата на катализатори. В института в момента се разработват катализатори за опазване на околната среда, като например за пречистване на въздуха и водите, както и катализатори за приложение в енергетиката.  Институтът по катализ при БАН е сравнително младо звено на фона на 150-годишната история на академията. Той е създаден на 1 април 1983 г. на базата на лабораторията \"Кинетика и катализ\", която е започнала своята дейност 20 години по-рано. В момента институтът е водещ център по катализ както у нас, така и в Югоизточна Европа. В структурата му работят близо 60 души, от които седем са професори, седемнадесет са доценти, близо двайсет са асистенти. Тяхната дейност се реализира в 3 лаборатории и 14 тематични групи. През последните пет години изследователите са публикували над 400 научни съобщения и 5 книги. Освен това в него се обучават дипломанти и докторанти от страната и чужбина. Голям брой изследователски проекти се финансират от научния фонд при МОН, от НАТО, ЮНИДО, ЮНЕСКО и др. ", "date": "2019.06.07", "title": "Забавната химия или как да  изкараме духа от бутилката "}
{"url": "https://duma.bg/nona-yotova-teatarat-e-lyubov-zhivot-i-svetlina-n193468", "text": "НОНА ЙОТОВА е родена в София в семейството на писателя Кръстьо Кръстев. Завършила е ВИТИЗ \"Кр. Сарафов\", специалност актьорско майсторство за драматичен театър, в класа на проф. Елка Михайлова. Заедно с режисьора Николай Георгиев основават Първия български женски театър. Първата роля на Йотова в него е на Сирано дьо Бержерак в едноименната постановка. Играла е в Театър \"Българска армия\", а сега е част от трупата на Сатиричния театър \"Алеко Константинов\".  Нона Йотова композира и изпълнява авторска музика. Издала е пет албума. Депутат е в 44-то НС от гражданската квота на БСП от 24-ти МИР-София. Член е на комисиите по култура и медиите и по взаимодействие с неправителствените организации и жалбите на гражданите. Съпруга е на бившия вътрешен министър Богомил Бонев. Има син Йоан. - Новата пиеса е на австрийския драматург Щефан Фьогел. Тя е моноспектакъл и се казва \"Влюбена, сгодена, изчезнала\". Това е втората ми среща с известния творец след \"Белла Донна\", която се игра в Сатиричния театър \"Алеко Константинов\". Колеги, които са гледали репетициите на новата писа, твърдят, че тя все едно е писана за мен. Явно с г-н Фьогел имаме еднакво светоусещане. В спектакъла се разказва за жена на моята възраст. В него се казват много истини за мъжете. Парадоксалното е, че те се харесват на силния пол и предизвикват много смях.  - Пиесата ще играем в Театър 199. Много съм щастлива, защото харесвам този театър и отдавна мечтая да бъда на неговата сцена. За мен това е може би единственият свободен театър, в който се правят наистина качествени постановки. Театър 199 е много особено място, където всеки с интересен проект може да се изяви. Радвам се, че директорката му Ани Монева хареса \"Влюбена, сгодена, изчезнала\" и екипа, който реализира постановката. Режисьор на пиесата е Елена Панайотова, с която работя вече за четвърти път. Тя е изключителен човек, гражданин на света. Елена е работила с болни от СПИН деца в Кения. В Широка лъка работи с деца в неравностойно положение. Независимо че пиесата е моноспектакъл, поканихме Деян Ангелов, наш прекрасен колега от Народния театър. Той играе ролята на автора. Любопитно е как Щефан Фьогел ще реагира на нашето решение, но съм убедена, че то много ще му хареса. Той има цял сборник с пиеси, за които драматургът казва, че това са пиеси за любовта. В пролога на книгата Фьогел разказва как се пише за нея във всичките й форми - влюбването, преминаването й в много по-дълбоко и сериозно чувство. В пиесата Деян казва ремарките. В представлението са включени три песни, които изпълнявам. Сега в момента пиша музиката към тях.  \"Влюбена, сгодена, изчезнала\" ще има две премиери - на 5 и 18 юли. За първи път ми се случва да работя лятото, защото по това време театрите почиват. Театър 199 е единственият в София, който не затваря врати през цялата година.  - За мен театърът е любов, изключителен свят, уникална терапия, която наистина помага на хората с проблеми. Наскоро гледах в ютуб американския \"Ексфактор\" с участието на сляпо дете аутист. Комуникацията с него беше много трудна, но нямаше как да не се просълзя, когато то виртуозно засвири на пианото и запя. И разбираш, че светът на изкуството дава живот и светлина, дава радост и любов.  - Продължават представленията на \"Красиви тела\" с режисьор Владимир Люцканов в Младежкия театър \"Николай Бинев\". В Сатирата играя в \"Джина и Фидел\", постановка на Жолт Пожгай. Много се надявам да реализирам като частен проект прекрасната и изключително смешна пиеса \"Белла Донна\", която беше свалена при пълен салон от афиша на Сатиричния театър. Това, разбира се, не е никак лесно, но вече работя за реализация на идеята ми. Решила съм кои актьори да поканя, разговаряла съм с тях и имам съгласието им да ме подкрепят. Вярвам, че \"Белла Донна \" ще заживее нов живот. - Имам прекрасни песни по текстове на Теодор Траянов, Николай Лилиев, Теодор Траянов, Кирил Христов, Димитър Бояджиев и се гордея с това. Спомням си, че с \"Тихия пролетен дъжд\" участвах в телевизионно предаване, на което присъства цял клас. За първи път малчуганите чуха уникалната творба на Николай Лилиев и музиката ми към нея. Децата слушаха в захлас, когато им разказвах за великия поет. Горда съм, че опознаха Лилиев чрез моята песен. Решението ми да запиша диск с песните по текстове на най-нежните и лирични наши поети беше провокирано от \"изпълнението на една фолк певачка, която посегна по най-долнопробен начин на една от българските светини Никола Вапцаров. Тя се опита да \"направи\" песен по неговото стихотворение \"Прощално\". Като творец се възмутих от дъното на душата си от превръщането в долнопробна чалга на  толкова фина и интимна лирика. Както каза Мая Вапцарова, това е терористичен акт към българската култура и той няма да е последният. Културата е последният бастион за една нация. Тя е нашата национална идентичност. Когато има умишлено опростачване на нацията, а това върви от години и не е теория на конспирацията, е много страшно. Без културата сме никой. Или както се казва в пиесата на Руси Божанов \"Щастливеца\": \"Ако не изкореним байганьовщината от себе си, ние ще се изгубим като народ.\" А управляващите махнаха дори бай Ганьо от учебниците, защото може би се припознават в него. Българинът има нужда малко повече от смях и ведро настроение, достатъчно сме заобиколени с трагедии и драми. Духовната храна е необходима, защото без изкуство душата загива. Затова, колеги, правете изкуство - пишете, играйте, пейте, рисувайте. Всички имаме нужда от това - и хората, за които творим, и самите ние, творците. - Да, така е, защото за мен творбите на българските поети символисти са бисерите на българската и на световната поезия. На една Нова години наш приятел ни пусна видео с ангелска музика, като ни предупреди да не гледаме кой пее, а да познаем по гласа изпълнителя. По-късно стана ясно, че това е Дейвид Гилмор от \"Пинкфлойд\", който изпълнява арията от \"Ловци на бисери\" на Бизе. Веднага реших, че така ще се казва албумът ми. Аранжиментът на песните е на Дани Милев и неговия бенд, музиката е моя. Много от творбите вече са записани. Към диска ще има и книжно издание, в което ще бъдат подредени текстовете. Имам идея да разговарям с кметовете на родните места на поетите символисти с идеята те да закупят дисковете и песнопойката и да я дарят на читалищата и училищата там. - Идеята за театралните празници възникна преди 11 години в разговор с бившия кмет на Банско Александър Краваров, Бог да го прости. Обсъдих я с Роза Радичкова - драматург на Народния театъ,р и започнахме. Фестивалът се превърна в истинска арена на изкуството, от което толкова много хора извън столицата имат нужда. След 4 години ръководството на Банско се смени. Дойде кмет, който реши да ми \"открадне\" фестивала и да го провежда без мен.  Избрахме Разлог преди 4 години. Тогава срещнах изключително разбиране от кмета инж. Красимир Герчев, който ме покани да правим празниците в неговия град. Фестивалът се провежда традиционно на 24 юни. Тогава е Еньовден и е роден Йоан Кръстител. Оптимист съм за бъдещето на празниците и на театъра като цяло. Убедена съм, че фестивалът ще продължи и с всяка година ще разширява своята програма. Хубавото е, че всички гости и участници са настанени в един хотел. Прекрасно е, че може да се съберем вечерта след представление и да си говорим. По време на тези срещи се родиха спектакли, които по-късно бяха реализирани и станаха много успешни.  - Само жена, която има съпруг и син, знае за какво става дума. Защото по някакъв начин момчетата възприемат майка си като тяхна собственост. Мъжете също възприемат така съпругите си. Трябва да обърнеш внимание и на двамата, а всеки си има своите изисквания към теб. Но е прекрасно, защото те даряват с огромно любов и са твоята опора. Чувстваш се ухажвана, специална.  Богомил безкрайно много ми помага. Той има изключително вярна преценка за нещата, които правя в изкуството. А пък откакто неочаквано за мен започнах да се занимавам и с политика, много често го питам за неща, които просто не са били в моя периметър на внимание преди. За мен той е един от най-успешните български политици и знам, че това е човекът, който най-добре може да ми каже как стоят нещата. Съжалявам, че все не успява да опише в книга истинската история на т. нар. преход. Но... бъдещето е пред него.  - Не ползвам стилист. Сама решавам какво да облека, да си купя или да ми ушият. Дори в представленията си намирам начин да изразя себе си чрез облеклото. Например в \"Джина и Фидел\" костюмите са на ученичката на Невена Кавалдиева, светла й памет, Лилия Бабунова. Но тя ги проектира така, че да отговарят на моя стил и натюрел.   Иначе, колкото и странно да прозвучи, мъжът ми има изключителен усет за мода и често сам ми избира тоалетите. Това са ми най-любимите дрехи, защото знам, че са купени с любов и че когато ги нося, Богомил е щастлив.  Когато станах народен представител, ми беше много трудно да избирам как да се обличам. Страхувах се как ще приемат колегите моя артистичен и на моменти ексцентричен стил. В началото носех нещо черничко, нещо сивичко, нещо никаквичко. Смелостта да се обличам в моя си стил дойде от Корнелия Нинова, чиито тоалети са в доста смели цветове. Няма да забравя как се зарадва тя, когато се появих в цикламено. Много обичам да измислям дрехи. Голямата ми мечта още от дете е да се занимавам с мода и да направя моя модна линия.", "date": "2019.06.07", "title": "Нона Йотова:    Театърът е любов, живот и светлина"}
{"url": "https://duma.bg/legendite-ne-umirat-n193466", "text": "С кончината на Ники Лауда си замина една епоха в автомобилния спорт. Австриецът си отиде на 70-годишна възраст след множество здравословни проблеми. Той ще остане в спомените като щ7 в световната класация на най-успешните пилоти в цялата история на Формула 1. Лауда е трикратен световен шампион в най-авторитетната надпревара. Той обаче e един от най-уважаваните пилоти в историята на спорта - макар и 30 години след приключване на кариерата му никой още не е успял да достигне рекорда му. Легендата е световен шампион както с Ферари, така и с Макларън - най-големите съперници през XX век. Пътят му беше изпълнен с грандиозни перипетии.  Андреас Николас Лауда  в богато семейство. Очакванията към него са били да поеме бизнеса, но още от ранна възраст той се е интересувал само от колите. Единственото му желание е да се състезава, да изпробва автомобилите и да разбере как мощното им метално сърце изпомпва бензина, мечтае да усети какво е да летиш с тях. На 19 години Лауда участва в първото си състезание и завършва втори. Това толкова го ядосва, че той става още по-устремен към върха и напълно изоставя бизнеса на баща си, който реагира остро и го изхвърля на улицата и дори се отрича от него.  Така Лауда започва своя път със заем от 30 000 британски лири, обезпечен със застраховката му \"живот\", която е била направена от родителите му. Парите са нужни, за да си купи мястото във Формула 2, защото преди това се е състезавал във Формула 3. Очаквано първите състезания са тежки. Той затъва в заеми и разочарованието му е голямо. Ала никога не се отказва и е напълно уверен в своите умения зад волана. В началото с решителност и прецизно каране той компенсира липсата на опит и финес в управлението на болида. Бързата мисъл и добрата реакция са сред най-силните му качества. с кола Марч 711-Форд през 1971 г. в Австрия. В края на 1972 г. обаче отборът не може да се финансира във Формула 1. С дългове и без автомобил Лауда е принуден да се състезава с туристически автомобили и да работи в дискотека. През 1973 г. преминава в отбора БРМ на Луис Стенли. Собственикът често го заплашва, че ако не бъде достатъчно бърз, ще го замени с австралиеца Върн Шупан. Сезонът също е доста тежък - на пистата \"Нюрбургринг\" чупи ръката си, а на \"Монца\" претърпява тежка катастрофа, но на \"Спа\" в Белгия заслужава първите 2 т. във Формула 1.   През 1974 г. и веднага завършва  четвърти в генералното класиране, Тогава е и първата му победа - на пистата \"Харама\" в Испания, когато върти 90 обиколки за 2 часа. Година по-късно триумфира като световен шампион. Този успех повтаря през 1977 пак с Ферари и през 1984 г., вече като пилот на Макларън. През 1976-а Лауда едва не изгаря жив в катастрофа на пистата \"Нюрбургринг\". Тогава той напразно апелира сред колегите си да бойкотират състезанието заради слабите мерки за сигурност. На хлъзгавата писта губи управление и се блъска в оградата, след което върху него връхлита друг автомобил. От горящата кола го измъкват другите пилоти. Каската му е счупена, косата му е изгоряла, дробовете му са пълни с вредни газове. Легендата е горял в продължение на близо минута при температура, достигала 800 градуса. Тогава претърпява първата сериозна операция на белия дроб. Лекарите премахват дясното му ухо, десния клепач, дясната вежда и част от скалпа му. Няколко дни се бори за живота си на болничното легло със свещеник до себе си за последно причастие. \"Когато ме закараха в болницата, бях толкова уморен, че просто исках да заспя. Но знаех, че това няма да е просто сън. Ще е нещо друго. Трябваше да се боря със съзнанието си. Слушах гласове и шумове, опитвах се да се фокусирам върху тях, да разбера какво казват, за да накарам тялото си да се бори с болестта. Така оцелях\", разказва приживе Лауда за дните след катастрофата. Противно на всички очаквания   като на \"Монца\" дори сам си сменя превръзките преди състезанието, за да може да си постави каската. Австриецът се връща на пистата, защото има реални шансове за титлата. В крайна сметка в този луд сезон, шампион става големият му съперник Джеймс Хънт (Вбр), а епичното съперничество между двамата е пресъздадено във филма \"Rush\" (\"С пълна газ\") през 2013 г. на режисьора Рон Хауърд, в който в образа му се превъплъщава Даниел Брюл, роден в Испания германец.  В края на сезона при проливен дъжд стартира в последното състезание за сезона в Япония, но след първата обиколка излиза от болида и се качва на първия самолет за Европа. От \"Скудерия Ферари\" омаловажават случката с обяснението за повреда в двигателя. Лауда обаче признава откровено и смело, че се е изплашил. \"Аз не съм самоубиец\", казва той. Така Ники пак успява да се отърве от смъртта през всичките си години зад волана, докато десетки негови колеги умират пред очите му. След втората си титла с Ферари през 1977 г. Лауда  и след няма и 2 години по-късно се отказва. Всичко се случва в Канада, като след тренировка паркира в бокса и казва на отбора си: \"Писна ми да карам в кръг.\" Но това що е текло, пак ще тече. Завръща се на пистата през 1981 г. за големия съперник на \"черните кончета\" - Макларън. Той  на шефа Рон Денис. Австриецът донася титлата на британския конструктор през 1984 г., като тогава побеждава инфарктно с точка съотборника си Ален Прост (Фр). \"Не съм и мислел, че с Прост така победоносно ще доминираме. Въпреки това цялата ми мотивация почиваше на една основа - трябва да го надвия. В последното състезание, когато спечелих необходимите ми точки, нямах намерение да атакувам безразсъдно. При финала в Ещорил се молех в последните обиколки така: \"Мила, моя скапана кола, изкарай докрай\". Окончателното му отказване от спорта идва в края на 1985 г., когато печели само 1 победа.  от общо 54 места на подиума. След като спира да кара, той основава авиокомпания, която носи неговото име. Тя се разраства бързо и впоследствие е погълната от Австрийските авиолинии.  Като пилотиращ собственик той нарушава ембаргото и превозва олимпийци на Игрите в Москва 1980, бойкотирани от над 60 страни заради съветската инвазия в Афганистан година по-рано. После основава авиокомпанията FlyNiki, която в един момент продава, а после си я купува обратно. Бизнесменът Лауда е като пилотът Лауда - специалист по острите завои. Последните години от живота си той беше консултант на Мерцедес, който пък стана доминатор във Формула 1. Лауда е с голяма заслуга за привличането от Макларън на Люис Хамилтън, който печели 3 поредни световни титли и в момента мачка останалите пилоти. Наред с това той беше и редовен коментатор за германската телевизия RTL. На последния старт от сезон 2017 в Абу Даби той за първи път свали шапката си в ефир и каза: \"Е, това беше\". След което прекрати коментаторските си изяви. ", "date": "2019.06.07", "title": "Легендите не умират "}
{"url": "https://duma.bg/poet-na-remsovata-mladost-n193470", "text": "В историята на антифашистката борба на България Каблешково заема почетно място: 47 каблешковски синове и дъщери взеха активно участие, от тях 24 паднаха в лютата битка със смъртта на храбрите, десетки бяха по затвори и концентрационни лагери, 23 къщи в селото бяха опожарени за едно денонощие... Никой не може да каже кога Каблешково е заселено. Знае се само, че Даутлий, Анхиалска околия, е било турски чифлик. След Освобождението, когато турците и гърците се изселили, дошли много български семейства от вътрешността на страната. Две години преди началото на ХХ век в \"Работнически вестник\" неизвестен автор от Бургас съобщава: \"От нашия блажен край твърде рядко се пише нещо по вестниците, като че всичко по нас отива по мед и масло, когато това съвсем не е тъй. Данъците, които се събират по един най-безмилостен начин, за да има с що разните народни изедници да се гоят, тежко падат на населението, особено на селското, на което и храна в хамбарите не остана... Селяните от Анхиалска (Поморийска) околия продават добитъците си на нищожни цени...\" В един доклад на околийския управител в Поморие от 30 декември 1940 г. четем: \"Напоследък населението както в Поморие, така и в селата Александрово, Гълъбец, Горица, Каблешково и Бата прояви странно желание да дава указания за водене на външната политика... В селата е имало пуснати за подпис до н. в. царя - циркулярни заявления, които се иззеха...\" Колко наивен е бил г-н околийският управител! Стотици жители на Каблешково - въпреки забраната, слагат подписите си под искане за сключване на пакт за ненападение и дружба със Съветския съюз. Господата в София добре са прочели текста на искането: \"Ние, долуподписаните жители на с. Каблешково... с обществено чувство на отговорност и съзнание на отечествен дълг апелираме към вас да изхождате от нашите интереси... Ние ви уверяваме, че такъв пакт между България и СССР е повече от необходим за българския народ.\"  Чудно ли е, че навремето са наричали Каблешково \"Малката Русия\". \"В село Каблешково има набелязани 52-ма души явни комунисти с досиета и почти цялото село симпатизира на комунизма\" - докладва в Бургас полицейският началник на Поморие. От това село между такива съселяни се е родил и изявил поетът партизанин Атанас Манчев, за когото е моят разказ. Атанас Иванов Манчев е роден на 21 януари 1921 г. в село Каблешково. Живя само двадесет и три години - на 21 май 1944 г. с последния куршум на пистолета пръсна черепа си при невъзможност да пробие блокадата на полицията, която рано сутринта е обградила къщата на баба Каля Ченгелиева в Айтос. Там от два дни се укривал с нелегалния Иван Ченгелиев... Двадесет и три годишният поет умира като народен герой - постигнал единство между живот и поезия. Няколко дни преди трагичния му край той ходи при майка си в Каблешково и й казва: \"Мале, дай ми чисти дрехи, та ако ме убият, да бъда чист и хубав като ония в народните песни. Как беше? - Ризата ми да се белее, перчемът ми да се ветрее\"... Онези, които са го познавали, говорят за него като за изключително смел партизански организатор. А лъчезарната му усмивка, чувствителността, откровеността и сърдечността му са покорявали хората. Походката му била моряшка, очите - умни, дълбоки. Бил шеговит и жизнерадостен. Атанас Манчев е безспорно един от най-възторжените поети на България. Неговата поезия се слива с революционната му дейност. Още като ученик в гимназията влиза в редовете на РМС, оформя постепенно политическия си мироглед и литературната си платформа: Води ме, моя стройна песен, води ме, мой възторжен стих! След тебе в тая мрачна есен ще тръгна пламенен и лих... Бил в редколегията на гимназиалния вестник \"Лъчи\", участвал активно в живота на въздържателното и стенографското дружество. Поддържал жива връзка с другарите си ремсисти в Каблешково. По-късно като студент по славянска филология в Университета участва в борбите на БОНСС - в Соболевата акция, в студентските стачки и демонстрации. Свързва се с млади писатели бонсисти. Стихът му ще звучи призивно, ще добие пряк революционен израз - \"Вдигнете се, трудещи, за право и за мъст!\" За израстването му в столицата като творец и обществен деец Людмил Стоянов пише в предговора към стихосбирката му \"Младост\" (1946, издание на в. \"Народен другар\", Бургас): \"В София настъпва окончателното оформяне на литературните му обществени възгледи и преди всичко решението му да работи за освобождението на своя народ от веригите на германския фашизъм, превърнал България в доходна колония.\" От есента на 1941 г. Атанас Манчев поема пътя на професионален революционер. По поръчение на ЦК на РМС като секретар на ОК на РМС в Бургас разгръща широка дейност за сплотяване на младежите около партията. Денонощно обикаля окръга, затяга младежките организации, създава нови; по сборове, седенки, на нелегални събрания и екскурзии установява контакт с ремсовата младеж, готви я за предстоящата борба. Да бъдеш сред първите  първи в разгара на схватките, от първите пръв да се килнеш  сразен!... Но да видиш блена си, че става гранитна порядка на новия ден! Какво по-хубаво и по-силно от това, да постигнеш единство между живот и поезия! Нищо че формата и поетическото майсторство не са изящни, нищо че стихът понякога е суров и грапав, а тонът агитационен! Струва ми се, че никой няма право да преценява поезията вън от времето и вън от изискванията на времето. Величавата борба, която партията на българските комунисти доведе до победен край, ще вълнува и идните поколения с чутовния подвиг на хилядите знайни и незнайни герои, нищо че днес мнозина я отричат, все едно не е съществувала. И творчеството на поетите партизани ще запази своето очарование в бъдещето, макар някои да ги премълчават. През седемдесетте години поетът партизанин Веселин Андреев писа: \"Колко много имена и как е страшно да ги изброяваш!... Загиналите писатели освен своя живот пожертваха и нещо повече: своето творчество.\" Със своето идейно богатство стихотворенията на Атанас Манчев будят и днес у читателите съвременни мисли и чувства; непосредствено и искрено поетът предава преживяното в романтичните и героичните години на ремсовата младост. Поезията му е неделима от идейно-художествените достижения на антифашистката и партизанската лирика.  Партизанският марш \"Поздрав, поздрав, роби клети\", който Атанас Манчев написа през 1943 година, запяват първо партизаните от Втора варненска чета. По-късно той проеча в цялата страна.  Нам целта е: труд и хляб за всеки! Любовта ни: нашият народ! И само това стихотворение ли? Колко още са стиховете на поета партизанин, превърнати в песни и химни на свободната българска младеж! Бойните другари на Атанас Манчев разказват, че поетът не преставал да пише до последните си дни. В партизанското скривалище в местността \"Ортото\" в дебрите на Коджа балкан създал едни от най-бойките си стихове. Плът и кръв сме от народа и за хляб и за свобода дълг синовен нас ни води да умрем. Като ученик в четвърто отделение Атанас Манчев написал първото си стихотворение, от тогава до края на живота си той чете и пише, бори се и пише, ала стихотворенията му остават пръснати из вестници и списания. През 1942 г. подредил в една тетрадка част от тях, разделяйки ги в четири цикъла: \"Окървавени нотки\", \"Ритми на епохата\", \"Купидонови глоби\" и \"Поема на поемата\". Цензурата в София не разрешила отпечатването им. Две години след героичната му смърт се появява стихосбирката \"Младост\", в която са включени 27 стихотворения. След нея последваха още шест издания със стихове, писма и спомени. Три са стихосбирките му с марката на издателство \"Български писател\". Първата е под редакцията на Веселин Андреев. Изкушавам се да цитирам част от предговора на Веселин Ханчев към нея за поезията на Атанас Манчев: \"Не във високото поетично майсторство - пише Ханчев - ние откриваме тяхната сила и тяхната трайност. Сила и трайност им дава ботевският подвиг на техния творец, съвършенство им дава животът и смъртта на поета, всецяло отдадени на свободата, на народа. Безсмъртието на комуниста става безсмъртие и на неговите песни. И те, заедно с неговото дело и с подвига му, остават завинаги между нас\".", "date": "2019.06.07", "title": "  Поет на ремсовата младост "}
{"url": "https://duma.bg/aleksandra-smerechanska-tryabva-da-obichame-tova-koeto-pravim!-n193465", "text": "Александра Смеречанска е родена в Брест, Беларус, но от малка живее в Полша. Тази година завършва училище. Певица, поетеса, художничка. Участничка в много музикални и поетични фестивали, включително \"Детска нова вълна\". Полуфиналистка в музикалното шоу \"Гласът на Полша\". Двукратна лауреатка от Фестивала за съвременна поезия. Участничка в XIX фестивал \"Световни дни на поезията на ЮНЕСКО\" в Рязан през април тази година. Автор на стихосбирката \"Дишам чрез думите\".  - Обичам и трите изкуства. Но всичко започна с пеенето. Бях на 6 години, когато майка ми ме заведе при вокален специалист. Някъде по това време започнах да пиша и поезия. Първото ми стихотворение се казваше \"Розовият хипопотам\". А да рисувам винаги съм обичала. Все пак може би съвсем мъничко превес взима пеенето. А отскоро сама започнах да си пиша и текстовете за песните, да преработвам мои стихотворения. Така че нещата при мен се преплитат. Хубаво е да имаш различни таланти, но най-важното е да ги развиваш. Защото, когато се занимаваш с творчество, един ден всичко може да ти послужи. Илюстрациите към първата ми стихосбирка също са мои. И може би най-добре илюстрират моята поезия.  - Най-голяма подкрепа имам от майка си Лена. Тя и ме хвали, и ме критикува, когато е нужно. Аз съм родена в гр. Брест, Беларус. Баща ми е оттам, дядо ми е украинец, майка ми е родена в Казахстан, в мен тече още татарска, полска и руска кръв. Усещам тази кръв, защото харесвам различните народи, много обичам да уча чужди езици, да се запознавам с различни култури. Когато бях съвсем малка, семейството ми се премести да живее в Полша. Баща ми почина, когато бях на 6 години, а брат ми беше на 2 месеца. Цялата грижа за отглеждането и възпитанието ни легна на раменете на майка ни. Тогава тя не знаеше и думичка полски. Трябваше да научи бързо езика, за да може да си намери работа, с която да вдигне семейството на крака и едновременно с това да се справи с емоциите от тежката загуба. Тя ме заведе да уча пеене, защото това беше мечта на баща ми. Даде цялата си душа за нас, за да не ни липсва нищо в детството. Затова съм й благодарна от цялото си сърце и посвещавам голяма част от творчеството си на нея. Ако не беше тя да ме мотивира и подкрепя, нямаше да постигна нищо от това, което успях досега. Смятам, че родителите играят много голяма роля в развитието на детето. Те трябва да запалят в нас желанието да развиваме своите таланти и възможности. Могат да го направят с похвали, макар че понякога и критиката също мотивира да се докажеш.  - Да, завършвам XIV лицей \"Станислав Сташиц\" във Варшава. Това е едно от най-добрите училища в Полша. Класът ми е с профилирана подготовка по математика, биология, химия и физика. Мечтаех да стана лекарка и по-конкретно зъболекарка. Но в училището ни се проведе поетичен фестивал, където участвах. На него се запознах с Александър Навроцки, който ме мотивира сериозно да се занимавам с поезия. Смятам да се посветя на изкуството. Ще се опитам чрез творчеството си да се докосна до хората. Да пиша стихове, песни, да превеждам. Да споделя с хората това, което е в ума и в душата ми. Да вдъхновявам другите и сама да се вдъхновявам. След държавния ми изпит сядам сериозно да работя - предстои излизането на албум с мои песни. Работя и над следващата си стихосбирка. Искам да срещам повече хора в живота, които да ме вдъхновяват и да обогатяват моя вътрешен свят.  - Висшето образование не мога да кажа, че е мечта, но то е необходимо. Още се колебая какво да уча. Много ми е интересна психологията, замислям се за архитектура, но най-вероятно ще продължа с музикално образование. Преди две години дори се притеснявах, че се занимавам с изкуство, особено в клас, където всички мечтаят да станат лекари. Лекарската професия е сериозна и престижна, а нима можеш да се изхранваш с музика или с поезия? Но после осъзнах, че пред човека на изкуството се отварят много по-широки врати, отколкото пред тесния специалист.  - Слушам всякаква музика. Харесвам популярната музика, обичам да пея и да слушам джаз, блус, соул. Въобще обичам музика, която съдържа в себе си взрив от емоции и чувства и която ни подтиква към рефлексия.  - Пиша в различни моменти. Може да ме вдъхнови всичко. Смятам, че човек не е в състояние да предвиди какво може да го вдъхнови да напише хубаво стихотворение. Мен може да ме вдъхновят и ежедневието, и пътуването в автобуса, и размислите по време на час, и думите на мой съученик, и външният вид на човек, когото виждам, и природата... Обичам да пиша за любовта и за това, което е скрито в сърцето ми. Да, работя върху стиха. Чета много, творчеството на различни поети, уча се от тях. Но пиша само това, което чувствам. Чета много поезия в интернет и което ми харесва, бързам да го споделя с приятелите си. В мрежата има прекрасни стихотворения на неизвестни поети.  - Аз не просто го мисля, знам, че е така. Специално в Полша младите хора се интересуват и четат поезия. Разбрах го, когато публикувах стихотворенията си в интернет. Вярно е обаче, че на фона на развитието на другите изкуства и най-вече на музиката поезията малко отстъпва по популярност. Затова е важно независимо от възрастта поетите да популяризират своето творчество не само чрез книгите, но и чрез интернет, за да не се загуби то и да стигне до максимален брой читатели. Поезията на електронен носител може и да не пронизва душата по този начин, както книгата, но все пак думите, чувствата, посланията достигат до нас.  - Много често идеите и вдъхновението ме спохождат след събития, които ми дават много творчески емоции, като например този XIX фестивал \"Световни дни на поезията на ЮНЕСКО\" в Рязан. Мотивира ме творчеството на другите хора: когато виждам, че те създават нещо красиво, значимо, пронизващо сърцето. Тогава хващам и четката, и писалката и сядам пред платното, пред белия лист... - Трудно ми е да кажа. Все пак съм само на 18 години. Но искам да бъда себе си. Искам да следвам гласа на сърцето си, да отстоявам собственото си мнение, като в същото време се вслушвам в мнението на другите хора. Особено на хора с голям опит. В момента предпочитам повече да слушам, тепърва ще има време да говоря. Позитивен човек съм, обичам да се усмихвам. Много ценя честността. Не се притеснявам от емоциите си: нито да тъгувам, нито да плача, нито да се смея. И се старая да обичам. Да обичам целия свят. Може да звучи банално, но е така.  - Обичам искреността у хората. Обичам хората да са истински. Мразя лъжата и фалша.  - Какво значи свободно време? Аз смятам, че цялото наше време е свободно, просто всичко зависи от гледната точка. Можеш да си свободен и когато вършиш работата си с удоволствие. Много обичам да чета книги, да слушам музика, да гледам филми, да се запознавам с различни интересни хора. Преди си мислех, че има неща, които човек трябва да прави, и неща, които човек обича да прави. Но сега разбрах, че пред нас има два пътя: или ние ще правим само това, което обичаме, или просто ще обичаме това, което правим. И може би вторият път е този, който трябва да следваме в живота си.  - Щастието само тогава е истинско, когато го споделяме с някого. ", "date": "2019.06.07", "title": "Александра Смеречанска: Трябва да обичаме това, което правим!"}
{"url": "https://duma.bg/gega-nyu-otkriva-nova-poreditsa-s-dimitar-uzunov-n193455", "text": "\"Великите оперни гласове на България\" оживяват в ексклузивна поредица от албуми, издадени за първи път у нас от \"Гега ню\", научи ДУМА от Надежда Попова. С подкрепата на мецената Светомир Парапанов компанията се заема със задачата да издири, събере и възстанови култови записи на артисти, превърнали се в най-успешния ни културен експорт от аналоговата ера - Любомир Бодуров, Юлия Винер-Ченишева, Асен Селимски и Лиляна Барева. \"Великите оперни гласове на България\" започва с най-доброто от репертоара на Димитър Узунов - тенора, чийто творчески път тръгва от хора на Богословския факултет и столичния Музикален театър, за да покори най-престижните театри в Европа и САЩ.  Албумът събира 10 великолепно интерпретирани партии на Узунов, изпълнявани през 50-те и 60-те години на XX век в Софийската опера и записвани от БНР. Ще чуем арията на Отело, която критиката в Ню Йорк описва с репликата \"На такъв глас не може да се устои, той побира галактика от чувства!\". В бутиковата селекция място намира и арията на Момчил от едноименното произведение на Любомир Пипков, което превръща Узунов в звезда в Москва. Потенциала си на драматичен актьор роденият в Стара Загора тенор разгръща и в Канио от \"Палячи\", Герман от \"Дама пика\" и Водемон от \"Йоланта\". С осанка на гръцки алтет, глава на римлянин и горещия си български темперамент Узунов се превръща в явление в културния афиш на Русия, Германия, Франция, Италия, Виена и САЩ. В диска е включена и арията на Дон Хозе от \"Кармен\", след чието изпълнение в Миланската скала в пресата четем: \"Гласът на Узунов блести като слънце: искрящ във височините, разкошен, с изумителна палитра от багри... Пламък сякаш излиза изпод стъпките на певеца, когато е на сцената.\" В личния си свят Узунов минава през два брака - първият е с оперната певица Катя Георгиева, а вторият - с негова почитателка от Австрия. Именно тя сбъдва мечтата му да стане баща и го дарява с усещане за семеен уют и сигурност в последните години от живота му.  Искрата между Катя Георгиева и Узунов пламва в Музикалния театър и в началото на 60-те двамата се установяват във Виена. Превръщат се в добър сценичен тандем с роли в Софийската, Виенската опера и Театър де ла Моне в Брюксел. На върха на славата си Узунов претърпява неуспешна операция на гласните връзки, в резултат на което губи диапазон и изпада в тежка депресия. Завръща се в България като режисьор и поставя с успех в оперните театри на Русе, Варна и София, където стига и до директорския пост на институцията. След 1972 г. се връща в своя втори дом - Виенската държавна опера, в която има общо 235 изяви в големи и малки роли.", "date": "2019.06.07", "title": "\"Гега ню\" открива нова  поредица с Димитър Узунов"}
{"url": "https://duma.bg/az-svetovnoizvestni-imena-gostuvat-v-91-viya-sezon-na-sofiyskata-filharmoniya-n193454", "text": "Всеки концерт ще е празник, обещават музикантите на Софийската филхармония за новия си 91-ви сезон. И тази година те ще си партнират с изпълнители от световните сцени. Сред тях са оперните звезди Александрина Пендачанска - 17 октомври 2019 г., Бенджамин Апл - 23 април 2020 г., Елина Гаранча - 23 септември 2019 г., Паата Бурчуладзе - 3 ноември 2019 г., Соня Йончева - 15 ноември 2019 г.  Сред пианистите, които ще свирят с националния ни оркестър, са Евгени Божанов - 30 април 2020-а, Иво Погорелич - 26 януари 2020-а, 12-годишното дете чудо Ивайло Василев - 12 септември 2019 г., Лилия Бояджиева - 8 март 2020 г., Людмил Ангелов - 16 януари 2020 г., Милена Моллова, Паул Бадура Скода - 12 януари 2020 г. и др. Концертмайсторът на Виенската филхармония Албена Данаилова на 17 октомври тази година повежда списъка на цигуларите. В него са и Вадим Репин - 3 октомври 2019 г., Веско Ешкенази - 13 май 2020-а, Виктория Муллова - 2 декември 2019-а, Сара Чанг - 10 ноември 2019-а, Светлин Русев - 29 септември и 19 декември 2019-а, 2 април и 4 юни 2020-а, Федор Рудин - 30 януари 2020 г., Шломо Минц - 26 март 2020-а, Юлиян Рахлин. Сред звездните солисти са и изпълнителката на \"Дойче грамофон\" виолончелистката Камил Томас - 13 май 2020 г., и най-популярната кларинетистка в света Шарон Кам. На диригентския пулт ще имаме удоволствието да видим Андреа Мориконе, Антони Вит, Алфред Ешве, Емил Табаков, Кери Лин Уилсон, Клаус Петер Флор, Кшищоф Пендерецки, Оливер Ведер, Павел Балев, Росен Миланов, Сперанца Скапучи, Шарл Дютоа. Софийската филхармония посреща 91-вия сезон с нов главен гост-диригент - Саша Гьотцел, който се превърна в безапелационен любимец на музиканти и публика. Националният филхармоничен хор ще отбележи своя 75-и рожден ден с програма, събрала най-доброто от кантатно-ораториалната музикална съкровищница. За този юбилей пристига един от най-големите хорови диригенти - Ервин Ортнер.  И през следващия сезон филхармонията е заложила на балансиран репертоарен план - отдава дължимото на българската музика, включва и по-рядко изпълнявани световни шедьоври. С поредица концерти се отбелязва и годишнината от рождението на Бетовен. В концертната програма има за всеки по нещо - от любителите на филмова музика до почитателите на Брукнер и Малер.  Специално за новия сезон музикантите направиха празнична фотосесия с балони. Пред обектива на Гергана Дамянова те демонстрираха и чувството си за хумор, и радостта от работата си. Фотосесията ще бъде публикувана в каталога на филхармонията, научи ДУМА от Кремена Николова-Флор, реклама и връзки с медиите на СФ.", "date": "2019.06.07", "title": "АЗ  Световноизвестни имена гостуват в 91-вия сезон на Софийската филхармония "}
{"url": "https://duma.bg/dimitar-genchev-i-eleonora-terzieva-narediha-obshta-izlozhba-n193456", "text": "Софийската галерия \"Ракурси\" представя изложба на двама млади автори, работещи в класическата техника на живописта - Димитър Генчев и Елеонора Терзиева. Вниманието на единия е насочено към индустриалния пейзаж, а на другия - към живата природа. Изложбата ще продължи до 18 юни в салона на ул. \"Хан Крум\" 4а.  Димитър Генчев е привлечен от странната красота на изоставени индустриални сгради с тяхната уникална архитектура, богати визуални елементи и загадъчна атмосфера. Пресъздадени през особения поглед на художника, те хвърлят интересна светлина към отминали епохи.  Избелелите цветове и хаотично разпръснатите машинни части превръщат фабриките в загадъчни, мистериозни места.  Елеонора Терзиева представя серия от картини, създадени под влияние на смесените й емоции след посещения на аквариуми и зоологически градини. Нейното внимание е привлечено от рязкото противопоставяне на магическото, ефирно и чисто присъствие на заключената природа, подготвена като \"атракция\" за наблюдателя, \"прожектирана\" зад витрина с бутафорен декор. ", "date": "2019.06.07", "title": "Димитър Генчев и Елеонора Терзиева наредиха  обща изложба "}
{"url": "https://duma.bg/svobodata-kato-izbor-v-zhivopista-na-stanislav-kanchev-n193457", "text": "\"Концепцията на тази изложба е да предложи на широката аудитория живопис, представяща символиката на свободата и предизвикателствата, пред които тя е изправена днес. В творбите могат да бъдат открити послания за мечтите и свободата като избор и надежда за живот. Проектът е насочен към всички, които харесват не само съвременна живопис, но и представата им за свободната одухотворена действителност\", посочва авторът Станислав Кънчев. Според него морето, земята, цветята са като знаци за жизненото ни пространство, което все повече се променя необратимо и нуждата от свобода да го оставим непроменено. Това е първата самостоятелна изложба на един млад художник, който има какво да каже на света със своето модерно творчество. Живописта му е богата на колорит, одухотворена и интересна за младите хора. Платната са силно емоционално наситени и вълнуват с тематиката си. Изложбата продължава до 11 юни в столичната галерия \"Лик\", ул. \"Лайош Кошут\" 37. Кънчев e роден през 1984 г. в Плевен. Живее и работи в София. Занимава се със съвременна живопис. На 12.12.2018 г. в галерия \"Бургас\" има обща изложба с други автори.", "date": "2019.06.07", "title": "Свободата като избор в живописта на Станислав Кънчев"}
{"url": "https://duma.bg/ot-malaga-do-viena-minavayki-prez-sofiya-n193458", "text": "Изложбата \"От Малага до Виена, минавайки през София\", която включва творби на представители на фамилията Санча от XIX век до днес, ще радва почитателите до 7 юли в Националната галерия/Двореца. За малко повече от век от нея са излезли близо двадесет художници. От тях четирима са свързани чрез своята житейска съдба и изкуство с България. Това са Франсиско Санча Ленго, роден през 1874 г. в Малага, Испания, починал през 1936 г.; Хосе Мария де Санча и Падрос, роден през 1908 г. в Ел Ескориал,  починал през 1994 г.; Алисия Хосе Санча-Нахтигал  и Бенямин, неин син, роден през 1988 г. във Виена. Кураторка на изложбата е проф. Аксиния Джурова.  Ако в предишния цикъл на Алисия, човекът свиреше в градината за птиците, персийският килим бе постлан на тревата и така тя прехвърляше своя домашен рай сред природата, сега пауни, врабчета, маймуни, магарета и други животни са населили интериора, превърнали го в земен рай. Не тапети от пейзажи изпълват дома, а животинският свят е населил хола, спалнята, кухнята. За Алисия  животните имат също интелект, чувства, познават радостта и тъгата не по-зле от нас. Бенямин е най-младият представител на фамилията Санча. Завършва Университета за приложни изкуства във Виена, специалност графика. Редовно участва в групови и самостоятелни изложби във Виена, Грац и Любляна. През 2012 г. получава наградата \"Артист на годината\" на Австрийското национално радио. Независимо че някои от членовете на фамилията никога не са се срещали,  в изложените творби може да се проследи приемствеността в тяхното творчество. Да се види, че обичта към изобразяваното се е предавала от поколение на поколение, от Франсиско на Хосе, от него на Алисия, а от нея на Бенямин. ", "date": "2019.06.07", "title": "От Малага до Виена, минавайки през София"}
{"url": "https://duma.bg/lavitsa-n193459", "text": "\"ТОДОР КОЛЕВ. ВАРНЕНСКОТО СОФИЯНЧЕ ОТ ШУМЕН\" в ново издание публикува \"Слънце\". Няма българин, който да не познава Тодор Колев - от сцената, от екрана, от концертния подиум. Неговата автобиография е задъхана изповед за необикновен и изумително интересен житейски и творчески път. Книгата е заредена с необичайни случки и събития, със съкровени признания, любовни истории и залпове смях. И сега, когато \"дъхът на тамяна\", който той често споменаваше, стана осезаем, трудно намираме думи, с които да изразим почитта си към него и дарбата му. Той беше и остава изключително явление в българския театър, в киното, в шоуто и музиката. Запазената марка Тодор Колев, посочват издателите. \"АНТОН И ДРУГИ ПРОИЗШЕСТВИЯ\" от Гюдрюн Скретинг издава \"Изида\" в превод на Росица Цветанова. 12-годишният Антон ненадейно разбира, че е резултат от случаен инцидент (или \"драскотина на гумата\", както се изразява татко му). Момчето решава, че по един или друг начин трябва да оправдае съществуването си на земята, като извърши нещо значимо и смислено. С помощта на своята най-добра приятелка Ине той се нагърбва с мисията да помогне на своя баща да си намери нова жена. Тази иначе нелека задача превръща романа в задушевен разказ за приятелството, влюбването и заплетените ситуации в живота.  \"ОТКЪДЕ ИДВАТ БЕБЕТАТА\" издава \"СофтПрес\". След първата книга \"Откъде идва храната\" малките читатели тръгват на пътешествие от семената на цветята, през метаморфозата на пеперудите до развитието на бебетата бозайници. Втората част на енциклопедия \"Любознайко\" разкрива тайните на най-голямото чудо в природата - раждането на нов живот. Люба и Знайко, създадени от въображението на Виктория Иванова и илюстрирани от Стелияна Донева, придружават децата в опознаването на заобикалящия ги свят и помагат на родителите да поднесат търсената информация по забавен, атрактивен и подходящ за възрастта на младите читатели начин.  \"САМО СПОМЕН\" от Сандра Браун издава \"Хермес\" в превод на Милена Кацарска. Роско Ланкастър - най-богатият човек в градчето Уинстънвил, е на смъртно легло. Освен тази вест младата му съпруга Карълайн преживява още един шок. Пристига Ринк - синът на Роско, който преди дванайсет години е напуснал дома си, избягал е от голямата си любов - Карълайн. Магията на едно далечно любовно лято е застанала между тях. Двамата трябва да си отговорят на много въпроси за разбития им живот. В дъното на забулената с тайни история се прокрадва, сякаш от ада, зловещата фигура на Роско...", "date": "2019.06.07", "title": "Лавица"}
{"url": "https://duma.bg/umnite-hora-ne-se-nuzhdayat-ot-agresiya-i-pokaznost-n193460", "text": "\"Колкото повече знаеш, толкова повече поводи имаш да се съмняваш\", казва Мишел дьо Монтен преди повече от 400 години и около това си верую изгражда цялата си философия - философията на скептицизма и съмнението. Роден през 1533 г., той има щастието да живее в заможно семейство и да има достъп до много книги и източници на знание. Без съмнение размирното време, в което живее, оказва дълбоко влияние върху вижданията му за света, като изгражда своите постулати около мъдростта и нейната хрисимост, подчертавайки, че умните хора не се нуждаят от агресия и показност, а от смиреност и размишления.  Повече за неговите философски търсения и постулати може да прочетем в книгата \"Монтен и опитът на скептицизма\" от София Петрова, която излиза с логото на \"Милениум\". Тя е 14-о издание от поредицата \"Философия за всеки\". В рамките на своя живот Мишел дьо Монтен получава по-голямо признание в качеството си на юрист и държавник, отколкото на философ. Обществената му кариера го съпътства през по-голямата част от живота му въпреки неговото нежелание да се занимава с политика, от която се оттегля едва след кончината на баща си. Негова страст се оказват писането и разсъждението. Водейки бележки върху конкретни книги, които изучава, Монтен изобретява жанра есе. Неговите читателски отметки, коментари и допълнения се превръщат в първите философски есета, издадени в книгата му \"Опити\".", "date": "2019.06.07", "title": "Умните хора не се нуждаят от агресия и показност"}
{"url": "https://duma.bg/marshruti-za-avantyuristi-i-za-lyubopitni-novatsi-n193461", "text": "52 живописни маршрута край повече от 100 интересни забележителности в 11 планински региона и най-голямата равнина у нас - Дунавската, са публикувани на страниците на най-новия пътеводител за България \"52 екопътеки за всеки\" (ИК \"Сиела\") от създателката на платформата \"Друми в думи\" Ели Иванова. Авторката ни подканва да зарежем застоялия начин на живот и да се отдадем на активна почивка сред живописната природа по нашите земи. Следвайки маршрутите в книгата, ще се натъкнем на спиращи дъха природни забележителности и на малко известни свидетелства за вековната ни история. Ще видим водопади, езера, пещери, останки от древни светилища, долмени, каньони и скални образувания, а също и църкви, манастири, крепости... Сред дестинациите, които Ели Иванова е подбрала в книгата, срещаме както по-популярни маршрути като Вазовата екопътека до водопад Скакля в Искърското дефиле и Дяволската екопътека в Родопите, така и по-малко известни като Древен тракийски град на мъртвите в местност Пропада близо до Малко Търново и пътеката до крепост Калето до село Кошница в Родопите. Всяка от екопътеките е с различна дължина и степен на трудност - от такива с леки и кратки маршрути до по-дълги, изискващи по-добра подготовка и повече време за изминаване. Затова книгата е подходящ пътеводител както за по-авантюристично настроените, които обичат да посещават нови места и водят по-активен начин на живот, така и за тези, които не са свикнали да са на път постоянно, но проявяват интерес към разходките из природата. За улеснение на читателя в книгата си Иванова класифицира пътеките според тяхната трудност, както и според състоянието, в което се намират съоръженията по тях. Някои са добре запазени и поддържани, а по други например маркировката е трудна за проследяване. Цветните фотографии в \"52 екопътеки за всеки\" са дело на Ели Иванова и Иван Иванов, а снимката на корицата е на фотографа Евгени Димитров. Графичната концепция и дизайн на книгата са на художника Дамян Дамянов.", "date": "2019.06.07", "title": "Маршрути за авантюристи  и за любопитни новаци"}
{"url": "https://duma.bg/nyurnberg-i-okolo-nego-n193463", "text": "И в Германия влаковете закъсняват понякога. Но като се случи това извънредно събитие, по радиоуредбата съобщават за колко време, защо и какво следва. Та не ти остава време дори да си помислиш за майката като на някоя наша гара... Един път трябваше да сменим дори коловоза, но това стана тихо и точно, чисто по немски, без излишни емоции. А влаковете иначе са един малък разкош, пък в тоалетните може да си изкараш сума ти време с топла вода, сапун и кърпи като в наш четиризвезден хотел. Навсякъде е чисто и в автобусите, които ни на йота не приличат на някоя нашенска таратайка по магистралите на Борисов. Но редът и чистотата не предполагат и грешки и разправии с пътуващите. Хладнокръвни кондуктори минават учтиво и ха нещо си сгрешил, ха следва глоба още в превозното средство или пък 60 евро, които да платиш в туристическия център на Нюрнберг, където бяхме ние. Ако билетът ти е до спирка в рамките на окръг Бавария - добре, но ако си подминал спирката - плащаш 10 евро, за да се върнеш в рамките на това, за което си платил предварително. Иначе билетът от 22 евро важи за двама за цял ден, в събота и неделя - даже за два. ------------------  Провинция Бавария се състои от седем региона, те пък се делят на 71 окръга и на 25 самостоятелни града. Сред самостоятелните градове са Нюрнберг и Байройт. През 1995 г. баварците решават да въведат пряка демокрация на местно равнище след референдум, иницииран от асоциация, наречена \"Повече Демокрация\". През 1997 г. баварският Върховен съд стопира тези промени, но въпреки всичко Бавария има най-напредничавата локална пряка демокрация в Германия, твърдят специалистите. Кралство Бавария и Княжество Баден са първите германски държави, които имат конституции още в началото на ХIХ век. ----------------- Наричат Нюрнберг живата история на Германия, защото в нея са се вплели имена на императори, князе, водачи и техните последователи, откриватели и учени. Според историческите справки от 1050 до 1571 г. Нюрнберг е важен център на Свещената Римска империя, тъй като там заседават Райхстагът и Имперският съд. През 1219 г. е обявен за свободен имперски град от император Фридрих II. Заедно с Аугсбург Нюрнберг се превръща в основен търговски център на пътя от Италия към Северна Европа. През XV и XVI век Нюрнберг става едно от средищата на германския Ренесанс. През 1525 г. приема Реформацията. Така още от Средновековието Нюрнберг крие история, изпълнена с напрежение, обвеяна с величие и трагизъм. В рамките на крепостта в града процъфтявали занаятите и изкуствата и той, както и до ден днешен си оставал по-добро място за живеене. Изграждането на огромната крепост, която е една от забележителностите на Нюрнберг, е започнало през 1140 г. по времето на император Конрад III, а след това е била разширявана до ХVII век. Бившият околовръстен ров край дебелите стени на крепостта сега служи за велоалеи, спорт и даже за приютяване на малки частни градинки, които общината е дала на хората да ги облагородяват. Сред стените се крие ранната Нова епоха и Средновековието с богатството от исторически сгради и места, прекрасни, богато украсени църкви, изградени с много фантазия чешми, скулптури, архитектурни шедьоври. Още преди столетия Нюрнберг е бил център на фината механика. По време на Втората световна война в Нюрнберг се произвеждат близо половината немски двигатели за самолети, подводници и танкове. В резултат на това градът е силно разрушен от британските и американските бомбардировки. След войната той е построен наново, като много стари сгради са реставрирани в предишния си вид. В града е роден Албрехт Дюрер, художник, математик и изкуствовед. Тук е починал Чингиз Айтматов, чингизки и руски писател. ------------------- В едно градче на име Пегниц на двайсетина минути с влак от Нюрнберг с моята домакиня, гид и спонсор, която живее в Германия и може да си позволи да покани гости за мой късмет, в \"Кауфланд\" а на градчето можеш с просто око да видиш разликата в качеството на храните там и у нас. На нашите органи по контрола на двойните стандарти не им е нужно да губят дни за проверки, а просто да напазаруват поне веднъж в онзи \"Кауфланд\". Могат да разгледат и цените на разнообразния асортимент в магазина. Повечето са по-евтини от българските, други са като у нас наистина, но вкусът им е на светлинни години - дори и на сиренето, произведено иначе в България. Промоциите са истински, има кът за стоки, на които срокът изтича на деня, и след избор можеш да напълниш количката догоре с ядене за дни, дори да не си имигрант... Нашите проверяващи за всеки случай може да вземат предвид и нещо, за което прочетохме скоро за нaй-дoбpe пeчeлещитe cпeциaлиcти в Германия: eлeктpoтexникът примерно пoлyчaвa гoдишнo cpeднo 53 500 eвpo бpyтo, шлocep-мexaтpoник - 45 900 eвpo, cпeциaлиcт пo eлeктpoникa - 45 100 eвpo и т.н. Kъм пo-ниcкитe зaплaти cпaдa възнaгpaждeниeтo нa гpaдинapитe. Cпeциaлиcтитe пo oзeлeнявaнeтo изкapвaт гoдишнo нe пoвeчe oт 32 000 eвpo. И въпреки това цяла Германия е в зеленина, красиви цветя и дървета. Какъвто е и Пегниц, градът, от който извира реката със същото име, преминаваща красиво през Нюрнберг. Каквито всъщност са всички градчета, в които немците бягат от големия град, за да отдъхват в малки спретнати къщурки и по прекрасните пътища с новите си коли да стигат до работата за нищо време. Някой беше написал във форума, че Германия е подредена приказка, която можем само да прочетем, но никога няма да я напишем.   ---------------------- Опит в аванс: Как се подкрепя културата: когато имаш билет за опера, той играе ролята на билет и за транспортните средства на целия голям окръг Нюрнберг. Просто го показваш и 4 часа преди спектакъла и 4 след това пътуваш с този билет. А цената му може да бъде много под цената на транспорта... За отзивчивостта и съпричастността на немеца говори и случаят със сините чували, в които можеш да видиш да спят клошари. Преди време по инициатива на младежи във фейсбук на всички бездомни са раздадени спални чували. Сини на цвят. А, да, щях да забравя - в Германия всички, дори и най-малките, говорят на германски, както би казал един наш министър...", "date": "2019.06.07", "title": "Нюрнберг и около него"}
{"url": "https://duma.bg/glaukomata-tihiyat-kradets-n193464", "text": "- Глаукомата е заболяване, което засяга зрителния нерв. Най-често е съпроводено с повишено вътреочно налягане (ВОН). Съществува и форма на глаукома, която се развива на фона на нормално ВОН. Водещи механизми в развитието на заболяването са атрофия на влакната, които съставят зрителния нерв от компресията на ВОН или нарушено оросяване на нерва при различни заболявания на сърдечносъдовата система и кръвта. Глаукомата има много разновидности и сложна класификация. В зависимост от това на кой етап от живота на човек дебютира болестта, тя се разделя на вродена, детска, юношеска или първична глаукома при възрастни, която се развива предимно след 35 г. Когато заболяването възникне на фона на здраво до момента око, се нарича първична глаукома. Ако се яви в резултат от предшестващи заболявания на окото, водещи до структурни и функционални промени, се нарича вторична глаукома. Има други две важни разделения на формите на откритоъгълна и закритоъгълна. Те касаят състоянието на преднокамерния ъгъл в окото, анатомията на който има пряко отношение към дренажа на вътреочната течност. Когато този ъгъл е добре отворен, говорим за откритоъгълна глаукома. При много тесен ъгъл се касае за закритоъгълна глаукома.  Глаукомата е втората причина за слепота в България и света. Пренебрегната или не лекувана, се превръща в коварно заболяване.  - Наследствено предразположение, напреднала възраст, раса, високостепенно късогледство, съдови заболявания, наличие на тънка роговица, диабет и др.  - ВОН може да е завишено над нормата в различна степен. Когато е леко завишено, пациентите може да нямат никакви оплаквания и загубата на зрение да се случва бавно и постепенно, без да подозират. При силно завишено очно налягане се появява типична тежест в очните ябълки и челото, главоболие, зачервяване на очите, поява на цветни ореоли около светещи обекти и замъгляване на зрението, поява на скотоми в зрителното поле, които представляват участъци от полето с липсващо възприятие в тях и пациентът ги регистрира като тъмни петна. Това налага много спешни мерки за понижаване на очното налягане, защото оставено високо, то може за кратко време да причини сериозни структурни и функционални загуби на зрителния нерв и да влоши зрението. Хората наблюдават света с две отворени очи и затова началните загуби на зрението дълго остават нерегистрирани от тях. Едва при последователно затваряне на едното и другото око пациентът успява да долови наличие на дефицити в зрителното поле.  - Диагностика изисква задължителни изследвания - изследване на зрителната острота, на очното налягане, биомикроскопско изследване на структурите на окото, изследване на състоянието на преднокамерния ъгъл, на очното дъно и вида на зрителния нерв, отчитане дебелината на роговицата. Задължителен елемент от диагностиката е тест, наречен компютърна периметрия, който има за цел да установи функционалното състояние на нерва. Оптичната кохерентна томография, добила популярност сред хората като очен скенер, е изследване, което удостоверява структурните параметри на зрителния нерв, слоя на нервните влакна в очното дъно и макулите и отчита отклоненията на техните показатели от нормата. Не можем да претендираме за прецизна съвременна диагностика на глаукомата, без да разполагаме с тест за структурни и функционални параметри на зрителния нерв.  - Основна цел при лечението на глаукомата е понижаване на ВОН. Ще попитате докога? До постигане на стойност, при която състоянието на болестта не прогресира. Тя е строго индивидуална за всеки пациент и се нарича прицелно ВОН. Принципът на лечението е да се започне терапия с капки за понижаване на очното налягане и проследяване на стойностите му във времето. Периодично се извършват и контролни периметри и ОСТ изследвания за отчитане на динамиката в структурата и функцията. При стабилизиране на състоянието и липса на прогресия в структурните загуби и в дефектите в зрителните полета считаме болестта за овладяна. В зависимост от стойностите на изходното очно налягане се определят видът и броят на предписаните капки за лечение. При по-ниски стойности се започва с монотерапия, тоест един вид капки, но при по-високо изходно налягане се налага да се започне с комбинирана терапия от два или три медикамента за постигане на прицелно очно налягане.  Алтернативи на капковата терапия са някои лазерни процедури, които имат за цел да улеснят циркулацията и дренажа на вътреочната течност. При липса на достатъчна компенсация на налягането на фона на капкова или лазерна терапия се прибягва до лечение с филтрираща хирургия, като за златен стандарт се смята процедурата, наречена трабекулектомия. Днес тя се прилага в съчетание с различни импланти с цел подобряване на ефективността й. Науката продължава да възлага големи надежди на микроинвазивната хирургия, която се състои в поставяне в окото на фини импланти, локализирани в различни структури с цел улесняване на дренажа на вътреочната течност. Лечението на глаукомата е доживотен процес. Някои хора прилагат терапия с капки над 20-30 години. Това поставя изискване към повишена ефективност и добра поносимост на медикаментите. С цел щадене на очната повърхност вече повечето очни капки са без консервант и се превръщат в модерна тенденция на съвременната терапия. Ако ВОН се понижи достатъчно и въпреки това загубата на зрение продължава, идват на помощ лекарства, наречени невропротектори, както и такива, подобряващи оросяването на зрителния нерв. Адекватното лечение на глаукомата изисква интердисциплинарен подход. Необходимо е да сме наясно с всички съпътстващи заболявания на пациента, за да предвидим вероятните причини за развитие на болестта. Глаукомата е мултифакторно заболяване, тоест винаги са налице комплекс от причини, които действат в комбинация. Тя е сериозно предизвикателство към интелигентността на лекаря, неговата компетентност, гъвкавост и избора на индивидуален подход. За успешното лечение се изисква стриктно следене на състоянието на болния, спазване на терапията от пациента и много отговорност от лекар и пациент.  - Проблемите са от различно естество. От една страна, липсва достатъчно здравна култура сред населението, както и организиран профилактичен скрининг за глаукома. Очните капки са скъпи, въпреки че повечето са реимбурсирани от здравната каса. Висок процент от болните са на комбинирана терапия и ползват по няколко вида очни капки, което прави терапията им финансово непосилна за тях. Прецизната диагностика и проследяване изискват периодично провеждане на скъпо струващи специализирани изследвания, които се налага да плащат сами.  - След 40 г. е удачно да се прави профилактичен преглед всяка година. При пациенти, чиито родители са имали глаукома, добре е профилактичните прегледи да започнат в по-ранна възраст. По преценка на лекаря - при съмнение за глаукома, се провеждат всички специализирани изследвания, необходими за доказване на болестта. Важно е да се знае, че тази диагноза се доказва и проследява най-добре в динамика. Много често на специализираните изследвания могат да се установят структурни отклонения от средностатистическата норма. Ако налягането в окото е в границите на нормата и тези показатели не търпят динамика във времето, то приемаме, че се касае за индивидуални особености в структурата на пациента, а не за болест. Ето защо диагностиката и контрола на заболяването са непрекъснат диалог с фактите от изследванията на пациентите.", "date": "2019.06.07", "title": "Глаукомата - тихият крадец"}
{"url": "https://duma.bg/i-opel-se-predade-na-toka-s-novata-corsa-n193462", "text": "Преди броени дни марките Opel/Vauxhall на групата PSA анонсираха електрически вариант на шестото поколение на бестселъра си Corsa - Opel Corsa-e и Vauxhall Corsa-e (с десен волан). Tези два компактни хечбека ползват същата платформа e-CMP, която е залегнала в друг модел на групата PSA - Peugeot e-208 и DS 3 Crossback E-Tense и ще съставят сериозна конкуренция на сегашния първенец на пазара на електромобили в Европа – Renault Zoe. Opel обяви официално, че компанията вече приема заявки за закупуването на изцяло електрическата версия Corsa-e на новото поколение на хитовия за марката модел. Пилотната серия на електромобила - First Edition, се предлага както на цена от 32 900 евро, така и на лизинг срещу 299 евро на месец. Първите доставки на електромобила Opel Corsa-e ще бъдат осъществени през пролетта на следващата година. От Opel избраха най-популярния си модел за да се включат сериозно в процеса на електрификация. Opel Corsa е абсолютен бестселър на немската марка с над 13.6 милиона продажби от първото си появяване на пазара през 1982 г. Corsa помогна на милиони да се радват на мобилноста в живота си, а днес вече предлага това и без емисии на вредности. Интересен момент е, че електрическият вариант на новото поколение ще бъде предложено първо за поръчки още преди бензиновия и дизелов вариант на автомобила. Opel прави коли вече повече от 120 години и винаги търси да предложи нови технологии на колкото се може по-широка аудитория. Новата Corsa-e идва с напредничава електрическа технология, осигуряваща пробег от над 330 км с едно зареждане на акумулатора си, мерено по метода WLTP1, което я прави напълно подходяща за ежедневна експлоатация. Акумулаторът е с капацитет от 50 кВтч и може да бъде бързо зареден до 80% от капацитета му за само половин час. Corsa-e може да се зарежда по няколко начина - през приложен към колата кабел от стандартната ел.мрежа през зарядно на стена или пък в високоскоростно зарядно, като акумулаторът има пълна осемгодишна гаранция.  В колата има вградено зарядно (on-board charger) с мощност 7.4 кВт при еднофазно зареждане или 11 кВт при трифазно (пълното презареждане с него става за пет часа). Процесът на зареждане може да бъде проверяван с помощта на специалното приложение “myOpel”, което позволява оптимизация на времето за зареждане и разходите по него. Пробегът може да бъде регулиран от водача чрез избирането на един от три възможни режима на движение - Normal, Eco и Sport. Sport увеличава динамичността на колата и нейната пъргавина с малка загуба на пробег. В режима Eco Corsa-e значително увеличава пробега си. Corsa-e е с мощност от 100 кВт/136 к.с. и предлага максимален въртящ момент от 260 Нм. Това й позволява да се ускорява от място до 50 км/ч за само 2.8 секунди, 100-е хваща за 8.1 секунди - характеристики на истински спортен автомобил. Corsa-e изглежда много динамично заради спортния си дизайн, компактните си габарити от 4.06 метра, спадащия назад покрив, който е и с 48 мм по-нисък от този на предишното поколение, без да се губи пространство за главите на пътниците и колата си остава практичен модел с пет места. Модерният интериор предлага напълно цифров кокпит и може да се поръча и с кожена тапицерия. Седалката на водача например е свалена надолу с 28 мм надолу е свален и центърът на тежестта на автомобила, което помага да се подобри динамичността и пътната устойчивост на модела. Елкорсата предлага технологии и системи за подпомагане на водача, които до вчера се намираха само в автомобилите от по-високите пазарни сегменти. Сред тях са адаптивните светлини IntelliLux LED® matrix , които Opel предлага за пръв път в сегмента на малките автомобили на пазара. Осем LED eлемента се контролират от последно поколение предна камера с висока резолюция, като постоянно се нагласява светлинният поток към пътната ситуация и околността.  Благодарение на новата камера системата за разпознаване на пътните знаци получава допълнителна информация - като LED знаци, а ограниченията на скорост са запазени в системата и също се изкарват на дисплей. Адаптивният контрол на скоростта е базиран на показанията на радар, като тази система, а и наблюдението на страничните слепи зони имат премиера също в новата Corsa. Новата инфотеймънт система на автомобила дава възможност за пълна свързаност на шофьора и пътниците в колата. Мултимедийната навигация е със 7-инчов сензорен екран, а топ вариантът й - Multimedia Navi Pro, предлага дори 10-инчов, както и телематичната нова услуга “Opel Connect”. Много полезни са функции като Live Navigation с информация за трафика в реално време, директно свързване с крайпътна асистенция, спешни повиквания и други. Акумулатор 50 кВтч с гаранция за осем години или 160 000 км пробег за 70% oт капацитета, пробег с едно зареждане около 330 км (205 мили) мерено пo цикъла WLTP, електрически мотор с мощност 100 кВт/136 к.с. и въртящ момент от 260, ускоряване от място до 50 км/ч за 2,8 секунди, от 0 до 100 за 8.1 секунди, бордово зарядно – при еднофазно зареждане с мощност 7.4 кВт или 11 кВт при трифазно (5 часа за пълно зареждане с последното), бързо зареждане до  80% за 30 минути с използването на CCS DC с мощност до 100 кВт. Московската фирма Lux Form представи кемпер на базата на новата Lada Granta. Автомобилът е оборудван с жилищен модул с две спални места и кухня. Засега машината е само в един изложбен екземпляр, но скоро се предвижда и серийно производство по поръчки в няколко комплектации с възможност за избор на опции. Цените още не са обявени официално, но се очаква цената на базовата версия да е около 1 150 000 рубли /30 700 лева/. Luxe версията ще струва около 1 800 000 рубли /48 000 лева/. Кемперът ще бъде предложен за продажби в най-скоро време в Москва и Коломна, като има вариант за закупуване отдено на надстройката. Кемперът е построен на базата на пикапа Lada Granta ВИС-2349. Вместо товарната платформа на шасито е монтиран компактен жилищен модул с две спални места, кухня, шкаф, тоалетна и душ. Този малогабаритен и компактен кемпер е предназначен за къси и по-дълги пътешествия с комфорт за двама пътникци. Налице са резервоари за чиста и мръсна вода, 220-волтова розетка и петлитров бойлер. Технически характеристики : габарити - 4925 х 1740 х 2390 мм, междужосие - 2850 мм, дължина на пода- 2178 мм, вътрешна височина - 1558 мм, вътрешна широчина - 1648 мм, място за спане - 1580 х 1980 мм, балон за битов газ - 5 кг, отопление - Eberspacher бензиново – 2,2 кВт, резервоар за чиста вода - 70 л, помпа за пълнене дебит - 18 л/мин, резервоар отпадъчна вода - 45 л, осветление – LED, акумулатор - AGM 95 A, 12 V, розетка - 220 В - Bercker 1 брой, розетка USB - Bercker 1 бр., встроено зарядно устройство 18 А, брой места – 2, спални места -2, подгряване на вода - Truma Therme (5 л) 230 В, химическа тоалетна - Dometic CTS 4110 с обем 19 л, кухня с единичен котлон и мивка. Шкаф-гардероб, баня с леген за душа, тоалетна, мивка и шкафче за тоалетни принадлежности, седалка със завъртане на 180°. ", "date": "2019.06.07", "title": "И Opel се предаде на тока с новата Corsa"}
{"url": "https://duma.bg/vitsparad-n193448", "text": "Странно, водката - мека, цигарите - леки, сокът - 100%... А от какво на другата сутрин ти е толкова зле? Потъва презокеански кораб. Капитанът дава нареждания за качването в спасителните лодки:  - Първи се качват пътниците, купили билети на кредит! Ако видите хижата на 15 минути, а въпреки това вървите към нея още 2-3 часа, имайте предвид, че бинокълът лъже! - Имаш ли портрет на твоите близначета?  - Ето.  - Но тук е само едното?  - Другото е същото... - Жоре, в едната ръка зад гърба си държа бутилка с ракия. Ако познаеш в коя е, ще я изпием. - В лявата. - Мисли, Жоре, мисли... концентрирай се! Уплашеният турист:  - Има ли прилепи в тази пещера?  Водачът:  - Имаше, но не се притеснявайте, змиите ги изядоха всичките. - Какво е общото между автомобила и мъжа? - Виждаш недостатъците като легнеш под тях. Пътник струпва багажа си за чекиране и казва на служителката:  - Аз летя за Лос Анджелис. Искам този, правоъгълния куфар да изпратите в Денвър, а двата кръгли да заминат за Сиатъл.  - Но, господине, не можем да направим това... - отговаря служителката.  - А защо не? Предния път можахте! Двама приятели си пишат в Скайп:  - Аре се видим утре да пием по кафе?  - Егати, ти си първият човек, който успя да напише \"бира\" с четири правописни грешки. - Живея живота си в очакване на нещо, което няма да пристигне никога... - Говориш за любовта? - Не, за пенсията... - Ало, здравейте, Ива може ли? - Да, разбира се. - По дяволите! А когато я молех, тя ми каза \"не може, мама не дава\"... Докато рулира по пистата, един самолет внезапно спира, обръща се и влиза в хангара. След цял един час чакане най-сетне самолетът отлита. Един от пасажерите пита стюардесата:  - Какъв беше проблемът?  - А, нищо особено, пилотът чул някакъв подозрителен шум в мотора и ни отне цял час, за да намерим друг пилот... Туристът:  - Вярно ли е, че алигаторите не нападат, ако носиш фенерче?  Водачът:  - Зависи от това колко бързо го носиш. Доста почерпен шофьор се качва в колата си.  - По-добре е да се прибереш с автобус - съветва го негов приятел.  - Няма да се побере в гаража. - Признай, че ти липсвах! - Много... Кой се обажда? Пред входа на блока седят три стари моми и чоплят семки. Към тях се приближава порядъчно пийнал мъж, олюлява се и изфъфля, като посочва две от лелките с пръсти:  - Ти и ти...  Третата го поглежда кокетно и пита:  - А аз... Може ли и аз?  - М-м-можеее - махва снизходително с ръка пияният. - Вървете на м-м-майната си! - Кажи ми, зетко, ако случайно падна в реката какво ще направиш? - Ще хукна към съседното село за помощ... - Но то е на повече от 20 километра! - За вас, скъпа тъщо, бих бягал и повече... Чакам на спирка. Доближава ме циганин. - Мадам, искаш ли парфюми? - Не. - Мадам, крадени са, не са менте! Дядото е на смъртно легло. Бабата: - И какво, дъртьо, да правя сега с парите, дето цял живот събира за автомобил?! - Дай ги на внучката, нека си купи шоколад... - Имам алкохолна зависимост...  - А аз имам алкохолна независимост - пия колкото си искам! Излизат двама от кръчмата.  - Хайде да ходим по жени!  - Не, аз имам млада и хубава жена...  - Добре, разбрах! Отиваме у вас. - Нещо ме цепи главата...  - Това просто е от вчерашното пиянство...  - Де да беше... Много по-зле е, това е от днешната трезвеност! Пътувайки, на всяка гара пийнал мъж се събужда, поглежда през прозореца и вика:  - Тъпо!  Един от пътниците го попитал:  - Защо непрекъснато повтаряте \"Тъпо\"?  - Ами с всяка нова гара все повече се убеждавам, че съм сбъркал влака... - Раната на главата ви е доста тежка. Сигурно са ви нападнали за пари?  - Така е, докторе.  - Бихте ли познали нападателя, ако ви го покажат?  - Естествено, докторе, кой не познава жена си. - Глътнете този винт. Така, как се чувствате сега? - По-зле. - Всичко е ясно. Имате алергия към винтове! - А вие наистина ли сте доктор? Седи си Генко с една бутилка водка и пие. Някой го пита:  - Това ли ти е единствената утеха в живота?  - Не! Вкъщи имам още четири бутилки. - Мамо, а момиче на 14 може ли да забременее?  - О, да!  - О, не... - Мила, ти ли сложи парола на компютъра?  - Да.  - И каква е паролата?  - Датата на нашата сватба.  - Ама, че си гадна... - Пи ли?  - Не.  - Три ли?  - Не.  - А колко?  - Осем!", "date": "2019.06.07", "title": "ВИЦПАРАД"}
{"url": "https://duma.bg/taynite-na-matematikata-n193450", "text": "Животът, както и да смятаме или както и да считаме, се крепи на математиката. Тя е универсалният космически език. Стига някой да те разбере. Може би защото беше кръгъл сирак и с квадратна глава, го кръстиха Пиер. Нали така се изчислява лицето на кръга - пи по ер на квадрат...  В сиропиталището хлапета му викаха Пешо, а възпитателите - Кръглия сирак с квадратната глава. Ех, имало глава да пати... На квадрат! Често бягаше. При поредното преброяване се оказваше в неизвестност, та му лепнаха прякора Пешо Игрека. - Къде беше? - питаха строго възпитателите. - Измервах разстоянието между точка А и точка В - отговаряше непринудено Кръглият сирак с квадратната глава и уточняваше с каква скорост го е правил. Оценяваха математически му заложби и му поставяха всякакви задачи. Имаше ли събиране на вторични суровини или вадене на картофи, на него ги възлагаха. Но обикновено изпразваше, а после пълнеше градския плувен басейн, чиято управа беше сключила шефство със сиропиталището. Той пък, за да не скучае край басейна, си редеше кубчето на Рубик - винаги го правеше за нула време. После плуваше на воля. Само дето получи възпаление на синусите.  Когато напусна дома, Кръглият сирак с квадратната глава (по кръщелно - Пиер, а по прякор - Пешо Игрека) се записа да следва математика, понеже много го влечеше.  Настаниха го в общежитие, получи стипендия. Докарваше си и по някой лев отгоре - даваше консултации на закъсали колеги как с наличните си мижави средства да вържат двата края. Участваше и в студентските протести. Ходеха по улиците и носеха плакати на които пишеше: \"Сводоба!\", \"Равенство!\", \"Братство!\". На него като математик и активист в Партията на радикалите винаги му се падаше да носи плаката с \"Равенство!\". След един протест обаче попадна в любовен триъгълник. Другите две страни - колега и колежка - се чудеха как с оскъдните си средства да прекарат вечерта. Той ги консултира безплатно, макар и да знаеше, че както няма безплатен обяд, така няма и безплатна вечеря.  Впоследствие колежката, която беше равнобедрена и с това го привлече, се оказа без спирала.  Колегата пък изчезна в безкрайността...  Тогава Пешо Игрека разбра какво е простото тройно правило в случая, а именно, че в тоя любовен триъгълник той е тъпият ъгъл. Втресе го, та трябваше да се лекува с пирамидон. Бащата на колежката обаче реши задачата. Беше директор на цирк \"Глобус\", който гастролираше предимно в чужбина.  Пристигна и взе младите със себе си. Пешо Игрека му стана зет. Даже така му викаха: Пешо Зета. И понеже имаше атлетични данни, веднага беше включен в гимнастическата пирамида, с която се откриваше цирковия спектакъл - беше в основата ?. А успехите се занизаха в геометрична прогресия. Мосю Пиер, както взеха да го анонсират на афиша, стана №1 на програмата. Всяка вечер в края на спектакъла музиката свиреше туш, а Кръглият сирак с квадратната глава, върху която лъщеше черен цилиндър, изпълняваше страховития номер, известен по целия свят като \"Трапецът на смъртта\".  \"Откъде тръгнах, докъде стигнах - мислеше си той. - Какво нещо са тайните на математиката...\" Беше доволен, че чрез \"Глобус\" видя свят. Докато неговите колеги от университета още протестираха по улиците. Вместо да мъкне плаката с \"Равенство!\", той реши това житейско равенство за себе си.", "date": "2019.06.07", "title": "ТАЙНИТЕ НА МАТЕМАТИКАТА"}
{"url": "https://duma.bg/bramchashtiyat-bili-ili-prahosmukachkata-ot-konteyner-v-karutsa-do-dzhoben-format-n193451", "text": "Тази дребна несгода обаче не пречи на Макгъфни да създаде фирмата American Carpet Cleaning Company и да продава прахосмукачките си за 25 долара бройката (доста прилична сума за онези времена, като се има предвид, че преди век и половина един американски долар струва около 23 грама сребро). Най-много машини за чистене се купуват в Чикаго и в Бостън. Смята се обаче, че голяма част от тях изгарят в известния Велик пожар във Ветровития град. До днес са запазени само два оригинални апарата на 150 години, като един от тях и сега може да се види в историческия център на компанията Нооver. Много други производители се опитват да откраднат идеята на Макгъфни и започват да правят и продават механични машини за почистване. В началото на ХХ век на пазара се появяват електрически апарати с контейнер за събиране на боклука. Първият, именуван Модел О, струва $60 и е много търсен от купувачите. Прахосмукачка, работеща на вакуумен принцип, се появява през 1901 г. благодарение на инж. Хюбърт Сесил Бут. Апаратът работи с бензинов двигател и е толкова голям, че го пренасят с каруца и паркират край къщата, откъдето са поръчали услугата. За да се почисти килим, той или се изнася на улицата, или работниците пъхат 30-метровата тръба от уреда през прозореца. Но работи толкова шумно, че го наричат \"Бръмчащият Били\". Със сигурност малцина са тези, които знаят, че във Великобритания в началото на миналото столетие дори си правят партита с прахосмукачки. Дамите толкова много харесват новия начин за чистене на дома, че дори канят роднини и приятели, за да споделят с тях това радостно преживяване. Гостите с удоволствие пият чай и с интерес наблюдават невиждания дотогава процес. Популярността на прахосмукачките расте неимоверно през 20-те и 30-те години на миналия век. Обяснението е доста просто, но днес изглежда и леко нелепо: домакините са убедени (вероятно от предприемчиви продавачи на тези машини, неуморно обикалящи от къща на къща), че заедно с боклука изчезват и всички невидими микроби. Ето какво може да се прочете в списанието Electrician през 1926 г.: \"Универсалната идея на прахосмукачката е нещо повече от почистването на помещенията. Благодарение на уреда жената създава нов стандарт за здравето на всички членове на семейството.\" В продължение на много години апаратите срещу миниатюрните отпадъци, набиващи се в килима и по пердетата, си остават луксозен артикул. Но след Втората световна война се превръщат в неразделна част от всяко домакинство, причислявано към средната класа. В наши дни пък сърфисти от австралийския град Пърт създават \"плаваща кофа\", работеща със слънчеви батерии, която може да всмуква боклука на океана. Апаратът почиства водните площи на яхтклубове, морски и речни пристанища. Устройството струва 3300 евро и се ползва в 17 страни по света. В Книгата с рекордите на Гинес е вписана най-малката прахосмукачка в света, чиято дължина е равна на 5,7 см. Този миниатюрен уред е създаден от Тоби Бейтсън през 2016 г. Устройството наистина лесно се побира в джоба, но предизвиква доста неудобства, когато трябва да се задейства по прякото му предназначение. От няколко десетилетия нито едно семейство не си представя живота вкъщи без прахосмукачка. Този предмет, необходим колкото пералнята и печката, постоянно се усъвършенства. Какви ли не разновидности се предлагат на купувачите - с мощна циклонна система, с накрайник със светодиодна лампа, с воден филтър, без кабел, с въздушна възглавница, роботизиран, с контейнер и торбичка, за мокро и сухо пране, модели, с които може не само да се премахва прах, но и да се измиват прозорци, стени, мебели, килими, да се подсушава и дори да се почистват мивки... Всичко е въпрос на вкус, добър маркетинг и възможностите на кредитната карта.", "date": "2019.06.07", "title": "\"Бръмчащият Били\", или прахосмукачката от контейнер в каруца до джобен формат"}
{"url": "https://duma.bg/deset-letni-vecheri-na-stsena-pod-zvezdite-n193453", "text": "Грандиозна открита театрална сцена с близо 1000 зрителски места за поредна година ще бъде издигната пред Народния театър в София през последната седмица на юни. Десет дни вълнуващ и незабравим театър под звездите ще покаже третото издание на \"Театър пред театъра\", което ще се състои от 2 до 11 юли вкл., съобщават от културния институт. Всички представления са от 21.30 ч., а цените на билетите, които вече се продават на касите на Народния театър, онлайн на сайта и в мрежата на EasyPay и Epaygо, са от 20 до 40 лева. Началото ще постави на 2 юли гостуващият Малък градски театър \"Зад канала\", с представлението \"Ромул Велики\" от Фридрих Дюренмат, режисирано от Бина Харалампиева. Участват Герасим Георгиев-Геро, Василена Атанасова, Весела Бабинова, Петър Калчев, Бойко Кръстанов, Владимир Димитров, Владимир Зомбори, Стоян Младенов, Георги Кацарски, Атанас Чопов, Вежен Велчовски и Симеон Бончев. Зрителите ще видят един от най-хитовите спектакли на Народния театър, за който билетите се изчерпват с месеци напред - \"Лисичета\" от Л. Хелман, за първи път на голяма сцена под открито небе на 3 и 4 юли. Представлението, което отново носи подписа на Бина Харалампиева, е с участието на Теодора Духовникова, Иван Юруков, Дарин Ангелов, Ана Пападопулу, Христо Петков, Цветан Алексиев, Цветомира Даскалова, Радина Боршош и Марин Рангелов. Дните, в които под звездите ще се развихри истински театрален карнавал са 5 и 6 юли - с \"Един безумен ден\" от Бомарше, режисьор Михаил Петров. Звездите в представлението по пиесата \"Сватбата на Фигаро\" са Параскева Джукелова, Димитър Живков, Гергана Змийчарова, Стелиан Радев, Джулия Бочева, Васил Драганов, Стоян Пепеланов, Христо Чешмеджиев, Христо Терзиев, Пламен Димов, Владислава Николова, Ева Данаилова, Вяра Табакова, Цветомира Даскалова. Само месец след премиерата на голяма сцена, публиката ще види за първи път на открито мегазвездите на българския театър Стефан Данаилов и Аня Пенчева в спектакъла \"Актрисата\" - на 8 и 9 юли. В комедията на Питър Куилтър двамата си партнират с Кирил Ефремов, Ненчо Илчев, Иван Панев, Павел Иванов, Живко Сираков, Боряна Бабанова и Божидар Мицев. Спектакълът изненада, който ще се играе на 7, 10 и 11 юли, е \"Спанак с картофи\". Звездното съдийско трио Владимир Карамазов, Юлиан Вергов и Герасим Георгиев-Геро се събира отново, за да изиграе пред близо 3000 зрители бенефисното представление на комедията на Золтан Егреши. Режисьор е Богдан Петканин, художник е Петьо Начев. С един от любимите гласове на зрителите - на актьора Владимир Пенев, звучи в ефира и интернет рекламният видеоклип на \"Театър пред театъра 2019\". Видеото е дело на студентски екип от НАТФИЗ, проектът е реализиран с подкрепата на академията и преподавателя проф. Теодор Янев.", "date": "2019.06.07", "title": "Десет летни вечери    на сцена под звездите"}
{"url": "https://duma.bg/pesen-za-shaykata-kato-pesen-za-maykata-n193449", "text": "Няма ли шайка типична демократичен адрес? Шайка ли пак ще отрича раят в раята ни днес? Няма ли, мамка му, шайка, шайката - своя вина! Може ли всичко на ... майка да вършим с вас в тая страна? Припев: Няма, няма друга такава страна,                 шайка на преференциална цена!                Шайка, твойто име е шайка, уви!                В прехода с шайката с вас докога все така ще вървим!? Няма ли шайка налична по нашите ширини? Шайката редом с нас тича и в европейските дни... Шайка е твоето име, с майка ... по неин адрес. Има ли шайка, щом има рай на Балканите днес? Припев :... Шайка и с апартаменти, с общи тераси над нас, с уж мнозинство в парламента, шайката пак е на  власт. Шайката в старата книга и на \"Дондуков\" е тя. Вече до гушата стигна на шайката май  наглостта... Припев:... П.п. Най-лошото е - българинът свиква,  а родословното  дърво е всъщност ... тиква!", "date": "2019.06.07", "title": "ПЕСЕН ЗА  ШАЙКАТА,  КАТО ПЕСЕН ЗА МАЙКАТА..."}
{"url": "https://duma.bg/onegin-i-chayka-gledame-na-svetoven-teatar-v-sofiya-n193452", "text": "С \"Макбет\", под режисурата на Алесандро Сера и с изцяло мъжки състав, на сцената на Младежкия театър започна програмата на 13-ото издание на \"Световен театър в София\". Акцент на формата е \"Щедростта на Тавита\" на Ян Фабър - пиесата бе играна снощи в Сатиричния театър \"Алеко Константинов\". Шест международни театрални заглавия са включени в афиша на форума. Театралната постановка \"Онегин\" от Пушкин на театър \"Червен факел\" от Новосибирск, Русия, ще бъде излъчена в Дома на киното на 8 юни със субтитри на български и английски език. Постановката е на руския режисьор Тимофей Кулябин, получил две статуетки \"Златната маска\". Художник е Олег Головко, хореограф Артур Ошчепков, художествено осветление Денис Солнцев, музикално оформление Владимир Бичковски. Стиховете чете Игор Белозеров. Тимофей Кулябин е от най-талантливите и успешни руски режисьори от новото поколение, който печели признание из цяла Европа. \"Онегин\" е от най-играните негови спектакли от последните години. Зрителите имат възможност да го гледат заснет по време на представление пред публика. \"Онегин\" на Кулябин пренася в съвременния свят романтичния роман на Пушкин в стихове. Разкриват се мисли, надежди, страсти и отчаяния, които завихрят четиримата главни персонажи - Онегин, Татяна, Олга и Ленски. Вместо класическа енциклопедия на живота в Русия спектакълът представя тиха любовна история, като съумява да предаде духа на големия поет, доказвайки, че произведението звучи актуално и в реалността на XXI век. Заключителното представление е в Младежкия театър на 13 юни - \"Чайка\" на Чехов в модерен вариант на Македонския народен театър от Скопие. Режисьор е Нина Николич, драматург Драгана Лукан-Николски, сценограф Вишна Вуйовик, костюмограф Ивана Каранфиловска-Угуровска, художествено осветление Крис Йегер, композитор на основната музикална тема Влатко Стефановски, хореограф Димитрис Сотириу. \"Чайка\" е първата от пиесите на Чехов, превърнали се в канон на модерната драма и променили завинаги законите на театъра. Стремежът за революция в изкуството и живеене по собствени правила са и основните теми в тази, всъщност трагична история, парадоксално определена от автора като комедия. В нея се преплитат съдбите на известния писател Борис Тригорин, романтичната Нина Заречна, намиращата се в залеза на своята кариера актриса Ирина Аркадина и нейния син-бунтар с амбиции в театъра Константин Треплев. Неизменно възникват въпросите: защо отново Чехов и какво е неговото значение днес? За младата надежда на македонския театър Нина Николич отговорът е ясен: \"Ще престанем да си задаваме този въпрос, докато не осъзнаем, че пиесите на Чехов са живот - чист, жесток, концентриран живот, който се случва навсякъде, на всички езици и във всеки момент.\" ", "date": "2019.06.07", "title": "\"Онегин\" и \"Чайка\" гледаме на Световен театър в София"}
{"url": "https://duma.bg/pikat-na-podslushvaniyata-e-bil-prez-2011-g-n193440", "text": "Според годишния доклад на Националното бюро за контрол на специалните разузнавателни средства пикът на подслушванията със специални разузнавателни средства (СРС) е бил през 2011 г., когато министър на вътрешните работи беше Цветан Цветанов. В периода от 2012 до 2015 г. има тенденция към намаляване на броя на лицата, контролирани със СРС, а в периода 2015-2018 г. се отчита относително стабилизиране. Според доклада това се дължи на повишените изисквания и контрол на разрешаването на СРС. Срещу 2046 души са използвани СРС през миналата година, сочи докладът на бюрото. Пред съдии са заявени 6099 искания за подслушане, като съдът е разрешил 5328 от тях. Процедурите са с 9,50% повече спрямо 2017 г., а броят на исканията е скочил с 2,69%. Най-много заявления за използване на СРС са подадени от МВР - над 60%, а най-малко от ДАНС и КПКОНПИ. В доклада се отбелязва, че СРС са използвани в 279 случая за лица, за които е имало основание да се предполага, че подготвят, извършват или са извършили тежко умишлено престъпление. Основната част от СРС са свързани с престъпления на организирани престъпни групи, за наркотични вещества, нарушения при акцизните стоки, измами, кражби и подкуп.", "date": "2019.06.07", "title": "Пикът на подслушванията е бил през 2011 г. "}
{"url": "https://duma.bg/sgreshenite-pari-sa-davani-ot-may-2016-g-n193441", "text": "Въпреки че още преди началото на пленарния ден бе ясно, че кабинетът и ГЕРБ предлагат друго крайно редуциране на партийните субсидии, управляващите успяха да пробутат предложените по-рано корекции в Закона за политическите партии. С измененията вече се уточнява, че парламентарните партии трябва да получат само по 11 лв. за получен глас, което важи със задна дата от 26 май 2016 г. Решението бе прието със 170 гласа \"за\", но бе предшествано от сериозни забележки от БСП. Въпреки многобройните въпроси финансовият министър Владислав Горанов не се яви, а изпрати заместничката си Росица Велкова, която по-късно мина и през бюджетната комисия. Зам.-председателят на ПГ \"БСП за България\" Крум Зарков се възмути, че НС отново се занимава с проблем, който е проспан от институциите, но е разкрит от медиите. По думите му единствено прокуратурата е реагирала адекватно, като е образувала проверка. \"Заключенията й правят на пух и прах тезите, заложени в законопроекта на управляващите\", смята той. Депутатът цитира и заключения, които разкриват, че методиката за изплащането е сгрешена на 26 май 2016 г. от втория кабинет на Борисов, а преди това всичко е било наред. Зарков и съпартиецът му Пенчо Милков бяха категорични, че в действащия закон се казва, че за получен действителен глас се дължат 11 лв., и цитираха конкретните разпоредби. Защо се получава някаква формула, която отива извън тези 11 лв., питаха социалистите. Зарков цитира настоящия правосъден министър Данаил Кирилов, който при приемането на закона подчертава, че квадратчето \"не подкрепям никого\" се въвежда, за да не се разпределят пари от хората, които изрично не желаят да финансират партиите. \"Прословутото квадратче също се разпределя към получаваната от партиите субсидия. Така се получава, че хора, които са отишли, за да изразят неодобрението си към всички партии, всъщност ги финансират\", обясни Зарков и попита защо Министерството на финансите прави точно обратното на предварително заявеното.  Филип Попов смята, че МФ не си е свършило работата, защото до 2016 г. законът е бил ясен. \"Заповедта на министъра е въвела в заблуждение директора на дирекцията. Министърът не е извършил контрол, както е по закон, и сега ГЕРБ променят закона. Защо променят закона\", попита той. Шефката на бюджетната комисия Менда Стоянова се оплете в сложни обяснения как имало само техническа грешка и законът не бил ясен. Вина имало в \"не подкрепям никого\" и в изчисляването на общата сума на база всички действителни гласове.", "date": "2019.06.07", "title": "\"Сгрешените\" пари са давани от май 2016 г."}
{"url": "https://duma.bg/pardon-n193447", "text": "ЛАФ НА БРОЯ Михаил ЖВАНЕЦКИ Порядъчният човек лесно може да бъде разпознат, когато видим колко неудобно се чувства, вършейки някоя подлост. ДОКТОР СПАС И НЕГОВИТЕ ПАЦИЕНТИ - Аз съм млад, образован, искам да забогатея и с моите данъци, правителството да строи болници, училища!  - ОСГ! - В смисъл? Трябва да попълня ОСГ формуляр? - Оди се гръмни, бе! Рубрика: ДЖЕЗВЕ Пътник във влака:  - Кондуктор, а може ли да се пуши?  - Не!  - А тогава тези фасове по пода откъде са?  - От тези, които не задават въпроси. ЕПИГРАМАДА Калин КАЛИНОВ Очите ми се пълнят със надежди,  ушите ми - с лъжи…  Господа, другари, как да ви изпиша вежди?  Дебелоочието много ви личи! Иван БЕЛОВСКИ Така я караме у  нас,  направо си е изпитание. Лица облечени във власт,  да ни сипят голи обещания. Пламен СИМОВ Всеки гледа да ни вземе мярката,  във този мизерен живот.  И понеже успяват на нас ни се налага  да пием без мярка! ФЛОРА, ФАУНА И ДР. За да се ориентирате в гората къде е юг, трябва да погледнете някое дърво. Ако дървото е палма, то юг вече е тук! АКЪЛ НА БУЦИ Водката е по-евтина от сеанса при психоаналитик.  А да те изслуша може и кучето, при това - напълно безплатно... ЛЮБИМАТА ТЪЩА - Каква е разликата между хиена и тъща?  - Разликата е в това, че хиената е по-хуманна, защото първо те оставя да умреш, а след това те изяжда.", "date": "2019.06.07", "title": "ПАРДОН"}
{"url": "https://duma.bg/proektat-mina-nabarzo-v-byudzhetnata-komisiya-n193443", "text": "Само за няколко часа предложението на Бойко Борисов за актуализация на държавния бюджет не само бе разпределено, а дори мина през водещата бюджетна комисия в НС. Редуцирането на партийните субсидии мина с 10 гласа \"за\" от \"Атака\" и ГЕРБ, а единственият \"против\" бе Йордан Цонев от ДПС, тъй като от БСП отказаха да участват в постановката. \"Партиите се финансират или от държавата, или от олигарсите. Трети вариант няма. Всякакви други спекулации са популизъм\", предупреди Цонев, който единствен от ДПС е в парламента тази седмица заради празника Рамазан Байрам. Той добави, че предложението на ГЕРБ за субсидията ще има много тежка цена за българската демокрация. Ще се върне тоталната зависимост на партиите от бизнесмени, олигарси и сенчестия бизнес. Румен Гечев от БСП видя кризисен пиар след критичните констатации на ЕК ден по-рано. Председателят на комисията Менда Стоянова от ГЕРБ била разбрала, че колегите й от другите партии се радват, \"че икономията ще отиде за детски градини\". От думите на Стоянова стана ясно, че идеята не е домислена. \"За съжаление обаче дивият популизъм, който обхвана някои партии, изключително нагнети общественото напрежение през последните дни. И се почувствахме задължени да се опитаме да отговорим на тези обществени мнения\", призна си тя.", "date": "2019.06.07", "title": "Проектът мина набързо в бюджетната комисия"}
{"url": "https://duma.bg/dva-varianta-za-plashtaneto-na-tol-taksite-n193432", "text": "Предвижат се два варианта за плащане на тол таксите за камиони над 3,5 тона и автобуси, а при определянето на цената за километър ще се взимат предвид различни параметри. Това стана ясно от пресконференция на \"Интелигентни трафик системи\" (TоllPass), - фирмата, която отговаря за събирането на тол таксите. Българската тол система е най-съвременната в цяла Европа, представлява GPS технология от т.нар. free flow тип. Това означава, че aко шофьорът е избрал да постави бордово устройство, няма да се налага да търси тол станции или каси за плащане. То се осъществява автоматично и не е необходимо хората да спират някъде, за да плащат. Това обясни Иван Георгиев, търговски директор на \"Интелигентни трафик системи\". Той каза, че цената на километър за камионите и автобусите ще се определя на база на брутното тегло на автомобила, броя на осите, емисионния клас и класа на пътя, по който ще се движи превозното средство. Все още обаче не е ясно какви ще са тарифите. Отчитането се предвижда да става по два начина. \"Едното отчитане ще става ръчно - на база на маршрутна карта. Водачът спира до мястото за продажба, избира си начална и крайна точка и предплаща услугата\", обясни Иван Георгиев. За пример посочи бензиностанциите. Другият начин е автоматичното отчитане. При него в камиона се монтира бордово устройство, което е GPS базирано. То предава в реално време данни към централната система. Това устройство е подходящо за регулярно или ежедневни пътувания. Ще се предоставя на водачите срещу депозит, който ще се връща при връщане на устройството. То ще работи на 8 езика, включително и на български. Ще има обаче такса за обслужване. Според неофициална информация става дума за около 3 евро на месец. Освен това според договора от TallPass ще получават и 7% от цената на тол таксата, както и при договора им за винетките. Въпросното бордово устройство ще предоставя и информация за баланса по договора със съответния клиент и ще известява при липса на достатъчна наличност. Другият възможен начин за заплащане е чрез GPS тракер, но той трябва да бъде сертифициран, каза Георгиев. По думите му инвестицията на \"Интелигентни трафик системи\" към момента е над 11 млн. лв. за електронните винетки, а до края на годината ще надвиши 15 млн. лв. ", "date": "2019.06.07", "title": "Два варианта за плащането на тол таксите"}
{"url": "https://duma.bg/mon-uvelichava-priema-v-profesionalnite-gimnazii-n193439", "text": "Министерството на образованието продължава политиката си да увеличава броя на местата за прием в професионалните гимназии след 7 клас. Затова и тази година паралелките в тях ще бъдат увеличени и стават общо 1446. Близо половината от тях са с дуална форма на обучение. В същото време в останалите профилирани гимназии класовете ще са 1053, или 43% от всички. В 17 общини ще има обучение в нови професии. 162 паралелки ще приемат в защитени професии като селско стопанско, транспорт, електротехника и електроника. Два пъти повече е бройката на класовете в професии, в които се очаква дефицит на кадри в бъдеще - например в машиностроенето, хранителната и текстилната промишленост. \"Наясно сме, че няма достатъчно желаещи за професионални паралелки, но ние сме длъжни да отговорим на колективната потребност. Децата трябва да се развиват в областта на математиката, техниката и природните науки\", коментира министър Вълчев. Той допълни, че тази година местата в гимназиите са с 2400 повече от броя на завършващите. Очаква се седмокласниците да са 62 200, а план-приемът е 64 600.  Учениците ще се явят на националното външно оценяване в 1696 училища в страната и ще бъдат пазени от 1600 квестори. Изпитът по български език и литература е на 17 юни, а по математика - на 19 юни, като и двата дни са обявени за неучебни. Препитванията вече ще започват от 9 часа. Учениците трябва да носят бележник или ученическа лична карта, както и служебна бележка с входящ номер. Те нямат право да ползват калкулатори, справочници и мобилни телефони. Първият модул от изпита продължава 60 минути, а вторият - 90 минути. За кандидастване в гимназиите се взема обща оценка и от двата, като максималният бал е 400. 300 точки се формират на базата на външното оценяване, а останалите 100 - от балообразуващите оценки. Резултатите ще излязат до 27 юни. От 3 до 5 юли се кандидатства за желаното училище.  Кандидатстването за прием тази година ще е само през електронна система. Досега документи се подаваха и на място, а след това данните се въвеждаха в системата. Ако родителите нямат достъп до интернет, те могат да отидат в училищата гнезда и данните ще бъдат нанесени от служителите. Новост тази година е и въвеждането на баркодове на всеки лист с отговори, който ще попълва ученикът. Освен това децата вече ще пишат с черен химикал, тъй като писмените им работи ще се сканират. ", "date": "2019.06.07", "title": "МОН увеличава приема   в професионалните гимназии"}
{"url": "https://duma.bg/korneliya-ninova-pravitelstvoto-poluchi-dva-zvuchni-evropeyski-shamara-n193444", "text": "Правителството на Борисов, но чрез него и България, получи два много звучни европейски шамара. Холандският външен министър заяви, че не ни искат в Шенген заради корупция - директно и открито. По същото време излезе и докладът Европейски семестър 2019 г. Това е най-тежкият доклад, който България е получавала, откакто сме член на ЕС - тежък, аналитичен и критичен по всички сектори от живота на България. Европейският доклад казва: \"Бизнес средата в България е слаба. Корупцията гони инвестициите.\" По темата образование Борисов твърди: \"За образование даваме пари, без да се замисляме\". Европа констатира: \"България не инвестира в образованието си, особено начално и средно, и резултатите са ниски\". По здравеопазването Борисов се хвали: \"Даваме все повече и повече пари за здравеопазване и то се подобрява\". Европа оценява: \"Българите имат ограничен достъп до здравеопазване, няма лекари, няма медицински сестри. Преките плащания от пациентите са най-високи в Европа.\" За борбата с контрабандата, голямата гордост на Борисов, за която той казва: \"Почти я няма. Справихме се с контрабандата и я занулихме\". Европа обаче вижда, че не се събират данъци, акцизи и има незаконна търговия с горива в България. По темата за инвестициите Борисов твърди: \"Откриваме всеки ден заводи, даже по два на ден и инвестициите растат\". Някои ги е откривал преди 2 години и сега - пак. Европа констатира: \"Корупцията, регулаторните режими, недостатъчната работна ръка са пречка пред инвеститорите, които напускат България\". Европа казва, че процентът на бедност и социално изключване в България е 32,8%, значително над средното равнище за ЕС. Уважаеми г-н Борисов, защо за 10 години управление на България докарахте държавата до това състояние. Това не е оценка само на българските социалисти, а на вашите партньори в Европа. Защо 10 години не признахте грешките си? Защо 10 години не приехте алтернативата? Накъде водите България?  Продължаваме по оценките на Европа да бъдем най-бедната, най-корумпираната, без достъп до здравеопазване, с некачествено образование и инфраструктура държава. Искаме отговори и политическа отговорност от това правителство и това мнозинство. Вие знаете как се носи тя.", "date": "2019.06.07", "title": "Корнелия Нинова:  Правителството получи два звучни европейски шамара"}
{"url": "https://duma.bg/napuk-borisov-predlaga-partiyni-subsidii-po-lev-za-glas-n193445", "text": "Демонстративно премиерът Бойко Борисов обяви, че предлага субсидиите за парламентарно представените партии да бъдат само по лев за глас. Той дойде в Народното събрание с финансовия министър Владислав Горанов и разпореди на депутатите от ГЕРБ набързо да приемат идеята. Борисов и министърът обаче дадоха ясно да се разбере, че не вярват мярката да доведе до добри резултати, но го правят напук на БСП. Премиерът обяви, че иска да види как с толкова малка субсидия партиите ще се оправят, как ще плащат на избори, на социолози и политолози. \"Няма да търпя повече върху ГЕРБ да се упражнява който и да било. Толкова са ми ясни тези игрички - те да са хубавите. Аз бих на изборите, помните, като кмет без 1 лев, без партия, без нищо\", заяви Борисов. След това обаче призна, че фондациите \"Ханс Зайдел\" и \"Конрад Аденауер\" са се погрижили да \"структурира партията\" по европейски тип. \"Много се наслушахме на популизъм. Ще стане накрая като в Чехия и в много страни - милиардерите да са и премиери, няма да мине много време и партиите ще станат собственост на бизнесмените. Но нали знаете, в една лудост, който се обяви срещу лудите, сам го обявяват него за луд\", внезапно си призна премиерът. Той обясни, че в сряда в МС било решено, издадено е постановление, а предложението за намалението на субсидията е разписано като законопроект и внесено в НС вечерта. В същия дух бяха и изявленията на Горанов. Щом БСП са решили да печелят позитиви с темата за партийните субсидии, нека видим как може да се прави политически модел с 1 лев, заяде се министърът на финансите. Той призна, че решението е напук на социалистите - докато обясняваше как политическата ни система е незряла. Горанов подчерта, че като финансов министър винаги е смятал, че партийните субсидии трябва да са достатъчни, така че партиите да са относително независими, за да могат да финансират структурите си и определени политически действия, и се заинати, че след като системните партии в парламента били започнали да играят несистемно, ГЕРБ щели да покажат, че също могат да го направят. По сметките на Горанов след намаляването на партийните субсидии на 1 лв. за глас от 1 юли икономията в бюджета за 2019 г. ще бъде около 16 млн. лв.  Ако сега годишно са планирани около 38 млн. лв., за следващите години партиите ще получават годишно около 3 млн. лв., изчислява той. На въпрос какво ще стане с партиите, ако нямат пари да върнат субсидиите, Горанов обясни, че това не е разписано. Затова от ГЕРБ никога не стигали до \"крайно популистка теза\", че партиите не трябва да бъдат финансирани. \"Жалко е на гърба на закона и на гърба на Народното събрание и държавния бюджет да се прави кризисен пиар. След като бяха хванати в грешка от прокуратурата за изчисляване на субсидиите, след унищожителния доклад на Еврокомисията, правят ход, с който се цели да се отклони общественото внимание\", коментира зам.-председателят на ПГ \"БСП за България\" Крум Зарков. Той се възмути от несериозното отношение на управляващите към темата. \"Не е нормално да се внесе актуализация на бюджета сутринта, след два часа е насрочена комисия, и така - джаста-праста. Не е правилен този подход\", подчерта депутатът. Предложили сте субсидията да бъде 1 лв. за глас, но ако ги смятате за 5 или 6 лв., нищо не се променя, добави той, като направи аналогия със ситуацията, довела дотук - изплатените от Горанов 13 лв. вместо 11 на глас. Зарков добави, че БСП ще обсъди подробно предложението на Борисов. По думите му социалистите няма да се оставят да ги пришпорват, а ще направят обстоен анализ и едва тогава ще отправят своите предложения, като ги обосноват с конкретни разчети. Той добави, че след като се отваря въпросът за държавния бюджет, БСП ще използва възможността да внесе предложенията си за намаляване на ДДС-ставките и за подкрепа на младите семейства. \"Премиерът е от изпълнителната власт и няма работа в Народното събрание. Още по-малко да казва какво ще прави Народното събрание\", ядоса се на визитата от Борисов лидерът на НФСБ Валери Симеонов. Партията му обаче би подкрепила намаляването на субсидиите, но само ако има \"съпътстващи текстове\". \"Да има право официално лобиране на определени лица да подпомагат партиите, защото с ограничението на 1 лев особено за една по-голяма партия възможността за официална издръжка се намалява изключително много. Става почти невъзможно\", даде пример СИмеонов. Според него най-голямата опасност е партиите \"да попаднат в ръцете на големи, скрити и задкулисни икономически играчи - това, което се казва олигархия\". Фирмите, които финансират партиите, трябвало да бъдат вкарани в публични регистри.", "date": "2019.06.07", "title": "Напук Борисов предлага партийни субсидии по лев за глас"}
{"url": "https://duma.bg/predpriemachi--zhilishtata-u-nas-stavat-vse-po-nedostapni-n193434", "text": "Въпреки че през последните две години поскъпваха с над 10% , жилищата у нас остават все още сред най-достъпните в Европа. По информация на Numbeo най-голямата в света база с данни за условията на живот в София с една средна работна заплата може да се купят 0,6 кв. м жилищна площ, докато  в Европа тази площ пада под 0,1 кв. м. \"За съжаление, тенденцията у нас е за влошаване на този показател. Заради тежките административни процедури и градоустройствените рестрикции работата ни изпитва все повече трудности, което оскъпява крайния ни продукт. Дано не стигнем до ситуация, характерна за големите европейски градове, където 75% от хората не могат да си позволят собствено жилище\", коментира вчера Георги Шопов - председател на Националната асоциация на строителните предприемачи. И там се строи много, но имотите се изкупуват от банките и спекулативния капитал и после се отдават под наем, допълни той. За положителен пример Шопов даде Истанбул, където благодарение на държавната политика и липсата на административна тежест в крайните квартали цената на кв. м на апартаментите в мегаполиса е 650 евро. Изчисленията ни сочат, че 55% от крайната цена на жилищата се формират от самото строителство. 25% от нея се падат на терените, които в София са поскъпнали двойно, 8% заемат административните разходи. Печалбата на предприемачите е около 11%, поясни членът на НАСП Камен Пенков. Изграждането на прилежащата към сградите инфраструктура не е наше задължение, но ние инвестираме в нея, за да можем да си завършим проектите. Парадоксалното е, че след като я дарим на общината, трябва върху вложените пари да платим и ДДС, оплакват се строителните предприемачи. От асоциацията са на мнение, че въвеждането на електронното строително разрешение е най-наложителната мярка в жилищното строителство, с която ще се оптимизират процесите в сектора. Успешен опит в това отношение вече има в Северна Македония и Сърбия, твърди Георги Шопов. В момента пазарът е изключително добре балансиран. Очакваме през тази година поскъпването на жилищните имоти да бъде около равнището на инфлацията и да не надвишава 5%. Клиентите ни сега са много по-информирани и знаят точно какво искат. Като цяло пазарът навлиза в една по-зряла фаза. Вече ги няма спекулантите от 2008 г., твърди Христо Чепишев от УС на НАСП. Според него старите панелни блокове се превръщат в бомба със закъснител, която може да избухне в близко бъдеще, като процесът на премахване на тези сгради стане неуправляем.", "date": "2019.06.07", "title": "Предприемачи:     Жилищата у нас стават все по-недостъпни"}
{"url": "https://duma.bg/809-mln-lv-sa-zagubite-ot-menteta-na-godina-n193433", "text": "Годишните загуби поради фалшифициране и пиратство в България се оценяват на 809 млн. лв., което се равнява на 15,5 на сто от продажбите в 11 основни икономически отрасъла. Като цяло икономическите субекти в ЕС губят до 117 млрд. лв. годишно от продажбата на фалшификати в тези 11 отрасъла, съобщава офисът на Службата на Европейския съюз за интелектуална собственост (EUIPO) в София. Фалшифицирането пряко унищожава повече от 467 800 работни места в ЕС.  Взети заедно, високата стойност, снизходителните присъди и високата възвръщаемост на вложените ресурси определят притегателността на фалшифицирането за престъпните групи, отчитат от EUIPO. Начините на действие на тези групи стават все по-сложни с развитието на технологиите и на каналите за разпространение. Сред мотивите за потребителите да купуват фалшифицирани стоки и незаконно да използват съдържание със защитени права са ниските цени, достъпността и не така силното осъдително отношение на обществото към такива действия. Отрасълът на облеклото, обувните изделия и принадлежностите е най-големият от всички проучени по отношение на обем на продажбите и заетост. Според оценката нереализираните продажби в отрасъла в целия ЕС се равняват приблизително на 55,5 млрд. лв. всяка година или на 9,7 на сто от всички продажби. В България нереализираните продажби поради фалшифициране в отрасъла се оценяват на около 199 млн. лв. годишно, или на около 16,2 на сто от продажбите. Наличието на фалшифицирани стоки на пазара води до приблизителна загуба от 13,6 млрд. евро годишно за отрасъла на козметиката и личната хигиена в ЕС. Това се равнява на 10,6 на сто от всички продажби в отрасъла. В България приблизителната загуба за отрасъла е 108 млн. лв., което се равнява на 17,6 на сто от всички продажби в отрасъла.", "date": "2019.06.07", "title": "809 млн. лв. са загубите от ментета на година"}
{"url": "https://duma.bg/keri-priznal-referenduma-v-krim-n193428", "text": "Бившият държавен секретар на САЩ Джон Кери е признал, че резултатът от проведения през 2014 г. референдум в Крим отразява волята на жителите. Това разкрия руският външен министър Сергей Лавров в интервю за руския новинарски сайт \"РБК\". Но вместо публично да признае този факт, Кери предложил на Москва да повтори референдума в името на протокола. \"Кери ми съобщи през април 2014 г.: \"Всичко е ясно. Всичко се случи по начина, по който жителите на Крим искаха. Но заради формата проведете още един референдум\", разкри Лавров. \"Ако вече разбирате всичко, защо хората трябва да гласуват отново?\", попитал Лавров.", "date": "2019.06.07", "title": "Кери признал  референдума в Крим"}
{"url": "https://duma.bg/ek-nastoyava-da-se-podobri-sabiraemostta-na-danatsite-n193431", "text": "В България се наблюдават макроикономически дисбаланси, като уязвимостите във финансовия сектор са придружени от висока междуфирмена задлъжнялост и необслужвани кредити в корпоративния сектор. Това гласи докладът на ЕК за макроикономическите дисбаланси в България. В документа се съдържат и препоръки как страната ни да постигне устойчиво социално и икономическо развитие. Освен посочените по-горе уязвимости ЕК препоръчва на България да засили контрола върху събираемостта на данъците и акцизите при горивата, а също така да направи още усилия в посока справяне с укриването на доходите на физическите лица. Това трябва да се случи чрез конкретни мерки в сектори като този на горивата и труда. Също така се препоръчва подобряване на корпоративното управление на държавните предприятия чрез приемане и въвеждане на предстоящи законодателни актове. Комисията препоръчва също така да се гарантира по-добре стабилността на банковия сектор чрез засилване на надзора. Българското правителство също така трябва да осигури ефективен надзор и прилагане на законодателната рамка, създадена за борба срещу прането на пари.  ЕК препоръчва България да съсредоточи инвестициите си най-вече върху научните изследвания и иновациите, транспорта, особено върху неговата устойчивост, водния сектор, управлението на отпадъците, както и върху енергийната инфраструктура и енергийната ефективност. От Брюксел препоръчват при подобряването на бизнес средата страната ни да започне да обръща повече внимание върху регионалните различия на територията й.", "date": "2019.06.07", "title": "ЕК настоява да се подобри събираемостта на данъците"}
{"url": "https://duma.bg/prashtat-malkite-kompanii-da-kupuvat-tok-ot-borsata-n193435", "text": "Промени в Закона за енергетиката ще пратят малките фирми, които сега са на регулиран пазар, да купуват ток от борсата. Това стана ясно от думите на председателя на енергийната комисия в парламента Валентин Николов във Варна. Той каза, че ще подготви законовите промени до края на годината и ако парламентът ги приеме, тогава от 1 юли догодина всички фирми ще излязат на свободния пазар. Това беше едно от изискванията на работодателските организации, което те поставиха и при срещата си с премиера Бойко Борисов, каза Николов. Това е и стъпка към следващата либерализация на пазара на енергетика. Високите и непостоянни цени на енергийната борса карат малките фирми да се връщат на регулирания пазар. Преди време шефът на НЕК Петър Илиев заяви, че по тази причина електроразпределителните компании са поискали 2,2 милиона мегаватчаса допълнително електроенергия, която не е отишла за свободния пазар. На въпрос: няма ли да затрудни това малките фирми и да ги постави пред опасност от фалит, Николов реагира: \"Не съм чувал да има социално слаби фирми.\" Предстои също да се направи дискусия как битовите потребители да излязат на свободния пазар. Ще се дискутира как да бъдат идентифицирани енергийно бедните, както и механизмите за компенсацията на енергийната бедност. Николов каза, че 60% от потребителите се водят енергийно бедни, но пък потребяват едва 10% от тока за бита. Законовите промени за излизането на битовите потребители на свободния пазар няма да бъдат направени, докато не мине дискусията и не се постигне съгласие.  Междувременно вчера омбудсманът Мая Манолова поиска информация от КЕВР по Закона за достъп до обществена информация заради предстоящото увеличение на цените на тока за бита и малките фирми от 1 юли 2019 г. Тя поиска от регулатора заявленията за утвърждаване на нови цени от 1 юли 2019 г. до 30 юни 2020 г. и приложените към тях годишни финансови отчети и доклади за дейността за 2018 г. на ЧЕЗ, ЕВН и Енерго-Про, съобщиха от пресцентъра на омбудсмана. Повод за това са заличените данни във въпросните заявления на тези дружества, публикувани на Интернет страницата на КЕВР, които засягат финансовата обосновка на цените. Очаква се КЕВР да вземе окончателно решение за увеличението на цените на тока за битови потребители средно с около 3,5%. Поради липса на пълна информация гражданите нямат възможност да се подготвят и да участват ефективно в общественото обсъждане днес от 10 часа в сградата на регулатора.", "date": "2019.06.07", "title": "Пращат малките компании да купуват ток от борсата"}
{"url": "https://duma.bg/rusiya-i-kitay-otkazvat-dolara-v-razplashtaniyata-n193429", "text": "Русия и Китай ще развият разплащания в национални валути, обяви Владимир Путин след разговорите му с гостуващия в Москва китайския президент Си Цзинпин. Току-що бяха подписани споразумения за по-нататъшно използването на рублата и юана в двустранната търговия, както и осигуряване на непрекъснати банкови услуги за сделки в условия на нестабилност на световните пазари, изтъкна Путин пред репортери.  Отделно руският министър на икономиката Максим Орешкин и китайският министър на науката и технологиите Ван Чжиганг подписаха меморандум за създаване на рисков фонд от 1 млрд. долара. Средствата ще бъдат използвани за разработване на нови технологии в ключови сектори на икономиката. Новият фонд ще бъде фокусиран върху малките и средните предприятия. При посещението на Си е планирано да се подпишат 30 двустранни споразумения. \"Русия е най-посещаваната от мен страна, а президентът Путин за мен е най-близък приятел и добър колега\", каза Си Цзинпин.", "date": "2019.06.07", "title": "Русия и Китай отказват  долара в разплащанията "}
{"url": "https://duma.bg/ima-novi-tsigareni-banderoli-n193430", "text": "Новите бандероли за цигарите, предназначени за българския пазар, вече са одобрени от Министерския съвет. Това се случва близо три седмици след изтичането на крайния срок, в който търговските обекти трябваше да спрат да предлагат тютюневи изделия със старите бандероли. Върху новите ленти, облепящи цигарените кутии, вече няма да бъде изписвана крайната цена на продукта. Стойността трябва да бъде слагана върху самата кутия, с изключение на пурите и пуретите. Според заповедта на финансовия министър Владислав Горанов, издадена в средата на януари 2019 г., тютюневите изделия, облепени с действащия към момента бандерол, можеха да се реализират в търговската мрежа до изчерпването на складовите количества, но не по-късно от 20 май 2020 г. Освен новите бандероли с одобреното изменение на Наредбата за условията и реда за регистриране на цените на тютюневите изделия се прецизира процедурата по регистриране на продажната цена на тютюневите изделия или за промяна на регистрираната цена, както и вписването на информацията в електронния регистър, воден от Агенция \"Митници\". Предвижда се цената да става публична от датата на връчване на удостоверението за регистрирана цена.", "date": "2019.06.07", "title": "Има нови цигарени бандероли"}
{"url": "https://duma.bg/arteks-sadi-dvama-ot-protivnitsite-na-zlaten-vek-n193438", "text": "Строителните фирми \"Артекс инженеринг\" и \"Артекс Златен век\" са завели дела срещу двама от противниците на небостъргача \"Златен век\" в столичния квартал \"Лозенец\", съобщи \"Медиапул\". От дружествата, собственост на семейство Мирянови, претендират по 100 хил. лв. обезщетение от адвокат Никола Вапцаров и Мариан Башур. В исковите молби се посочва, че фирмите са претърпели неимуществени вреди от изказванията на Вапцаров и Башур. Делата са граждански и ще се гледат от Софийския градски съд. Двамата обаче не са получавали известия и заявиха, че застават зад всяка казана дума.  Вапцаров и Башур са основни говорители на инициативния комитет срещу \"Златен век\". Те твърдят, че сградата се строи без валидно разрешение за строеж и затова трябва да й се издаде ново разрешение, но за по-малко етажи, а построеното до момента да бъде сборено.", "date": "2019.06.07", "title": "\"Артекс\" съди двама от противниците на \"Златен век\" "}
{"url": "https://duma.bg/transplantatsiite-v-balgariya-sa-mnogokratno-po-malko-ot-evropa-n193436", "text": "\"Липсва адекватна за България трансплантационна активност, която е в пъти по-ниска, отколкото е в Европа. Липсва адекватно финансиране и организация за познаване на пациенти в мозъчна и сърдечна смърт на територията на страната.\" Това  заяви народният представител от \"БСП за България\" проф. Георги Михайлов по време на изслушването на министъра на здравеопазването Кирил Ананиев в Народното събрание за проблемите и перспективите на трансплантационната дейност в България. Михайлов бе категоричен, че у нас липсва оценка на лекарствената политика при трансплантациите, няма нито дума за клетъчна трансплантация, и припомни, че преди 2 години е предоставена програма за 10 млн. лв. на предишния министър за реконструиране на центровете по клетъчна трансплантация. Надявам се до края на 2020 г. да бъде направена първата белодробна трансплантация у нас, каза Ананиев. Той припомни, че на 25 януари 2019 г. в София бе подписано споразумение за квалификация и обучение в сферата на белодробната трансплантация между България и многопрофилната болница във Виена. То ще бъде разгледано от консултативния комитет по гръдна хирургия на \"Евротрансплант\" и от борда на организацията през октомври 2019 г. Ананиев увери, че ще подпише писмо до клиниката по пулмология към Медицинския университет в Хановер за проучване на възможностите за обучение на български екипи в сферата на белодробната трансплантация и веднага ще го изпрати. В Австрия, Италия, Ирландия, Словения, Унгария, Финландия, Чешката република, Швеция имат от 16 до 25 донора на 1 млн. население, а в България през 2018 г. те са 2,28 на 1 млн. Румъния, Кипър и Гърция също са с ниско ниво на донорство, но България е дъното на ЕС. ", "date": "2019.06.07", "title": "Трансплантациите в България са многократно по-малко от Европа"}
{"url": "https://duma.bg/nov-zdravnoosiguritelen-model-predstavyat-naesen-n193437", "text": "В началото на юли ще се проведе кръгла маса за обсъждане на нов здравноосигурителен модел, а наесен ще бъде представен, съобщи министърът на здравеопазването Кирил Ананиев по време на блицконтрол в парламентарната Комисия по здравеопазване. До 10 дни фирмите производители и доставчици на лекарства ще могат да се регистрират в новата платформа, която ще проследява недостига на лекарства и паралелния им износ, а до 2 месеца тя ще заработи, увери Ананиев в отговор на въпрос на проф. Анелия Клисарова. След това аптекари и дистрибутори на лекарства всеки ден ще отчитат какви медикаменти с рецепта от позитивния списък са получили и продали, за да се знае дали има недостиг и на кои лекарства. Ако наличностите на дадено лекарства са по-малко от 65% от средномесечното потребление за изминалите 6 месеца, то няма да бъде разрешено за износ.  Ананиев увери, че продължава и работата по платформата за електронния търг на лекарства. Припомняме, че той трябваше да заработи през есента. По думите на министъра от 10 до 24 юни болниците трябва да подават заявки за необходимите им количества лекарства за 2019 и за 2020 г. Националният център за наркомании не се закрива, а се влива в Националния център за обществено здраве и анализи, каза Ананиев в отговор на въпрос на проф. Георги Михайлов защо това се прави. Проф. Михайлов изказа съмнения, че новата структура би работила адекватно, като действията на МЗ оприличи на сливането на изпълнителните агенции за трансплантация и за медицински одит.  ", "date": "2019.06.07", "title": "Нов здравноосигурителен модел представят наесен"}
{"url": "https://duma.bg/braziliya-prodade-mirazh-ite-si-na-agresor-n193417", "text": "Бразилия е продала остананалите й девет изтребителя \"Мираж\" 2000 на частната френска компания \"Прокор\", която възнамерява да ги използва като \"агресори\", т.е. да имитират противникови самолети при тренировки на летци от ВВС, съобщи сайтът на авиационното списание \"АЕРО\".  През 2006 г. Бразилия е закупила 12 \"втора ръка\" изтребителя \"Мираж\" 2000 от Франция на цена от 200 млн. долара заедно с въоръжението и обучението на летците и техниците. От 2014 г. бразилците са опитвали да продадат тези самолети, като последната известна цена за една машина е била над 450 хил. долара. В момента Бразилия очаква да получи първия си от поръчаните 36 шведски изтребителя \"Грипен\". През последните години се наблюдава голяма популярност на частните компании, които предлагат \"агресорски\" услуги. В САЩ най-известни са фирмите \"Дракен интернешънъл\", \"Тактикал еър съпорт\" и \"Еърборн тактикал адвантидж компани\" (АТАК). Тези три компании имат повече годни за полети бойни самолети, отколкото някои ВВС на суверенни държави. \"Дракен\" например разполагат с 21 чешки учебно-бойни самолети Л-159 \"Алка\", 5 Л-39 \"Албатрос\", 12 южноафрикански изтребителя \"Атлас Чита\", 22 френски изтребителя \"Мираж Ф-1\", 27 МиГ-21бис, 13 американски щурмовика А-4 \"Скайхоук\" и 9 италиански учебно-бойни самолета \"Аермаки МВ-339С\". \"Тактикал еър съпорт\" разполага с флот от 25 изтребителя Ф-5Е И бразилски учебно-тренировъчни турбовинтови самолета \"Ембраер\"-312 \"Тукано\". АТАК пък към момента се е сдобила с десетина антикварни британски изтребителя \"Хаукер Хънтър\", шест \"Ф-21 \"Кфир\" и цели 63 \"Мираж-1Ф\". Следващата крачка бе направена преди две години от ръководителя на частната военна компания \"Академи\", бивша \"Блекуотър\" Ерик Принс, който предложи да създаде частни ВВС, които да оказват услуги на правителства. По неговите замисли срещу заплащане редица държави, които нямат бойна авиация, си биха купили такива услуги - като Афганистан, който Принс даде за пример. По думите на наемника частните ВВС можели да използват леки хеликоптери МД-530 \"Дифендър\", съветските Ми-25 и щурмови самолети \"Тукано\".  Тези идеи не намериха по-нататъшно развитие, но в случая имаше и \"българска връзка\". През 2017 г. на авиоизложението в Бурже българската компания \"ЛАСА-инженеринг\" представи самолета T-bird, който представлява американски селскостопански самолет с австрийска електроника и българско бронирано и въоръжение от различни съветски образци на неуправляеми ракети и бомби. Според сайта \"Интерцептор\" зад поръчката за създаването на T-bird стои Ерик Принс. ", "date": "2019.06.07", "title": "Бразилия продаде \"Мираж\"-ите си на \"агресор\""}
{"url": "https://duma.bg/datata-n193418", "text": "1654 - КОРОНОВАН Е ФРЕНСКИЯТ КРАЛ СЛЪНЦЕ ЛУИ XIV. Нему принадлежи знаменитата фраза \"Държавата - това съм аз!\". Привърженик е на теорията за божественото право на монарха, според която кралската власт има божествен произход и е независима от светски ограничения. Управлението му, продължило от 1643 г. до смъртта му през 1715 г., започва, когато е едва 4-годишен. Продължава 72 години, 3 месеца и 18 дни, което го прави най-дългото документирано управление на европейски владетел. 1848 - РАЖДА СЕ ПОЛ ГОГЕН, ФРЕНСКИ ЖИВОПИСЕЦ, ПОСТИМПРЕСИОНИСТ (УМИРА 1903 Г.). Един от най-обичаните художници - не само заради таланта, но и заради ексцентричността му. Целият му живот е постоянно пътуване и търсене на ново начало. През 1894 г. става член на теософско общество, където остава до края на живота си. Вероятно най-значителната му творба е картината \"Откъде идваме? Кои сме? Къде отиваме?\" (на снимката). Тя символизира житейски път, чийто край не преминава в хармонична завършеност, а действа върху зрителя объркващо и безнадеждно. 1924 - В СОФИЯ СЕ РАЖДА ВИЛИ ЦАНКОВ, ТЕАТРАЛЕН И КИНОРЕЖИСЬОР (УМИРА 2007 Г.). Създава първия \"Домашен театър\" у нас. Кариерата му е свързана с Младежкия театър, с Театър \"София\", с театрите в Габрово, Ямбол, Бургас, Шумен. Режисьор на 130 театрални постановки, 15 филма (най-известните от които \"Сватбите на Йоан Асен\" и \"Демонът на империята\"), 2 опери, оперети и редица телевизионни екранизации. Носител на многобройни награди. Автор на романите \"Вавилонски кули\", \"Горящият ангел\", \"Седемте небеса\" и др. 1935 - УМИРА ИВАН МИЧУРИН, РУСКИ БИОЛОГ И СЕЛЕКЦИОНЕР (Р. 1855 Г.). Доктор по биология, заслужил деятел на науката и техниката, почетен член на Академията на науките на СССР. Създател на много нови сортове плодове, голяма част от които още през 1896 г. се харесват на американските му колеги и са обект на сериозен интерес и търсене. Мичурин дори е избран за почетен член на американското научно общество \"Бридерс\". След смъртта му неговото родно място - гр. Козлов, Тамбовска губерния, носи името Мичуринск. 1988 - В КОСМОСА ИЗЛИТА ВТОРИЯТ БЪЛГАРСКИ КОСМОНАВТ АЛЕКСАНДЪР АЛЕКСАНДРОВ. Лети на борда на съветския космически кораб \"Союз ТМ-5\" с командир Анатолий Яковлевич Соловьов и бординженер Виктор Петрович Савиних. Мисията продължава до 17 юни. Александров е избран за космонавт на 1 март 1978 г. във втората група от програмата \"Интеркосмос\" заедно с първия български космонавт Георги Иванов. Негов дубльор е през 1979 г. По време на своя полет девет години по-късно извършва над 56 успешни научни експеримента, включително и изпитание на български храни за космонавти, разработени от Института за космически изследвания при БАН с ръководител акад. Димитър Мишев.", "date": "2019.06.07", "title": "Датата"}
{"url": "https://duma.bg/kratki-novini-n193427", "text": "Лидерите на ЕНП, на социалистите, либералите и \"зелените\" в Европарламента обявиха, че са постигнали съгласие за обща политическа амбиция в следващия законодателен период, съобщи БНР. \"Това ще даде основата, върху която следващият председател на Еврокомисията може да се ангажира, за да получи широко и стабилно мнозинство в Европарламента\", се казва в изявление на лидерите.  Турски бойни самолети са извършили 46 нарушения на гръцкото въздушно пространство в рамките на един ден, сряда, съобщи атинският в. \"Прототема\". Турските F-16 са навлезли 12 пъти в Атинския полетен регион, шест от тях са били с пълно бойно въоръжение. Не се е стигнало до прихващането и ескортирането им от страна на гръцки самолети. Словашкият премиер Петер Пелегрини обяви, че предстои сключването на нов договор с Русия за обслужването и поддръжката на 12-те изтребителите МиГ-29 на словашките ВВС, сделката е за 100 млн. евро, съобщиха руските медии. \"Руската федерация и РСК \"МиГ\" през следващите 4 или 5 години ще се погрижат за боеспособността на нашите самолети, каза той на пресконференция в Москва.  Руски и полски следователи проучиха фрагментите от самолета Ту-154М на полския президент Лех Качински, който се разби близо до Смоленск през април 2010 г. Материалите на разследването показват грешка на екипажа. Зад трагедията стоят погрешните действия на екипажа, който продължил приземяване при липса на видимост, гласи заключението. По искане на чуждестранни колеги бяха проведени допълнителни разпити на свидетелите на самолетната катастрофа.  Урановият завод в севернокорейския ядрен комплекс Йонгбион продължава да работи, съобщи южнокорейският телевизионен канал KBS. Търговските сателитни снимки на комплекса, взети през последните месеци до 28 май, \"показват продължаващи дейности за обогатяване на уран\". На тази основа се смята, Пхенян не е спрял развитието на ядрената си програма.", "date": "2019.06.07", "title": "Кратки новини"}
{"url": "https://duma.bg/u-nas-se-deystva-izvan-zdraviya-razum-n193420", "text": "Бих искал да кажа няколко думи в качеството си на член на т. нар. Съвет на настоятелите на БАН. Моят мандат изтича и сигурно повече няма да мога да се изказвам в това си качество, а това е изключително важен орган. Може би не всички са запознати подробно с неговите функции и задачи, но всъщност този орган беше създаден с промяна на Закона за БАН с цел по-тясна връзка на науката с изпълнителната власт; законодателната власт; с това, което обикновено наричаме бизнес; местната власт и така нататък. Четири години почти съм член на този съвет и моето впечатление е, че той не работи поради това, че нито представителите на изпълнителната власт, нито представителите на законодателната, нито представителите на бизнеса проявяват какъвто и да е интерес към това. По закон този съвет трябва да утвърди отчета на академията, който приемате вие, народните представители. Това става с огромни трудности, едва-едва се събират кворуми. По закон този съвет трябва да се грижи за необходимите най-вече финансови, но и политически условия за работа на академията, той и това не прави. Затова може би е нужно да смените собствените си представители, например министър Вълчев е редно да бъде член на този съвет.  Другият проблем... Не става дума за проблем с възрастовия състав, а става дума за катастрофа. Вече години наред много от институтите нямат кандидати за докторанти, а това е нечувано и невиждано по света явление. Не съществува, освен в България, нещо, което се нарича \"научен институт\", и където всички са професори и доценти, а няма докторанти. Да, това си е за книгата на Гинес. За съжаление, ние можем да поставим един злощастен рекорд. В последните години, разбира се, има увеличение на финансирането, но всичките тези мерки са ако не контрапродуктивни, то поне спорни. Например имаше конкурс за създаване на несъществуващата единствено в България позиция \"постдокторант\". Докторантите и постдокторантите са основните двигатели на науката по целия свят. Те извършват общата, масовата, черната, както искате, работа. Това са чираците и калфите, без които майсторите не могат да направят нищо. Беше предложено възнаграждение на постдокторанта три пъти по-голямо, отколкото на неговия научен ръководител. То като идея е абсурд, но като реализация създава само конфликти. То е контрапродуктивно и дори има функцията да селектира най-добрите хора, за да бъдат експортирани навън. Тоест държавата работи за собственото си генетично ограбване, защото не е важно докторантът, че ще получава в продължение на една година две или три хиляди лева. Той много добре знае, че като свърши този период и като стане доцент, ще започне да получава 560 или 700 лв. заплата. Това всичко е извън здравия разум.  Петнадесет години аз се повтарям и в комисията, и в залата. Тази чудовищна деформация, за която става дума, е главната пречка. Аз няколко пъти съм говорил с министъра и не мога да го убедя, че това не е правилно. Той казва: предимство трябва да имат младите хора. Разликата е тази, че младите хора, които наистина трябва да имат предимство и имат предимство, най-напред не гледат парите, а гледат перспективата. Те гледат: сега ще стана доктор, след това ще стана главен асистент, след това ще стана доцент, и в това развитие все пак аз с какво ще се храня? Като доктор 1000 лв. ще му дадат за една година, като постдокторант ще му дадат примерно 2000 лв. и след това, като стане главен асистент, той ще получава 700-800 лв., а като доцент ще взима 900. При тази перспектива никой кадърен мъж или жена няма да се хване за тази работа.  Това обаче явно е някаква политика. Това е смесената система, която у нас я наложиха най-напред. Като станаха промените, тръгнаха изцяло да заменят системата с англосаксонската. Като видяха, че не може да стане, почнаха да я смесват с германската и се получиха тези чудовищни недоразумения, за които става дума. Трябва да има държавен класификатор в науката. Той да служи за базовите заплати за всички учреждения и това, което се получава от проекти и от всякакви други разработки, да бъде допълнително възнаграждение. Има друга деформация, при която за една докторантура - аз съм бил председател на комисия в нашия институт - се явяват трима души и нито един не отговаря на никакви критерии. Не могат да си вържат гащите, не могат да напишат пет реда както трябва, неграмотници, и се явяват. Защо се явяват? Защото си мислят, че това е лесна работа. Защото вече е скъсана връзката между средното, висшето образование и науката. Защото се говори само за образование, образование, образование, а никой не обръща внимание, че без наука никакво образование, никакъв успех в образованието не може да има.", "date": "2019.06.07", "title": "У нас се действа извън здравия разум "}
{"url": "https://duma.bg/vsichki-iskat-da-sa-akademitsi-n193419", "text": "На 22 април тази година публикувахме информация за писмо на акад. Дамян Дамянов, оповестено официално в сайта на академията от името на Събранието на академиците и член-кореспондентите (САЧК) на БАН. Писмото е адресирано до НС, до трима министри, до администрацията на президента и до медиите. В него зам.-председателят на САЧК обръща внимание, че право на почетните звания \"академик\" и \"член-кореспондент\" по закон има единствено Българската академия на науките, но тези звания се ползват безразборно от всякакви организации и НПО, титулуващи се академии. Понятието \"академия\" се ползва в над 70 институции, някои будещи смях като \"академия щастлива жена\". Държавата обаче е създала закон само за научните академии и е дала законово основание за използването на посочените титли само на БАН. У нас обаче съществува сдружение БАНИ (Българска академия на науките и изкуствата) с над 400 членове, което ги титулува \"академици\", се посочва в писмото. Това е по същество нарушение на закона, но се посреща безкритично от държавните институции заради неговото непознаване, се казва още в писмото.  По този повод в редакцията се получи писмо от председателя на БАНИ Григор Велев, подписан като \"акад.\". Той нарича \"неистини и клевети\" написаното от акад. Дамянов. И уточнява, че БАНИ е регистрирана през 2016 г. като НПО в обществена полза. Нататък в писмото се казва, че в Устава на БАНИ е уреден редът за получаване на посочените звания и този устав е регистриран от българския съд. Той е в унисон със Закона за юридическите лица с нестопанска цел. Законът за БАН няма сила върху неправителствените организации у нас, поради което писмото на акад. Дамянов е в разрез с българското и европейското законодателство и е опит за дискриминация, опетняване на доброто име на БАНИ и уронване на престижа й, смята Велев. Членът на БАНИ \"акад. Петър Червеняков\" бил удостоен с държавна награда от президента, което е доказателство за високите критерии, по които в БАНИ се присъждат почетните звания. Няма монопол върху почетните звания, какъвто БАН иска да внуши и налага, казва в края на писмото си Велев. Бел. ред.  Вестникът ни на 22 април тази година е публикувал информация за официалното писмо на акад. Дамянов от името на САЧК. Г-н Велев обаче кой знае защо го оспорва пред вестника, а не пред БАН. В България с името \"академия\" са регистрирани наистина множество структури, включително вузове, но работещите в тях не се наричат академици на това основание. Има обаче десетки частни НПО, нароили се особено в Русия в последните години, които поголовно използват думите \"академик\" и \"член-кореспондент\", а немалко дейци от нашите вузове, като станат членове на някоя \"академия\" из необятна Русия, се кичат с титли също така поголовно. За престиж. Наужким, разбира се. Държавата ни е дала със закон право за присъждане на тези звания в науката единствено на БАН и в конкурсите за тях в академията участват учени от цялата страна и от всички висши училища. У нас закони обаче не се спазват, същото е с професорите - по закон човек е професор само в дадено висше училище и когато се титулува, е задължително да се посочи дали е професор на Софийския университет, или е на Долно Бучино. А иначе всеки може да се обяви за каквото си иска - тези дни например Дженифър Лопес бе официално обявена за... икона.    ", "date": "2019.06.07", "title": "Всички искат да са академици"}
{"url": "https://duma.bg/nova-razuznavatelna-ruska-bronemashina-n193416", "text": "В края на май на полигона \"Прудба\" във Волгоградска област за пръв бе показана пред публика новата бронирана машина за техническо разузнаване МТР-К, създадена на базата на бронирания автомобил \"Тайфун-ВДВ\" (и двете на шаси на КАМАЗ). Новата бронирана машина е предназначена да бъде използвана от техническите подразделения на автобронетанковите служби на руската армия, съобщи блогът bmpd.livejournal.  МРТ-К е брониран автомобил с колесна формула 4х4 и товароподемност от около 3 т. Машината е въоръжена с голямокалибрена картечница \"Корд-С\". Може да развива максимална скорост от 100 км/ч и да измине не по-малко от 800 км с едно зареждане. МРТ-К е оборудван с прибори за нощно виждане, навигация, радиационно химическо разузнаване, системата за 360-градусово видеонаблюдение и безпилотен самолет. Предполага се, че като използват такива машини, специалистите от техническите подразделения, ще могат да оглеждат на бойното поле повредената или заседналата техника, да оценяват състоянието й и да оказват нужната помощ.  Разузнавателната МРТ-К се очаква да постъпи на въоръжение през 2020 г.", "date": "2019.06.07", "title": "Нова разузнавателна руска бронемашина"}
{"url": "https://duma.bg/neyasno-badeshte-pred-borisovata-gradina-n193421", "text": "17,30 ч., аула \"Максима\" на Университета по архитектура, строителство и геодезия. Близо 500 души чакат представянето и обсъждането на Подробния устройствен план (ПУП) на Борисовата градина. Сред тях неслучайно е цялото кметско войнство, начело с кмета Йорданка Фандъкова, главния архитект Здравко Здравков, общински съветници от ГЕРБ, чиновници от администрацията, както и представители на всички политически групи в СОС. Подобни многобройни събирания за дискутиране на градоустройството на столицата са редки. Този път обаче ситуацията е различна. Защото дебатите са за съдбата и развитието на белия дроб на града, едно от най-ярките, привлекателни и едновременно спорни и зорко наблюдавани от обществото места.  Документът, който трябва да уреди настоящето и да очертае развитието на Борисовата градина в София, от седмици се размахва в общественото пространство като знаме на посредствеността. Той предизвика лавина от критики към авторите - колектив от експерти, начело с проф. Атанас Ковачев, и към възложителите му - Столичната община. През изминалите месеци стана ясно, че планът съвсем не буди еднозначни мнения и приемането му ще е съпроводено от разпри, недоверие и открито съмнение за подмолни намерения да се навреди на едно от големите зелени места в София. Затова и очакванията от първото сериозно обществено обсъждане на планираното бъдеще на парка бяха големи. И те се оправдаха - близо четири часа експерти и граждани от залата предлагаха, питаха и открито спориха със седящите на подиума автори на проекта и представители на властта. Дискусията се люшкаше между разумни и спокойни коментари с конкретни предложения до  заплахи за влизане на полиция, ако не се спазват добрият тон и редът. Не се размина и с освирквания и подвиквания от страна на недоволни столичани заради представените промени в проекта. Авторите му, съвместно с представителите на общината, обаче навреме усетиха назряващото напрежение и побързаха да уверят, че планът всъщност е само проект, може да бъде променян, допълван, като бъдат взети всички състоятелни предложения. Така дискусията премина под знака на обещанията, че в парка няма да се строи, няма да се сече, няма да се унищожава. А какво всъщност поискаха столичани и какво им предложиха от общината? Общото между участниците в дискусията бе, че всички дойдоха добре подготвени с критики и предложения - от чисто редакционни до идеи за промяна в цялостната политика за бъдещето на зелената площ. Всъщност хората искат съвсем прости неща - запазване на зелените площи и произтичащата от тях по-чиста околна среда. Затова те ще се борят за всяко дърво, срещу минимални опити за застрояване и отнемане на площи от парка, дори за увеличаване на територията му.  Конкретните предложения бяха свързани с по-лесен достъп до някои части на градината, модернизиране на осветлението, повече обществени тоалетни, картиране на дърветата, както и в територията на парка да се включат зони, които са исторически части от Борисовата градина. Такива са например терените на \"София ленд\", площта около болница \"Токуда\" до НПЗ \"Хладилника\", която е предвидена за застрояване, части до Ловния парк, които също са планирани за строежи.  Гражданите се противопоставиха и на идеята за преместване на конната база и на \"Спортна София\", както и за построяване на Климатичното училище от 1936 г. в резерватната част на парка. Тъй като и самата кметица отрече смисъла на тези идеи, очевидно те няма да бъдат осъществени. Спорове предизвикаха идеите за два подземни паркинга с близо 700 места и още 400 наземни. Все пак имаше и точки от плана, които бяха посрещнати и без критики. Такива са намеренията за възстановяването на лятната къпалня \"Мария-Луиза\", летния театър, три стари дансинга, създаването на експозиционен павилион, атракционни зони, спортни игрища, зона с криви огледала. Общо одобрение получи и намерението за премахването на автокъща \"Капитолия\" и на ресторанта \"Веселото село\". Сред предложенията на проектантите е и заведението при езерото \"Ариана\" да е в стил австро-германски барок, при спорната бивша гара \"Пионер\", която сега е склад, да се създаде атракционна железница, както и да се направи изгледна площадка от телевизионната кула, до която ще се стига с асансьор. Общото мнение на проектантите е да не се разширяват спортните зони, каквито са стадионите на ЦСКА и националният. Те ще могат да увеличат капацитета си само в рамките на настоящата чаша на стадиона, категорични бяха авторите на плана. Именно в тази му част се очакваше и гореща битка с представители на Министерството на младежта и спорта. Наскоро министър Красен Кралев обяви, че има редица възражения по проекта, но изненадващо досега от неговото ведомство не са внесли писмени предложения, нито техни официални представители се появиха с конкретни предложения на обсъждането. Затова пък адвокат от името на ЦСКА обяви, че са събрани 90 000 подписа в подкрепа на изграждането на нов и модерен стадион на клуба. Развитие по темата очевидно тепърва ще има. Но изходът от ситуацията явно няма да бъде търсен и намерен публично - на обществени обсъждания, а по време на скрити договорки.  Неясноти останаха и при дискутирането на собствеността на парка, която е всички видове - частна, общинска и държавна. С неудовлетворение приключиха споровете какво точно ще се прави в лесопарковата част, защото там било \"страшно и тъмно\" по думите на авторите на плана.  В крайна сметка от дискусията стана ясно, че нищо не е ясно. Поставиха се твърде много въпроси, които останаха без отговори. Като се има предвид, че заданието за изготвяне на плана върви вече няколко години и паркът десетилетия няма ПУП, очакванията към авторите и възложителя определено бяха по-големи. По-добър атестат за тяхната работа щеше да е, ако общественото обсъждане беше минало формално, без критики и конфликти. Предстои да видим повече светлина в тунела в края на месеца при второто обществено обсъждане, когато в плана ще бъдат отбелязани направените предложения. ", "date": "2019.06.07", "title": "Неясно бъдеще пред   Борисовата градина "}
{"url": "https://duma.bg/es-shte-zadrasti-s-reklama-nay-gledanoto-vreme-n193422", "text": "Ако се съди по сигналите до СЕМ, а и без статистика е ясно, зрителите се дразнят най-много от рекламите - и от съдържанието на част от тях, но най-вече от времетраенето. По закон те могат да бъдат не повече от 20% на час, което означава до 12 минути. Ако продължават по-дълго, регулаторът налага санкции, но дори и когато се побират в регламента, зрителите пак недоволстват, защото се прекъсват филми, концерти, театрални постановки. И като че ли нарочно - все на най-интересното място. Но това не е всичко, както се повтаряше до втръсване в една реклама от последните години. С приетите вече изменения в Директивата за аудио-визуалните медийни услуги, които до септември следващата година трябва да бъдат въведени и в българското законодателство, Брюксел развързва ръцете на телевизиите да правят почти каквото си искат с рекламното време. 20-те процента вече ще се пресмятат не за всеки отделен час, а за два огромни блока - от 0 до 18 ч. и от 18 до 24 ч. Което означава, че 72-те минути във вечерния пояс могат да бъдат сервирани накуп, стига медията да прецени, че така ще печели повече. Или в два блока по 36 минути, или в три по 24. Всичко това няма да се понрави на зрителя. При предварителното обсъждане на промените имаше много гласове \"против\", СЕМ дори се обърна с аргументиран призив към нашите евродепутати да работят срещу освобождаването на рекламното време. Действията в тази посока обаче се оказаха обречени - рекламодателите и медийната индустрия излязоха по-силни. За кой ли път се потвърди, че за Брюксел интересите на бизнеса са по-важни от желанията на гражданите. Ето как поддаването на корпоративния натиск работи в ущърб на избирателите. А после лицемерно се чудим на ширещата се апатия и дори негодуваме, когато тук-там тя избие в прекрачващи закона недоволства и внесе смут в евроделниците. Но и това не е всичко. Да си представим как промените ще се отразят в България. Зрителите сигурно ще недоволстват, но дори не това е най-важното. Над 80 на сто от пазара на тв рекламата у нас се държи от двете големи търговски телевизии. При новите условия делът им вероятно ще нарасне. Като добавим и факта, че целият бизнес изглежда разпределен и че случаен играч почти не може да пробие, става ясно, че най-солидните рекламодатели са все с правителствена благословия, с което телевизиите няма как да не се съобразяват. На всичкото отгоре една от двете най-мощни медии бе купена от възможно най-близки до властта персони и чистката на неудобни журналисти стартира на минутата. Не би било учудващо, ако същата съдба сполети и другата. Нима всичко това ще се отрази положително върху съдбата на словото? Очевидно въпросът е риторичен. Да добавим и готвеното намаляване на субсидиите за партиите до 1 лев на глас. Самият премиер е наясно, че това ще бъде асансьорът, който ще изкачи милионери във властта. И досега, поне в последните десетина години, който държи парите, той поръчва политиката. Но вече това ще става не иззад кулисите, а пряко. Защото, както призна и финансовият министър, политически модел не може да се прави с един лев. Ето как колениченето пред бизнеса засяга не само непосредствените интереси на гражданите, но и удря такъв фундамент на демокрацията, какъвто е свободата на словото. А тя е майка на всички свободи. Ако проблемът е само наш, ЕС можеше да ни повлияе да го преодолеем. Лошият пример обаче идва от Брюксел. И първо там трябва да се търси решение.", "date": "2019.06.07", "title": "ЕС ще задръсти с реклама най-гледаното време"}
{"url": "https://duma.bg/zlatnoto-dete-n193423", "text": "Датата е 15 март. Годината - 2014-а. Думите са на Бойко Борисов: \"Влади Горанов ми е като дете. Дойде при мен и ми каза: \"Шефе, ти си на 55 и оттук нататък само с политика може да се занимаваш. Аз съм на 30, моите колеги станаха милионери, а пък аз стоя в тази зала за 2000 лева и дните ми минават безсмислено. Имам две деца, мисля за трето, как да ги издържам?\" Боже! Толкова е мило, че сълзите напират... Борисов очевидно се погрижи за \"детето\". Направи го финансов министър. А \"детето\", всъщност доведено, си оправи положението. И се оказа в ролята на онзи възрастен банкер с квалитетна пура, който дума не обелва, но присъства винаги там, където е необходимо. Мистър \"Пари няма\" винаги няма... Има само за... стадиона на приятеля Кирил Домусчиев в Разград, но не и за музикантите, за учителите, за миньорите, за медицинските сестри... Има и за кафе с онова успяло усмихнато дубайско \"златно момче\". Казват, че \"детето\" било човек на \"момчето\". Наричат го лимонката на модела \"Кой\" в кабинета Му. Ако не е така, щеше ли Началника да се раздели с Ц.Ц. за един апартамент и с Цв.Цв. за един асансьор, а да остави \"детето\", живяло години в луксозен апартамент на Кръстника? Щеше ли да се размине на \"детето\" проверката на КПКОНПИ, след като не се размина терасата на шефа на антикорупцията? Тц! Явно \"детето\" не само е захранено със златна лъжичка, но и държи Бащицата на златна верижка. Безкомпромисно. Казват, че така управлявал и в своето министерство - всеки ден е последен, ама мой. Със замах ще отреже, че капиталовият пазар не се нуждае от повече внимание, отколкото пазарът на череши в Кюстендил. А после ще добави, че \"на онзи свят пари няма\" за лихвите върху влоговете, и ще закопае усилните спестявания на възрастните. Все едно него майка не го е раждала. Любимец на поне двама с топпозиция в родния политически живот, Горанов с лекота показва суперскъпия си часовник за поне 15 хиляди долара, белег за престиж и състояние. И продължава да презира справедливостта, която за него е класово понятие. Докога \"детето\" ще държи изкъсо Борисов на златна верижка? Кой ще каже. Цъка ли вече швейцарският часовник? Кой знае. Българската \"практика\" е недвусмислена: падне ли министърът на финансите, отива си правителството. И Той знае.", "date": "2019.06.07", "title": "Златното дете"}
{"url": "https://duma.bg/kolo-kolev-bsp-da-reshava-problemite-si-vatre-sled-esenta-n193424", "text": "- Най-яркото е ниската избирателна активност, изключително ниска. Разни анализатори започнаха да обясняват как била съвсем нормална. Нищо подобно, просто няма други такива избори с толкова ниска избирателна активност. Изключвам тук частичните избори през 2007 г. за Европарламент, но те не трябва и да се смятат, защото това беше след началото на членството на България, пък и структурите на Европарламента и на институциите бяха съвсем различни. Така че: да, безпрецедентно ниска избирателна активност, която определено би трябвало да светне като червена лампичка за всички политически партии, не само за БСП и ГЕРБ, а и за останалите. Това е една обществена делегитимация на всички политически партии, грубо казано - \"абе, няма и да ви гласуваме\". - Точно така. - Точно така, точно това казаха избирателите като цяло и го казаха на всички политически партии. Т. е. загубата на БСП не е в гласовете или в процентите, както се опитват да го изкарат, загубата е, че тя претендираше да се легитимира като сериозната опозиция, а не беше припозната като такава от избирателите. Те просто я припознаха едва ли не като \"те са същото като ГЕРБ\", ама говорят малко по-различно. ГЕРБ съответно си направиха своите изводи - дитирамби пак от купените клакьори, каква чутовна победа, каква страшна победа! Глупости на търкалета. Те загубиха със 70 хиляди и никога не са получавали толкова малко гласове на никакви избори. Те загубиха 70 хиляди гласа в сравнение с предишните европейски избори. Така че за никаква победа, особено пък радостна, не може да става дума. Дето се казва, още една такава победа и просто става загуба. Но те очевидно си направиха своите изводи. Бойко Борисов обещава разчистване на Авгиевите обори, как безжалостно ще накаже всички власти, които са злоупотребили с власт; всякакви такива неща, директно обърнати именно към проблема за отдръпването на избирателя. - Не, в случая не става въпрос за разчистване на сметки и за чистене, става въпрос за оцеляване. До голяма степен е една пиар акция, тъй като очевидно и там си дават сметка за какво става дума - от една страна, за загуба на авторитет, и то сериозен, което, разбира се, предвещава тежки времена за управляващата партия. Съответно те взимат мерки по някакъв начин да демонстрират пречистване, обновление, ново начало и прочее с идеята да си върнат частица от загубения авторитет. Това е в основата на процесите. Разбира се, Цветан Цветанов беше голям бонус за ГЕРБ като машина за печелене на избори, но от друга страна, той носеше тотална щета в имиджов план и огромна загуба на авторитет при всяка своя поява в медиите. Съвсем естествено, когато се срива името на партията, първо се жертва този, който най-много влияе върху този процес. Така че това е причината да се стигне до неговото отстраняване. Идеята беше евентуално Цветанов да остане да работи, както се видя по-късно от интервюто с г-н Борисов - да остане да работи, обаче да изчезне от медиите, от публичността. Нещо, което той не прие, и съответно беше изхвърлен. - Ако БСП не се спретне бързо да си реши тези проблеми и ако нещата се проточат във времето, това ще бъде много трагично за самата партия, тъй като предстоят изключително важни, нека отсега да кажем - изключително мръсни избори, каквито са обикновено местните. Ако БСП тръгне към тези избори, без да си е решила проблемите вътре, това би било според мен фатално. Нищо добро няма да очаква партията. Разбира се, според мен най-доброто решение е томахавките от всички страни да бъдат заровени в името на наближаващите избори и въпросът за оставки, за властта вътре в партията и т. н. да бъде решен след изборите. Друг е въпросът, че обикновено когато има един разумен избор, се търсят още 5-6 други... - Дали има бъдеще? Най-малкото сега, към момента, те са в относително добра позиция, успяха да преминат бариерата за избори, легитимираха се като носители на идеята за Европа на патриотите. Но доколко има бъдеще, до голяма степен зависи от това дали ще се появят на терена нови играчи. Без всякакво съмнение има търсене на нещо ново в политиката, на политическа алтернатива, главно в БСП и отделно в ГЕРБ. Към момента ВМРО специално успя да се стабилизира и да заеме все пак някакво място на политическата карта, което е добре за тях. Но за бъдеще нека да видим какво ще стане. То зависи и от неща, като, да кажем, сделката за F-16, с колко ще ни натоварят и колко допълнително ще ни струва тя. Това, разбира се, се приписва както на управляващите, така и на Каракачанов като министър на отбраната. - ДПС никога не е спирало да бъде този балансьор. Разбира се, то малко или много бива скрито, заметено лекичко под черджето, че във всички кризисни моменти те подкрепиха управляващата партия независимо от приказките колко лошо управлява. И от техните действия се вижда, че те си играят скрито с управляващите, и не смятам, че ще спрат тази игра, най-малкото докато имат изгода от нея. - Честно казано, не очаквам нищо особено положително. Що се отнася до напускането и връщането в парламента - беше правилно, когато БСП излязоха от парламента във връзка с Изборния кодекс, и беше неправилно, беше грешка постоянството в това отношение. Да, направи се необходимата демонстрация, но нямаше нужда от нищо повече. Как ще се развият нещата? По същия начин. Дълбоко се съмнявам, че ГЕРБ са си направили някакви изводи, че са си извадили някакви поуки от цялата ситуация, че ще започнат да бъдат по-кооперативни, че ще се опитват да играят като нормална политическа партия, която не възприема самото мнозинство като тояга, с която да бие върху малцинството. Така че ще продължат по същия начин до следващата криза. - Както казах, тази победа на ГЕРБ е такава, че още една такава и просто няма да им трябва загуба. Скандалите няма да затихнат по никакъв начин. Обществото малко или много е настръхнало и продължава да е осторожно по отношение на осребряването на властта, злоупотребите на властта с оглед на облагодетелстване. Всичко това си остава, нали? Мария Габриел каза: ама ние получихме прошка. Не, не сте получили прошка. Негласуването беше удар върху вас, от една страна, но може би сте получили известна отсрочка. Само че, за да може да се възползват от тази отсрочка, ГЕРБ ще трябва да не допуска повече скандали. Но пък причината за скандалите въобще не е в желанието да има скандали, тя е в три неща: съчетанието на арогантност, алчност и некадърност. След 10-годишна негативна селекция в администрацията нито едно от тези неща не можем да предположим, че ще отсъства, повтарям: арогантност, алчност и некадърност. Да предположим, че изведнъж администрацията ще стане страшно компетентна, по-малко арогантна, по-малко алчна, честно казано, за мен е дълбоко съмнително. Така че скандалите ще продължат. - Местните избори като цяло са, както се казва, много по-близо до кожата и в този смисъл събуждат доста повече интерес, ако щете. И като всички местни избори те ще бъдат, разбира се, безкрайно мръсни, тъй като освен нормалните партийни заигравки тук имаме заигравки на регионални, местни, корпоративни интереси, групи, местни феодали, на огромно купуване на гласове, на принудителен вот. Всичките неща, на които се нагледахме досега в последните десетилетия. Така че те определено ще бъдат едни доста мръсни, гадни избори, но ще бъдат изключително важни, защото те наистина ще покажат хоризонта на това управление - дали то ще може да издържи поне още 6 месеца или още 1 година.", "date": "2019.06.07", "title": "Кольо Колев:    БСП да решава проблемите си вътре след есента  "}
{"url": "https://duma.bg/na-tsenata-na-1-lev-n193426", "text": "От вчерашните думи на премиера Бойко Борисов разбрахме, че той предлага фактически да се занули партийната субсидия, за да може партиите да станат собственост на олигарси милиардери, но да не плащат на социолози и политолози. Иначе това не му харесвало. Както сигурно не му харесва, че ГЕРБ бе изродена с пари от германски баварски фондации.   Освен това от думите на финансовия министър Владислав Горанов разбрахме, че тази мярка се предлага като наказание срещу БСП, задето много си отваряла устата за неговите грешки. Как да не си спомним, че преди две години Антон Тодоров обещаваше \"бившите комунисти, днес социалисти, ще бъдат подложени на дресиране чрез закон\". Тогава това бе закон за борба с корупцията, сега искат да го правят чрез Закона за политическите партии.  Реакцията на Борисов идва веднага след като преживя двойнокритичен ден. Първо холандците му зашиха един зад врата с отказа да ни пуснат в Шенген, после му го дозабиха и от ЕК с критичния си доклад. На него. На него. Не на нас. Той нали така говори - \"Аз\", \"Ми, \"Съм\", \"Дал\", \"На мене\". Сега се включва компенсаторният му механизъм.  Голяма част от злъчните коментари в социалните мрежи са също свързани с лявата опозиция - как тя ще оцелее, ще има ли кебапчета на Бузлуджа, ще има ли автобуси от страната за митинги в София, каква ще е съдбата на нейните медии. Никой не задава тези въпроси за ГЕРБ или ДПС, което показва, че според повечето от противниците на БСП тя се финансира законно... и сега това свършва. Ерго, ГЕРБ няма тези проблеми, защото... Защо? Защо не се постави въпросът, дори Горанов не го прави, как ГЕРБ ще оцелее с 1 лев партийна субсидия? Да не би защото основните им източници на финансиране да лежат извън нея? Впрочем от \"Апартаментгейт\" останахме с впечатление, че в ГЕРБ имат толкова много апартаменти и къщи, че само ако половината дадат под наем, ще може да издържат поне половината си партия. Да не говорим за десетките милиони спестени по сметки и лихвите по тях.  Има вероятност тоя дивен популизъм да не мине през НС. От БСП са за намаляване, но разумно, на субсидията, ДПС са против. ГЕРБ също са против. Изхвърлянето на Борисов е пиар. Нищо чудно при гласуването част от депутатите на ГЕРБ да ги хване \"дипломатическо разстройство\" и сметката да \"излезе\". Така ГЕРБ ще спасят субсидията, но ще могат да обвинят БСП, че е алчна за народните пари. Впрочем, ако Борисов иска да може да продължи с популизма си, той може да предложи и народът ще се възрадва да се отнемат и партийните централи на партиите (той как си управлява от вкъщи в Банкя), и клубовете. На палатки да излязат, нека страдат. Тоя народ толкова е страдал, нека и те пострадат. А после пък да предложи да бъде намален броят на депутатите наполовина, да им се отнемат командировъчните и колите, да са облечени с власеници и да се самобичуват на път за парламента под възторжените възгласи на възторгнатото гражданство.  А междувременно няма да променяме данъчната система, няма да диференцираме ДДС, няма да правим нищо, което би нарушило рахата на българския чорбаджия. Тоя сладък рахат, който се люля в люлка, изтъкан грижовно от държавата, която по слуховете се управлява от един, много меко казано, далеч не беден човек.   Ако от ГЕРБ са последователни, нека си намерят олигарх, който да ги издържа, както пророкува Борисов. Или може би вече си имат и затова им е широко около врата. Борисов?!!? Но защо пък в пристъп на лудост (премиерът вчера говори за лудост) опозицията не надплю популизма на Борисов. Нека изобщо няма субсидия, нека партиите да плащат в бюджета по 10 ст. на глас от изборите.  Нека доведем нещата до абсурд.  Искате партии, ами платете си на бюджета! Искате да имате опозиция? Плащайте! Искате да имате парламент? Плащайте! А Баце? Него не го мислете. Той каза: \"Аз бих на изборите, помните, като кмет - без 1 лев, без партия, без нищо.\" Така и ще ви управлява - сам, без партия, без 1 лев. Или само за 1 лев. Това ли е цената ви, българи?", "date": "2019.06.07", "title": "На цената на 1 лев"}
{"url": "https://duma.bg/indoneziya-stroi-desantno-shturmovi-kateri-n193415", "text": "Министерството на отбраната на Индонезия е поръчало първия десантно-щурмови от типа Х18, който се разработва от 2011 г., съобщи сайтът \"ФлотПром\" като се позовава на \"Навал нюз\".  Първият пълномащабен макет на прототипа на катера е бил показан преди три години. Вариантът, която сега ще се строи, е облекчена версия на прототипа, ще има дистанционно управляем боен модул белгийско производство, с 25-мм или 30-мм автоматично оръдие. Катерът ще може да превозва до 60 морски пехотинци при екипаж от четирима души.  Катерът е от катамаранен тип, който е призван да осигури необходимата устойчивост, за да може безпрепятствено да се използва оръдейната установка. Х18 разполага с два дизелови германски двигателя на МАН с мощност от по 1200 к.с. и два водометни движителя. Х18 може да развива скорост до 40 възела и има обсег на действие до 600 мили. При десант при ще се използват надуваеми лодки. Свободното място на кърмата позволява да се разположи безпилотен апарат или леки ракетни комплекси, уточнява \"ФлотПром\".  Подобен тип катери е особено подходящ за Индонезия, която се състои от над 18 хиляди острови. Заплахите от пирати, терористи, контрабандисти са принудили индонезийските военни да поискат създаването на скоростна многоцелева платформа, която да изпълнява задачи по патрулиране, спасителни операции и огнева поддръжка на морски десанти.", "date": "2019.06.07", "title": "Индонезия строи десантно-щурмови катери"}
{"url": "https://duma.bg/amerika-i-skalata-n193425", "text": "Ако Америка се кълне във вярност към ценностите на западната цивилизация, би трябвало да изръкопляска на последните руско-китайски договорености. В Москва лидерите Владимир Путин и Си Цзинпин се договориха да доразвиват разплащания в национални валути. Русия и Китай ще засилят използването на рублата и юана в двустранната търговия, както и при банкирането. Отделно двете страни създават рисков фонд от 1 млрд. долара, който нищо чудно в бъдеще да мине на рубли и юани. С парите ще се разработват нови технологии в ключови сектори на икономиката, фондът ще се фокусира и върху малкия и средния бизнес. Освен това Китай вече издаде първите търговски лицензи за използване на 5G мрежата в телекомуникационния и медийния сектор. А и  \"Хуауей\" реши да даде рамо на Русия в изграждането на нейна 5G мрежа. При посещението на Си бяха подписани 30 сделки. Неслучайно гостът каза, че в момента стратегическото партньорство Китай-Русия \"е яко като скала\".  Мантрата на западните ценности е, че конкуренцията движи света напред. \"Скалата\" Русия-Китай е геополитически съперник на САЩ. Русия вече ги задминава с новото поколение оръжия, а Китай ги конкурира с икономиката си. Освен това китайската 5G мрежа отнема лидерството на Щатите в подслушването. А когато всички се подслушват, няма да има тайни и задкулисие и така ще възтържествува транспарентността - още една мантра на Запада. Ето защо очакваме аплодисментите на Америка, че си е намерила майстора, за да върви светът нагоре. Третата мантра на западните ценности е плурализмът. Ако Западът върти педалите на либерализма, Русия и Китай залагат на здравословен консерватизъм, на държавно участие в бизнеса, на планиране, на контрол над пазарната стихия, по-регулиран бизнес. Изобщо друг модел на развитие. Очакваме аплодисментите на Америка към Москва и Пекин, че са осигурили плурализма в цивилизационния ход. Обаче ръкопляскания не чуваме. Значи или с ценностите нещо не е така, или Америка кръшва от тях.      ", "date": "2019.06.07", "title": "Америка и \"скалата\""}
{"url": "https://duma.bg/fbr-razkri-dosieto-na-snezhniya-chovek-n193407", "text": "Федералното бюро за разследване на САЩ публикува документи, свързани с изследването на образци, които могат да принадлежат на снежния човек. През 1976 г. Питър Бърн - директорът на информационния център, занимаващ се със съществуването на Йети, е помолил да се анализират 15 неизвестни косъма и тъкани. Ведомството се е съгласило в името на научното изследване да направи изключение и да проучи предоставените материали. Оказало се, че образците са на представител от семейство Еленови. Бърн, който в момента е на 93 години, разказа пред телевизия Си Ен Би Си, че не се е надявал да докаже съществуването на снежния човек. За последните 50 години на два или три пъти е откривал в Хималаите следи от Йети, които показват, че снежният човек има по пет пръста на краката. В същото време Бърн признава, че те могат да са и на индийски садху - странстващ монах, водещ аскетичен начин на живот. От телевизията добавят, че това е първият случай, когато ФБР е правило анализ на образци на косми, за да определи дали те принадлежат на снежния човек. Отбелязва се, че ведомството е действало достатъчно бързо.", "date": "2019.06.07", "title": "ФБР разкри досието на снежния човек"}
{"url": "https://duma.bg/sabraha-11-tona-bokluk-ot-everest-n193406", "text": "11 тона боклук са събрани при специализирана експедиция на непалски граждани на връх Еверест. По време на акцията са открити и четири трупа. Това съобщи Дандурай Гимира, официален представител на министерството на туризма на Непал. Експертът уточни, че в продължение на няколко седмици членовете на експедицията са събирали бутилки, консерви и бутилки с кислород. Гимира призна, че на Еверест има още отпадъци, но определи работата на сегашната експедиция като доста успешна.", "date": "2019.06.07", "title": "Събраха 11 тона боклук от Еверест "}
{"url": "https://duma.bg/chasha-vino-ili-halba-bira-dnevno-namalyava-riska-ot-depresiya-n193408", "text": "Хората, които пият по чаша вино или халба бира, са с по-нисък риск от депресия от пълните въздържатели, съобщи \"Дейли мейл\", позовавайки се на шведски учени. При въздържателите вероятността да изпаднат в тежки психически кризи е със 70% по-висока, а при тези, които от време на време препиват - с 80 на сто. Екипът, ръководен от Каталин Йемес, е проследил начина на живот на над 5000 души от 1998 до 2010 г. Резултатите им показват, че най-стабилните психично пият до 14 алкохолни единици седмично, които са равни на 10 халби бира или малко под 10 чаши вино. Макар да е известно, че алкохолът, особено злоупотребата с него, е рисков фактор за депресия, много изследвания показват, че има оптимално количество, което не вреди. В почти всички райони, където хората живеят най-дълго, голяма част от тях си позволяват по чашка всеки ден.", "date": "2019.06.07", "title": "Чаша вино или халба бира дневно намалява риска от депресия"}
{"url": "https://duma.bg/chehite-sa-6-pati-po-skapi-ot-nashite-n193402", "text": "Футболистите на националния отбор на Чехия са повече от 6 пъти по-скъпи от тези на България преди евроквалификацията в Прага днес. 23-ата футболисти на домакините са оценени на 130 млн. евро, докато нашите национали \"струват\" само 20, изчисляват футболни експерти. Това ясно показва кой тим излиза като фаворит в мача на ст. \"Летна\" довечера. Именно парите са най-ясният показател за разликата в индивидуалната класа. Безспорно най-скъп е нападателят на Рома Патрик Шик, който е оценен от специализирания сайт transfermarkt.com на 15 млн. евро. От \"лъвовете\" капитанът Ивелин Попов и нападателят Кирил Десподов са най-скъпоструващите, но цената им е едва по 3 млн. В Прага Чехия ще излезе с играчи предимно от първенствата на Испания, Италия, Англия и Германия. Селекционерът на България Краси Балъков пък няма нито един в състава си, който да играе в Западна Европа. С уговорката, че Десподов хем е играч на Каляри, хем почти не играе в Серия А.  Чехите са и по-опитният тим. Те са играли средно по 15,6 мача за \"А\" отбора. За нашите бройката е 12 срещи средно.  При това шестима от съперниците са играли поне на едно голямо празненство, а от нашите няма нито един с такъв опит. Иначе превъзхождаме съперника по средна възраст - 27,6 години срещу 26 години за чехите.  С други думи - нашите са по-неопитни с националния екип, но не и по-млади. Звездата Патрик Шик призна, че не знае какво да очаква от българите в евроквалификациите, защото смяната на Петър Хубчев с Краси Балъков на треньорския пост затруднява проучването на съперника.  \"Гледахме мачове на България, опитваме се да изучим детайлите в играта им. Наясно сме със стила им. Знаем, че някои важни играчи липсват от състава им. Ще се опитаме да изиграем правилно картите си. При тях обаче има треньорска смяна, което прави задачата ни по-трудна, защото не сме наясно точно на кои футболисти ще разчита новият им селекционер. А и една такава промяна обикновено дава импулс на отбора. Сложно е, защото наистина не сме сигурни какво можем да очакваме от българите. Ако искаме да стигнем до второто място, задължително трябва да спечелим домакинствата срещу България в петък и след това срещу Черна гора в понеделник, за да не зависим толкова много от следващите мачове. Вярвам, че можем да го направим\", коментира Шик. Чехия стартира с тежка загуба с 0:5 от Англия на \"Уембли\" на 22 март. Това е и единственият й мач от европейските квалификации досега. \"Допуснахме много грешки в този мач и трябва да подобрим значително представянето си. Мисля, че показахме прогрес в играта си още в мача срещу Бразилия (1:3 в контрола 4 дни по-късно). Не бяхме така уплашени, както при гостуването в Лондон. Мисля, че всичко е в главите ни. Имаме футболните качества, но трябва правилна психологическа настройка. Ако срещу България играем така, както срещу Бразилия, мисля, че ще постигнем добър резултат\", заяви още 23-годишният Шик.", "date": "2019.06.07", "title": "Чехите са 6 пъти по-скъпи от нашите"}
{"url": "https://duma.bg/izvestni-izpalniteli-podkrepyat-kampaniyata-kracheta-za-milen-n193410", "text": "Бинка Добрева, Бойка Дангова, Райко Кирилов, Еми Стамболова, Денислав Нанков, Янко Лозанов, танцова формация \"Дилмани\", диджей Коко - Константин Фиданчев, ще участват в благотворителен концерт на 10 юни (понеделник) от 18.30 ч. в Дом на културата \"Искър\", бул. \"Кр. Пастухов\" 23, жк \"Дружба\" (до езерото), транспорт - до метростанция \"Искърско шосе\", сп. \"Кр. Пастухов\" на трамвай 20 и автобус 604. Всеки, който обича хубавата музика, може да подкрепи кампанията \"Крачета за Милен\". Нека всички заедно да дадем шанс на Милен да има независим живот, да ходи, да играе, да се смее, да има прекрасно детство, каквото всяко дете заслужава, призовават организаторите. Входът е свободен, ще бъде поставена кутия за дарения. Открита е дарителска сметка BG31UNCR70001521678282.", "date": "2019.06.07", "title": "Известни изпълнители подкрепят кампанията \"Крачета за Милен\""}
{"url": "https://duma.bg/finalat-na-hubava-zhena-tryabvalo-da-e-uzhasen-n193404", "text": "Актрисата Джулия Робъртс в съвместно интервю с Патриша Аркет за Variety разказа как е трябвало да завърши филмът \"Хубава жена\" в оригиналната версия на сценария. Комедийната мелодрама разказва за любовта на успешния финансист Едуард Луис и уличната проститутка Вивиан. Филмът излезе на голям екран през 1990 г. и пожъна гигантски успех. Главните роли изпълниха Ричард Гиър и прохождащата тогава актриса Джулия Робъртс, която беше номинирана за \"Оскар\" за най-добро женско изпълнение. В началото на своята кариера Аркет е участвала в кастинг за ролята във филма \"3000\", който всъщност е бил оригиналният сценарий на \"Хубава жена\". В него историята на главните герои е щяла да приключи съвсем различно и не така романтично. \"Той (персонажът на Ричард Гиър) трябваше да ме изгони от колата, да ми хвърли пари и да си тръгне, зарязвайки ме в мръсна уличка\", разкри Джулия Робъртс. Патриша Аркет обясни, че лентата \"3000\" така и не е видяла бял свят, защото компанията, която се е занимавала със снимките, е ликвидирана. Впоследствие тя научила, че сценарият е пренаписан.", "date": "2019.06.07", "title": "Финалът на \"Хубава жена\" трябвало да е ужасен"}
{"url": "https://duma.bg/ikoni-na-targoviyata-sa-sabrani-v-izlozhba-n193409", "text": "Изложбата \"Новите лица от Женски пазар\" показва съвременни фотографски икони на търговията, а стоката и изделията се осмислят с любопитство към конкретната личност и умения. Производителите продават храна, отгледана от собствените им ръцете, търговците са събрали най-добрата реколта и инструменти с тънко познавачество, а занаятчиите предлагат артефакти, които са изработили с умение на потомствени майстори. Новите лица от Женския пазар създават колоритен образ на най-виталното място, запазило културата на стара София. Освен със своите цветове магазините и сергиите провокират симпатия с ярките емоции и изражения на хората, които работят зад тях. Младите автори от бакалавърска програма \"Фотография\" на Нов български университет изучават търговците внимателно. Портретите ги улавят в сложна, богата на детайли среда, но съсредоточават вниманието върху техните лица. Ситуативният контекст разкрива черти на професионалната идентичност, но камерата е насочена към конкретния индивид. Понякога личността се разкрива в открита комуникация, видяна фронтално, а друг път е загатната с поглед отстрани, когато фотографите са предпочели да останат незабележими. В историята на фотографията търгуващият човек поражда една от първите и устойчиви форми на жанров синкретизъм. В края на XIX век Луи Верт, Пол Жено и Южен Атже снимат уличните професии и търговците в Париж. В наши дни техните портрети в документалните поредици Les petits Metiers (\"Малки занаяти\") отварят ветрило от вече несъществуващи професии. Това правят още десетки фотографи из Европа. Снимките от Женския пазар, заснети в годините преди Втората световна война, са безценни документи за културата в стара София и някога наричания \"Житен пазар\". Изваяните керамични съдове, които през 30-те години са подредени по южния ред от сергии, са все още там. Ако днес поемем по ул. \"Цар Самуил\", на ъгъла с ул. \"Цар Симеон\", ще попаднем на разнообразие от грънчарски и глинени съдове, изпълнени в дълбока охра и пъстра украса. Изложбата е част от програмата на \"Месец на фотографията 2019\" и може да се разгледа до 4 юли (вторник - събота, 9.30-19 ч.) в галерия \"Сердика\" (ул. \"Цар Самуил\" 90Б, ет. 2; на ъгъла на ул. \"Стефан Стамболов\" и ул. \"Лозенград\"). В изложбата участват студенти от бакалавърска програма \"Фотография\" на НБУ: Александра Аргирова, Диляна Христова, Иван Александров, Кристиан Кънчев, Малина Панайотова, Михаел Младенов, Михаил Михайлов, Николай Иванов, Цветозар Цанев, Яна Тодорова. Куратори: проф. Людмил Христов и д-р Лиляна Караджова.", "date": "2019.06.07", "title": "Икони на търговията  са събрани в изложба"}
{"url": "https://duma.bg/starite-kucheta-oshte-sa-faktor-v-rodniya-futbol-n193403", "text": "Днес от 21.45 ч. гостуваме на Чехия в третия ни мач от квалификациите за Евро 2020, който ще е дебютен за новия национален селекционер Красимир Балъков. Легендата на \"трикольорите\" и Щутгарт предизвика доста коментари с повиквателните си за мача в Прага и следващото го домакинство на Косово в понеделник, след като място в разширения състав намериха цял отбор футболисти, навършили три десетилетия, а нападателят на Дунав Исмаил Иса ще празнува 30-годишен юбилей на 26 юни.  За първи път от октомври 2016 г. бе привикан натурализираният бразилец Марселиньо (34 г.). Въпреки че 8-кратният шампион с Лудогорец впоследствие отпадна, тъй като лекува контузия на левия крак в родината си, в селекцията са още Николай Михайлов (30, Левски), Васил Божиков (31, Слован, Слвк), Иван Бандаловски (32, Берое), Виктор Генев (30, Черно море), Георги Илиев (37, Черно море), Георги Сърмов (33, Етър), Галин Иванов (31, Халадаш, Унг), капитанът Ивелин Попов (31, Ростов, Рус) и Христо Иванов (37, Етър). Последният, утвърдил се като титулярен вратар на ДболяритеУ, водени именно от Балъков през последния сезон, все още няма мач с екипа на \"лъвовете\" и може да дебютира на рекордна възраст.  Не се и съмнявайте, че ако не бе контузен, на ст. \"Летна\" щяхме да видим сред титулярите и капитана на ЦСКА Николай Бодуров (33). Избраниците на Бала вбесиха члена на Изпълкома на БФС и президент на Славия Венцеслав Стефанов, който побърза да разкритикува бившия халф, част от славния български тим от САЩ 1994. ДНе ме учудват атаките ни най-малко. Нарочно обявих разширения състав още в средата на май, за да могат да се насъскат змиите още сега и да оставят футболистите на спокойствие от 29 май, когато започва лагерът\", каза в средата на миналия месец Футболист щ1 на България за 1995 и 1997 г. Списъкът на новия селекционер обаче бе защитен от 38-годишния Веселин Минев, който със своя близнак Йордан са сред моторите на Царско село. Столичният тим си осигури промоция за елита, след като стана на теория недостижим за преследвачите си във Втора лига цели 5 кръга преди края. \"Жоро Илиев сам побеждаваше отборите в топ 6. Трябва да спрем тези спекулации за години. Това е национален отбор. Няма значение на 30 ли е, на 16 ли е. Всеки, който е сред показващите най-добра форма, трябва да е там\", категоричен е Веско Минев. Като потвърждение на думите му сякаш идва и статистиката - Етър, на който малко не му стигна, за да попадне в топ 6, а след това игра бараж за Лига Европа срещу Левски, загубен минимално с 0:1 на \"Герена\". \"Виолетовите\" имат най-висока средна възраст на използваните футболисти (28,3 години) през сезон 2018/19 сред 4-те тима, спорили за 7-мото място. След \"болярите\" са Ботев Вр (26,7), Локо Пд (26,0) и Славия (25,3). Опитният и определян от мнозина за \"амортизиран\" тим на  с рекордната за дивизията средна възраст от 28,7 г. при \"едва\" 25,1 на основния претендент ЦСКА. Бронзовият медалист Левски пък е със средна възраст 26,8 г., но трябва да се има предвид, че ДсинитеУ наляха рутина през зимата с привличането на Ники Михайлов, Валери Божинов (32) и Живко Миланов (34), което накара зевзеците да подхвърлят, че новите шефове на Левски са започнали \"подмладяване\" с привличането на триото, което догодина ще навърши общо 100 години. В борбата за 4-ото място отново опитът си каза думата - Берое (27,8) изпревари Черно море (26,7) и Ботев Пд (26,1). Пак рутината бе ключов фактор и при другия тим, който ще дебютира в Първа лига - Арда. В баража за място в елита кърджалийци удариха с 1:0 след продължения досегашния член Септември Сф, чиято политика е да налага юноши, и за първи път ще играят в елита. Най-важният гол в историята на клуба вкара 34-годишният Ахмед Осман, юноша на Арда. Футболистът играеше за тима още при аматьорите. В Трета лига за малко се подвизаваше и капитанът Пламен Крумов. Той обясни, че изпаднал в потрес от краткия си период при аматьорите. \"Беше  Условията наистина бяха много тежки - обстановка, терени, противници. Може би личната ми мобилизация ме опази от контузии и по-неприятни неща\", обяснява десният бек, минал през столичните Локо, Левски и Славия. Кратка авантюра с Трета лига във въпросния сезон имаше и Емил Гъргоров-Бадема. Нисичкият техничар поигра за ЦСКА 1948, но се върна в елита с екипа на Витоша и с 2 гола бе с главна заслуга за победата на бистричани срещу Монтана с 3:0 в другия плейаут за място в Първа лига. Макар и вече на 38, Бадема очевидно не смята да слага бутонките на пирона. Какво обаче може да те мотивира да продължаваш на възраст, на която в доста други първенства вероятно си щял да се откажеш 2-3 години по-рано? Според Веско Минев, 2-кратен шампион с Левски  Такъв проблем няма при Мартин Камбуров (38), който заби 16 гола в Берое за сезона, като взе участие в 35 от 36-те мача на \"заралии\".  Легендата на Локо Пд е роден на 13 октомври 1980 г. и е по-стар от братя Миневи само с ден. Камбура, 5 пъти голмайстор на елитната ни дивизия, вече има 219 попадения на сметката си и ако продължава, има  реални шансове да доближи и дори да изпревари абсолютния стрелец щ1 на \"А\" група Петър Жеков, който държи рекорда с 253 гола. Към списъка на футболните дълголетници задължително трябва да се прибави 43-годишният Георги Петков. Вратарят на Славия още през август официално стана най-възрастният футболист, играл в родния елит, а миналия май, на 42 години спечели Купата на България, като \"заключи вратата си\" при дузпите срещу бившия си отбор Левски във финала. \"Гошо вратарчето\" е с основен принос за спечеления от \"белите\" първи трофей след златния дубъл през 1996 г. После само 8 т. не му достигнаха да стане ДФутболист на годинатаУ за 2018 г. (151 срещу 159 т. за младока Кирил Десподов). Пазарджиклията обаче записа друго страхотно постижение в гостуването на Кипър от Лигата на нациите (1:1), когато бе титуляр и стана най-възрастният вратар, пазил на национален тим в Европа. Така А когато говорим за футболисти, навършили Христовата възраст и записали сериозен брой мачове или пък отчели се с ключови изяви през миналия сезон в Първа лига, няма как да не споменем Светослав Дяков (35) и Хорхе Браун (33) от Лудогорец, Душан Перниш (34) от Берое, Мартин Ковачев (37) от Дунав, Иван Стоянов (35), Здравко Илиев (37) и Иван Скерлев (33) от Етър, Венцислав Бонев (39) от Витоша Б, Борис Галчев (35) от Септември Сф и Иво Иванов (34) от Верея. Филмът на братя Коен \"Няма място за старите кучета\" спечели редица награди за 2008 г., включително 4 категории на \"Оскар\". В българския футбол обаче братя Миневи и всички гореизброени техни колеги сякаш доказват, че \"старата школа\" не само има място, но и за сезон 2019/20 г. дава заявка да бъде отново ключов фактор както на клубно ниво, така и в националния ни тим.", "date": "2019.06.07", "title": "\"Старите кучета\" още са   фактор в родния футбол"}
{"url": "https://duma.bg/fotolyubiteli-v-nadprevara-za-nay-dobra-snimka-n193411", "text": "София влезе за четвърта поредна година в международния календар на фотомаратоните по света. Той е проект на фондация \"ФотоФабрика\" и се осъществява с финансовата подкрепа на Столичната общинa, Програма \"Европа 2019\", в партньорство с Чешкия център. Лошото време не попречи на всички любители на фотографията, без ограничение на възраст и професия, да направят най-добрата си снимка в рамките на 4 часа. Над 200 човека се включиха в състезанието на 2 юни в кино \"Кабана\" до НДК. Темата, изтеглена непосредствено преди старта, беше: \"Танцувам\". Жури избра най-добрите от 150 кадъра. В края на деня се прожектираха всички снимки на участниците. Първа награда - фотоапарат от Olympus, получи Христина Дамянова; втората - ваучер за техника или принтиране във Фотосинтезис, предоставен от Чешкия център, отиде при Шенай Окан; трета - фоточанта, взе Валентин Димитров; четвърта - отражателна бленда и фланелка от Olympus Bulgaria, отиде при Николай Занков. Имаше и специално отличени кадри от журито.", "date": "2019.06.07", "title": "Фотолюбители в надпревара за най-добра снимка"}
{"url": "https://duma.bg/stolichniyat-kuklen-teatar-predstavya-ivan-tsonev-na-prazhkoto-kvadrienale-n193412", "text": "Специализирана сценографска изложба \"90 години от рождението на Иван Цонев\" бе открита в Българския културен институт в Прага като част от Пражкото квадриенале за сценография и театрален дизайн. Изложбата, която може да се види до 4 юли, представя творчеството на една от най-изтъкнатите фигури в сценографията за куклен театър в България, оставил ярка следа не само в Столичния куклен театър, но и на сцените на десетки куклени театри в България и чужбина, научи ДУМА от Юрий Синьовски, пиар на СКТ.  Арх. Иван Цонев е сред създателите на висшето образование за куклен театър в България, както и един от основателите на българския център на UNIMA. Експозицията включва голяма част от личния му архив, събиран през годините - скици, рисунки, графики, акварели, чертежи, проекти, плакати, както и изключително богат снимков материал. Архивът е подарък на СКТ от съпругата на арх. Цонев - Елжбиета Цонева. Куратори на изложбата са Ханна Шварц и Петър Митев. Проектът е финансиран от програма \"Култура\" на Столичната община.", "date": "2019.06.07", "title": "Столичният куклен театър представя Иван Цонев на Пражкото квадриенале"}
{"url": "https://duma.bg/opera-na-otkrito-iznenadi-i-inovatsii-n193414", "text": "Операта в Пловдив обещава невиждано досега откриване на \"Опера оупън\" на Античния театър (8 юни - 30 август). Над 170 артисти участват в мултимедийния галаконцерт \"Огънят/Празникът\" в събота. Публиката - не повече от 500 души, ще бъде на сцената, на античната орхестра, за да може да възприеме по най-добър начин музикално-визуалното пиршество, което ще й се предложи - ще \"избухват\" музикални фойерверки и ще \"пламтят\" оркестрови пожари, визуализирани с мащабни прожекции върху бялото \"платно\" от каменни редове на Античния театър. Творческият екип на \"Огънят/Празникът\" - доц. Нина Найденова, Драгомир Йосифов и Георги Динев, превежда публиката през музикално-светлинни картини, които рязко сменят своята динамика и водят до естествена кулминация - от \"Заклинанието на огъня\" из операта \"Валкюра\" на Вагнер и  \"Прометей\" на Скрябин, през космическите \"Пет родопски песни\" от Димитър Ненов и Иван Спасов, до мащабния финал на Девета симфония от Бетовен. За първи път в България ще бъде приложена разработката на пловдивското студио \"Сенслаб\" за интерактивен мапинг, който реагира на живо, като анализира характеристиките на звука от оркестъра и изпълнителите. Дизайнът на ефектите е на Петко Танчев, носител на тазгодишната награда \"Пловдив\" за аудио-визуално творчество. В галаоткриването маестро Диан Чобанов ще дирижира най-големия симфоничен оркестър в историята на \"Опера оупън\" досега. В програмата участват всички солисти и хористи на Пловдивската опера, гост-пианистите Дора Делийска и Димитър Наков, Академичният фолклорен хор при АМТИИ \"Проф. Асен Диамандиев\" с диригент проф. Бураджиев. На сцената ще пеят Вера Гиргинова, Евгения Ралчева, Елена Чавдарова, Марияна Панова, Светлана Иванова, Станислава Момекова, Валерия Мирчева, Александър Баранов, Александър Носиков, Георги Султанов, Евгений Арабаджиев, Ивайло Джуров, Марк Фаулър, Михаил Пулиев, Момчил Караиванов и Свилен Николов. Поради късния залез през юни началото на \"Огънят/Празникът\" е обявено за 21.30 ч., необходима е пълна тъмнина за ефекта от мултимедийното оформление. Ще подгреем зрителите с още едно чудесно предложение. Прочутият режисьор, сценограф и хореограф Стефано Пода ще смае публиката на \"Опера оупън\" с творческите си идеи за първата оперна премиера от програмата \"Орфей и Евридика\" на 15 юни. Вдъхновен от енергията на древната римска сцена, от богатото наследство на тракийските земи, италианският артист е отказал поканата за премиера от Арена ди Верона, за да сътвори уникален спектакъл в Пловдив през знаковата 2019 г. Част от смелите му решения включва истинска река с водопад и тонове пясък на сцената на Античния театър. За автентичното пресъздаване на подземно царство на Хадес техническите служби на Пловдивската опера са изправени пред сложни технически предизвикателства. Митологичните сцени ще бъдат пресъздадени със съдействието на специалисти по специални ефекти от Киноцентър \"Бояна\". Самото захранване с вода на сложната система ще отнеме повече от денонощие, показват изчисленията. Такъв декор досега не е бил създаван за римската сцена в Пловдив. Ролята на Орфей ще изпълни контратенорът Антонио Джованини, който притежава един от най-рядко срещаните оперни гласове в света.", "date": "2019.06.07", "title": "Опера на открито - изненади и иновации "}
{"url": "https://duma.bg/ronaldo-prati-portugaliya-na-final-n193401", "text": "Кристиано Роналдо прати Португалия на финал в Лигата на нациите. Суперзвездата на световния футбол вкара хеттрик за победата над Швейцария с 3:1. Пред 42 415 зрители на \"Ещадио до Драгао\" в Порто 5-кратният носител на \"Златната топка\" беше точен в 25-а, 88-а и 90-ата мин. Почетно за \"часовникарите\" се разписа Рикардо Родригес (57-д). Роналдо отново намери начин да влезе в историята. Този път капитанът на \"мореплавателите\" вкара първия гол в историята на финалите на новия турнир на УЕФА. Именно шансът да блесне на родна земя в първото издание, а ако може - да вдигне и купата, накараха звездата да си развали лятната почивка и да се присъедини към отбора. \"Седмицата\" на Ювентус откри от пряк свободен удар и този гол направи разликата през първото полувреме. След почивката швейцарците изравниха от дузпа, но в самия край Роналдо вкара още 2 бързи гола. В мача се намесиха и германският съдия Феликс Брих, както и най-вече системата за видеопомощ ВАР. В 55-ата мин. Нелсон Семедо докосна леко Стивен Цубер, който се спъна сам и падна. Брих прецени, че няма основание за дузпа. Само секунди по-късно събитията се пренесоха пред другата врата, където Фабиан Шер препъна Бернардо Силва и този път реферът посочи бялата точка, което вбеси играчите и треньорския щаб на \"кръстоносците\". Последва разглеждане и на двете ситуации със системата ВАР и в крайна сметка дузпа бе отсъдена за гостите и Родригес прониза от бялата точка Руи Патрисио, за да се развихри отново Роналдо. Мачът започна с минута мълчание в памет на починалия същия ден бивш президент на УЕФА Ленарт Йохансон.  В другия 1/2-финал снощи в Гимараеш играха Англия и Холандия. Загубилият в мача и Швейцария ще играят за третото място в неделя в Гимараеш, а от 21.45 е финалът в Порто, където Португалия среща победителя от снощи.  \"Радостен съм, че помогнах на Португалия да влезе във финала на Лига на нациите. Благодаря на португалските запалянковци за фантастичната подкрепа. Напред, Португалия\", написа в инстаграм Роналдо.", "date": "2019.06.07", "title": "Роналдо прати Португалия на финал"}
{"url": "https://duma.bg/gledayte-n193396", "text": "Футбол по БНТ 1 21.45 Чехия - България по БНТ 3 21.35 Черна гора - Косово по БНТ 3 СП за юноши до 20 г. в Полша (1/4-финали) 16.20 Колумбия - Украйна 19.20 Италия - Мали по БНТ 3 Тенис 13.50 и 16.30 \"Ролан Гарос\" по Диема спорт 2 Формула 1 17.00 и 21.00 Гран при на Канада (тренировки) по Нова спорт Баскетбол 22.00 Барселона - Сарагоса по Макс спорт 1 Волейбол, Лига на нациите (мъже) 11.00 Франция - Полша 14.30 Китай - България Утре Футбол по БНТ 3 15.50 Хърватия - Уелс 18.50 Финландия - Босна и Херцеговина 21.35 Турция - Франция по Макс спорт 3 4.00 Колорадо Рапидс - Минесота Юнайтед по Макс спорт 4 22.50 Сан Хосе Ърткуейкс - Далас 2.30 Филаделфия Юниън - НЙ Ред Булс по Диема спорт Баскетбол 22.00 Реал М - Валенсия по Диема спорт 2 Формула 1 21.00 Гран при на Канада (квалификация) по БНТ 2 Тенис 16.00 \"Ролан Гарос\" (финал, жени) по Евроспорт 1 Конен спорт 22.20 Световен тур на шампионите в Кан по Евроспорт 2 Мотоциклетизъм 11.50 и 14.50 Световен Супербайк шампионат в Херес по Макс спорт 1 Волейбол, Лига на нациите (мъже) 11.00 Полша - България 17.00 Русия - САЩ по Макс спорт 2 ММА 5.00 Благой Иванов - Тай Туиваса (Авл) В неделя Футбол по БНТ 1 15.50 и 21.45 Лига на нациите (финали) по БНТ 3 Тенис 16.00 \"Ролан Гарос\" (финал, мъже) по Диема спорт Баскетбол 22.00 Барселона - Сарагоса по Диема спорт 2 Формула 1 21.10 Гран при на Канада по Евроспорт 2 Мотоциклетизъм 11.50 и 15.00 Световен Супербайк шампионат в Херес 17.45 \"8 часа на Ошерслебен\" Колоездене 16.15 Критериум на Дофине (I етап) по Макс спорт 1 Волейбол, Лига на нациите (мъже) 11.00 България - Франция 17.00 Русия - Италия", "date": "2019.06.07", "title": "Гледайте"}
{"url": "https://duma.bg/voleybolistkite-izpadat-ot-ligata-na-natsiite-n193398", "text": "Волейболистките от националния отбор на България почти сигурно ще изпаднат от елита след дебютното си участие в Лигата на нациите. След мачовете от III кръг момичетата на Иван Петков единствени са без победа, като наредиха 9 поредни загуби и са само с 1 т. Очаквано те са на последното 16-о място. Според регламента \"лъвиците\" са от четирите \"чалъндж\" отбори и най-слабият ще отиде във Втора дивизия.  В Банкок българките паднаха и от Доминиканска република с 1:3 гейма (-20, -21, 29, -20) в последния си мач в група 11. Пред 2000 зрители в зала \"Хуамарк\" Мирослава Паскова заби 20 т., а Гергана Димитрова 19. Резервата Силвана Чаушева приключи с 13, а Мира Тодорова с 9. За доминиканките Брайелин Мартинес беше над всички с 26 т., а Хинейри Мартинес завърши с 15. Следващата седмица България ще играе на турнира в група 13 в Перуджа срещу Италия, която е световен вицешампион, Русия и Южна Корея. Според регламента България, Полша, Доминиканска република и Белгия са 4-те \"чалъндж\" отбори и най-слабият ще отпадне във Втора дивизия. Полша обаче е 5-а във временното класиране с 6 победи и 18 т. Доминикана е 8-а с 5 успеха и 13 т., а Белгия заема 10-а позиция с 4 победи и 11 т. \"Лъвиците\" пропуснаха да надделеят срещу последните 2 тима, които определено бяха от тяхната черга.", "date": "2019.06.07", "title": "Волейболистките изпадат от Лигата на нациите"}
{"url": "https://duma.bg/angliyski-fenove-se-biha-s-politsai-v-porto-n193399", "text": "Английски фенове атакуваха полицаи и автомобили на граждани в Порто, докато гледаха на видеостена мача Португалия - Швейцария (3:1). Около 2000 британци бяха в града в сряда вечер, преди да се отправят за Гимараеш, където снощи присъстваха на мача Англия - Холандия снощи. Очакванията бяха за още по-големи проблеми, защото в града се събраха общо над 35 000 фенове на двата тима. Холандци и англичани имат стара вражда на фронта на футболните хулигани. В Порто островните запалянковци се държаха прилично до появата на група младежи, които ги провокираха на един от централните площади на града.  Полетяха бутилки по автомобили и полицейските бусове. Местен шофьор на такси се оплака, че предното стъкло на колата му е счупено. След минута изчакване и организиране полицията контраатакува и директно вкара в действие палки и белезници. Арестувани бяха над 10 хулигани. Ситуацията не е била особено сериозна, няма данни за тежко ранени, като униформените са овладели бързо положението, информираха от полицията. От Футболната асоциация на Англия пуснаха видеообръщение към феновете, пътуващи за Португалия. То е озаглавено \"Не бъди този идиот\", а в него селекционерът Гарет Саутгейт и капитанът Хари Кейн зоват феновете: \"Ние ще опитаме да направим страната горда с нас. Вие сте част от отбора, направете същото. Подкрепяйте ни, без да създавате неприятности и уважавайте мястото и хората, където играем!\"  Първите сигнали обаче са, че в Португалия се чакат тежки няколко дни. Англичаните със сигурност остават поне до неделя в Португалия, когато са мачът за трето място и финалът.", "date": "2019.06.07", "title": "Английски фенове се биха с полицаи в Порто"}
{"url": "https://duma.bg/tsska-sf-sreshta-shampioni-v-avstriya-n193400", "text": "ЦСКА-Сф договори елитни контроли на лагера в Австрия. \"Червените\" започват проверките на 24 юни срещу чешкия ФК Прибрам, а на 27-и противник е унгарският шампион Ференцварош. Три дни по-късно столичани се изправят срещу украинския първенец Шахтьор Донецк. На 3 юли е последният спаринг на австрийска земя срещу местния шампион Ред Бул Залцбург. \"Допълнително ще бъдат обявени началните часове и стадиони, на които ще се играят срещите\", съобщиха от \"Армията\". Треньорът Добромир Митов събира играчите в Борисовата градина в неделя. Заниманието е от 17.00 часа и ще бъде открито за феновете. След това ЦСКА-Сф отива на лагер в Тетевен до 18 юни, когато ще изиграе и първата контрола с Локо ГО.", "date": "2019.06.07", "title": "ЦСКА-Сф среща шампиони в Австрия"}
{"url": "https://duma.bg/kontuziya-sprya-andreev-na-rolan-garos-n193397", "text": "Българското участие на Откритото първенство на Франция приключи. Представителят ни при юношите Адриан Андреев отпадна на 1/8-финалите, след като при резултат 6:7 (5), 3:5 се отказа срещу непоставения американец Тоби Алекс Кодат. 18-годишният българин отказа да играе деветия гейм на втория сет заради контузия. Точно преди това четвъртият в основната схема беше пробит и Кодат трябваше да сервира за място на 1/4-финал. Двубоят между двамата се игра в два дни. В сряда срещата беше прекъсната при 4:4, защото заваля проливен дъжд над Париж. Вчера двамата подновиха играта в тенис комплекса \"Ролан Гарос\", но 13-ият корт се оказа фатален за амбициите на нашия талант, който беше поставен под №4 в схемата при юношите. Той допусна обрат в тайбрека на първия сет, след като поведе с 4:2 т., но загуби с 5:7.  Във втората част американецът проби именно за 5:3 и Андреев се отказа.", "date": "2019.06.07", "title": "Контузия спря Андреев на \"Ролан Гарос\""}
