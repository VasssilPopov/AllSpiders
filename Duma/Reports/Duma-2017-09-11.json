{"url": "http://duma.bg/node/152353", "text": "Жители на Септември, критикували в тв ефир кмета Марин Рачев, бяха привикани по-късно в полицията. Причина станаха изнесените от тях документи, според които Рачев е регистриран за криминални деяния. Според хората той има обвинения за кражба, измама и подправени официални документи. От полицията в Пазарджик обясниха, че още миналата седмица била започнала проверка дали показаните от хората данни са достоверни. Било образувано и досъдебно производство за разгласяване на информация, която е служебна тайна. \nРачев отрече информацията да е вярна, както и обвиненията в самоуправство. Жителите на Септември наблегнаха и на близките му отношения със скандалния бивш председател на общинския съвет Лазар Влайков.    \n", "date": "2017.09.11", "title": " Привикват в полицията недоволни от кмета на Септември"}
{"url": "http://duma.bg/node/152342", "text": "Заради ниските доходи на българите фармацевтичните компании предлагат по-евтино у нас лекарствата си, а това е предпоставка за паралелен износ. Проблемът обаче не е паралелният износ, а ниските доходи, обобщава в анализа си Калоян Стайков от Института за пазарна икономика. \nПрипомняме, че паралелният износ често оставя хронично болни без животоспасяващи лекарства, поради което през август МЗ направи предложения за промени в Закона за лекарствата. Те предвиждат създаване на ограничителен списък с медикаменти, чийто износ може да бъде намален при недостиг на местния пазар. Стайков от ИПИ подчертава, че ниските цени, на които фармацевтичните компании са принудени да предлагат лекарствата си у нас, са причина те да изтеглят от българския пазар продуктите си, тъй като продажбата им е нерентабилна. Анализаторът е категоричен, че това също ограничава достъпа на хората до лекарства. \nЕфектът от изкуственото намаляване на цените на медикаменти, плащани от касата, както и регулаторната политика е по-високи разходи от страна на НЗОК и ограничен достъп до лекарства, категоричен е експертът. \nЛекарствената политика се превръща в поредния инструмент от арсенала на социалната политика, твърди Стайков. Според експерта от ИПИ предложенията на МЗ за промени в закона и ограничаване на паралелния износ \"в най-добрия случай имат временно действие, а в най-лошия водят до ограничен достъп до лекарства, което не е в ничий интерес\". Той е категоричен, че вместо това управляващите следва да се фокусират върху създаване на условия за по-бързо увеличение на доходите и да спрат да изкривяват пазара. Според него е необходимо държавните институции, които провеждат социалната политика, да идентифицират уязвимите групи, да оценят необходимостта от социално подпомагане и да изготвят механизъм за отпускането на тези помощи, така че да достигат до най-нуждаещите се. \"В противен случай благодарение на сгрешената регулаторна политика съвсем естествено се получава така, че в условията на единен европейски пазар и свободно движение на стоки на местния пазар се образува дефицит на лекарства\", пише в анализа.   \n", "date": "2017.09.11", "title": " ИПИ вини ниските доходи, а не паралелния износ за недостига на лекарства  "}
{"url": "http://duma.bg/node/152343", "text": "Изрисуваха и оскверниха с неприлични надписи Братската могила в Асеновград на 9 септември. За асеновградските социалисти мястото е свято. Там  са заровени костите на 25 души антифашисти. По думите им с подобни неприлични надписи никога досега паметникът не е бил оскверняван. Социалисти от града смятат, че до този вандалски и недостоен за българското общество акт се е стигнало след медийни изявления срещу знаменитата за много българи дата 9 септември 1944 г. Те смятат, че е недостойно българи да се опитват да поругават паметници на хора, борили се срещу фашизма. Смятат за недостойно и антибългарско хора да се опитват да разделят обществото ни и да насаждат омраза. \nПо този повод председателят на БСП в Асеновград Енко Найденов ще подаде сигнал до районна прокуратура и до МВР.     \n", "date": "2017.09.11", "title": "На 9 септември оскверниха Братската могила в Асеновград"}
{"url": "http://duma.bg/node/152344", "text": "Белоградчишкият епископ Поликарп награди с орден Антим I народния представител от \"БСП за България\" Филип Попов. Орденът се дава за заслуги към Видинската Света митрополия и за развитието на региона. В сeло Чупрене на четвъртия Северозападен ловен събор социалистът получи и плакет за принос към развитието на лова и риболова. \nПо случай 9 септември Филип Попов  поднесе венци и цветя пред паметника на Тодор Петров във Видин, заедно със социалистите Пламен Трифонов, Герго Гергов и коалиционните партньори от ЗС \"Александър Стамболийски\" Мирослав Марковски и Орлин Василев.   \n", "date": "2017.09.11", "title": "Филип Попов бе удостоен с орден Антим I"}
{"url": "http://duma.bg/node/152345", "text": "Общинският съвет на БСП в Смолян отбеляза 9 септември с поднасяне на венци и цветя пред паметника на антифашистите в с. Арда, на парашутистите в с. Бостина, бюст-паметника на Мария Тодорова-Наталия в кв. \"Райково\" и бюст- паметниците на Братан Шукеров и Кирил Маджаров в стария център на град Смолян. Проявите приключиха с тържествено събрание в залата на Областния и Общинския съвет на БСП-Смолян. \nМилко Гавазов, председател на ОбС на БСП в  Смолян, отбеляза, че \"на този ден беше достигнат своеобразен връх в десетилетните борби на българския народ за равенство и социална справедливост, сложил началото на най-плодотворния етап от историята ни\". Народният представител Дора Янкова призова родопчани да бъдат сплотени и да не се примиряват с несправедливостите на уродливия капитализъм.  \nПриветствие за празника към социалистите направи и Рабие Кьосева, председател на Областния съвет на БСП в Смолян. \nПлакет за заслуги към социалистическата идея и активна политическа работа бе връчен на Андрей Печилков по случай 80-годишнината от рождението му от НС на Движението на ветераните в БСП.   \n", "date": "2017.09.11", "title": " И Смолян отбеляза 9 септември"}
{"url": "http://duma.bg/node/152346", "text": "Социалисти и антифашисти се събраха пред Паметника на свободата в Шумен по повод 9 септември. От името на Областния и Общинския съвет на БСП слово произнесе народният представител Иван Иванов. В знак на признателност към загиналите в борбата с фашизма бяха поднесени венци и цветя. Пред Паметника на свободата и между разветите червени знамена и български трибагреници групата за автентичен фолклор при читалище \"Просвета-1880\" в с. Ивански изпълни революционни песни.   \n", "date": "2017.09.11", "title": " Паметникът на свободата в Шумен събра социалисти и антифашисти"}
{"url": "http://duma.bg/node/152347", "text": "Кърджалийските социалисти, симпатизанти на БСП и антифашисти почетоха 73-ата годишнина от  Деветосептемврийското въстание. По традиция те се събраха в парк \"Горубсо\" пред паметника на Адалберт Антонов, известен с нелегалното име Малчика, разстрелян на гарнизонното стрелбище в София на 4 декември 1942 г.  \nПриветствие по повод годишнината произнесе председателят на Българския антифашистки съюз Йордан Митев, който връчи и грамоти на изявени активисти. \"Живеем във време, в което ни обвиняват за убежденията ни!\", подчерта в словото си и председателят на Общинския съвет на БСП в Кърджали Георги Кючуков. След това той награди дългогодишни партийни активисти с отличие \"Почетен член на БСП\" за цялостна партийна и политическа дейност.  \nС различни прояви социалистите от областта отбелязаха годишнината.  \n Кърджалийски социалисти поднесоха цветя пред паметника на Малчика и с едноминутно мълчание почетоха паметта на загиналите в антифашистката съпротива   \n", "date": "2017.09.11", "title": "В Кърджали почетоха Малчика"}
{"url": "http://duma.bg/node/152348", "text": "От Болярово обявяваме началото на национална кампания \"Нов модел на местна власт\", която ще приключи с предложение за изцяло нов закон за местното самоуправление и местната администрация. Това заяви лидерът на БСП Корнелия Нинова пред обществеността в града, където от 1990 г. досега общината се управлява от кмет на БСП и са с най-високи резултати на последните избори. На 9 септември Нинова посети още 4 общини в Ямболска област - Стралджа, Елхово, Тунджа и Ямбол, където представи кампанията на левицата. Правителството на Бойко Борисов отпуска средства с постановления само на общини по свой избор, за което сме сезирали Конституционния съд, каза пред обществеността Нинова. Тя е категорична, че регионалните различия между големите и малки общини растат, вече 2 години програмите за развитие на селските райони и човешките ресурси не могат да започнат, проектите на малките общини се отхвърлят заради малкия брой жители. По думите й граничните и високопланински общини са напълно изолирани и изоставени. \"Всички тези проблеми водят до обезлюдяване и демографски срив. Започваме регионални и национални срещи с кметове и общински съветници за обсъждане и изготвяне на изцяло нов закон за местното самоуправление и местната администрация, с който да предложим нов модел за силна местна власт с възможности за реално решаване на ежедневните проблеми\", заключи Нинова.     \nЛидерът на БСП се включи в отбелязването на 9 септември в Стралджа и Елхово заедно с депутатите Кристиан Вигенин и Николай Пенев, представители на ръководството на БСП в Ямбол и социалисти от общините. \n\"9 септември е дата, променила България. Днес едни българи я празнуват, а други - хулят. Твърдят, че в България не е имало фашизъм, следователно не е имало и антифашисти\", каза Нинова. \"Кажете ми коя държава и кой народ по света постъпва така с паметниците и паметта си? Ние днес сме тук не за да мразим, а да помним и почитаме онези, които са имали идеал за друго бъдеще и са загивали за него, както и руските воини, дали живота си за България\", каза лидерът на БСП. Нинова припомни, че през 2010 г. лидерът на ГЕРБ, запитан за социалистическия период, каза, че и 1/100 да се построи от онова, което е построено тогава, и да се постигне такъв икономически ръст, би било успех за всяко правителство.     \n", "date": "2017.09.11", "title": "БСП започва национална кампания за местната власт "}
{"url": "http://duma.bg/node/152349", "text": "Още в първите два дни, след като ДУМА обяви на 8 септември инициатива за издирване на забравените имена на деца, убити по времето на фашизма, и за съграждане на мемориал пред НДК в тяхна памет, стотици хора изразиха своята подкрепа. Инициатори на идеята са Анжел Вагенщайн, журналистките Велислава Дърева и Велиана Христова, и издателят Христо Георгиев. Над 1250 души са изразили подкрепа само във фейсбук. Десетки звънят на редакционните телефони, други изпращат съобщения на електронната поща за връзка -  . \n\"Аплодисменти!\", \"Браво!\", \"Поклон!\", \"Чудесна инициатива!\", \"Важно е и належащо!\", \"Инициативата е логична, разумна и хуманна!\", \"Силна идея и отлична инициатива!\", \"Крайно време беше!\" - пишат ни от цялата страна хора на различни възрасти и с различни политически възгледи, съвсем млади и участници в антифашистката борба. \nСред първите, които подкрепиха инициативата, са журналисти, политици, учени, преподаватели, артисти: Константин Иванов, Тодор Коруев, Велизар Енчев, ген. Ангел Марин, проф. Чавдар Добрев, Валери Жаблянов, проф. Боян Дуранкев, Калоян Паргов, проф. Ваня Добрева, Иво Хаджимишев, Валентин Вацев, Въто Христов, Крум Василев, Емилия Лазарова, Джуни Александрова и др. Столичният съвет на БСП откри подписка за подкрепа на инициативата. ПП \"Нова зора\" се присъедини, а зам.-председателят на БАС Лъчезар Еленков написа, че съюзът на антифашистите благодари за чудесната идея, ще участва и подготвя книга - \"Безсмъртничета\", с очерци и фотоси за децата, загинали по фашистко. Петър Петров и Ирина Тодорова пък написаха от чужбина, че са готови да помогнат със средства за изграждане на паметника.   \n", "date": "2017.09.11", "title": " Стотици подкрепят инициативата на ДУМА за паметник на децата, жертви на фашизма"}
{"url": "http://duma.bg/node/152350", "text": "Ексдепутатът ГЕРБ Живко Мартинов обяви, че е натопен в скандала \"Суджукгейт\" от свой длъжник. Той му дължал пари за ползване на помещения. Срещу Мартинов има повдигнати шест обвинения, сред които за упражняване на натиск с цел облаги, за получаване на 4 тона суджуци, поискани от името на премиера Бойко Борисов, за отправена закана за убийство и други. \nМартинов твърди, че в Добрич нямало фирма, която да може да произведе 4 тона суджук. \"Аз направих постъпления, за да си искам сумата, но се оказа, че трите фирми, които имаха договори с мен, са продадени на хора в неравностойно положение\", обясни обвиняемият. \nЕксдепутатът се чувствал обиден, след като 11 години слугувал на ГЕРБ и не бил поискал нищо в личен план. Мартинов каза още, че се е виждал само веднъж с районния прокурор на Добрич, като не е искал от него намеса по определени дела, което също е част от обвиненията срещу бившия депутат. Той допълни, че няма връзки с шефове на полицията в Добрич и не е използвал името на Бойко Борисов, за да оказва натиск. Адвокатът на Мартинов Христо Ботев пък заяви, че в папките по делото нямало нито една експертиза.   \n", "date": "2017.09.11", "title": "Бившият депутат от \"Суджукгейт\" бил натопен от длъжник"}
{"url": "http://duma.bg/node/152351", "text": "Жители на Септември отправиха редица обвинения към кмета на града Марин Рачев. Те го обвиниха в самоуправство и свързаха името му с арестувания в четвъртък и обвинен бивш председател на Общинския съвет в града Лазар Влайков. Според хората двамата си били близки, а кметът държал сметка кой за кого е гласувал и тези, които не са го подкрепили, са подлагани на тормоз. Жителите на града, които отправиха обвиненията си пред камерата на телевизия, твърдят, че подобно на Лазар Влайков, Рачев има криминални регистрации - за кражба, измама и подправени официални документи. Те показаха и документи в потвърждение на думите си. \nМалко след участието си в тв предаването същите хора се оплакаха, че са били извикани в полицията. От управлението в Пазарджик пък обясниха, че още миналата седмица е започнала проверка дали изнесените от тях данни са достоверни. Било образувано и досъдебно производство за разгласяване на информация, която представлява служебна тайна. \nСамият Рачев обаче отрече обвиненията и определи хората като заинтересовани. Той дори се разграничи от Влайков, към когото нямал забележки в професионално отношение. \"В личен план обаче манталитетът му не кореспондира с моя начин на мислене и на виждане за живота\", подчерта Рачев. Кметът допълни, че като председател на Общинския съвет Влайков е водил нормално сесиите, но призна, че повече от една година се е разграничил от Влайков и не се събирали на сбирки и мероприятия. Кметът определи като нелеп битов инцидент случая с убития собственик на заведение във Виноградец с оръжието на Влайков. \nДУМА припомня, че Влайков беше задържан в края на миналата седмица и обвинен за това, че не е упражнил контрол и с оръжието му беше убит Наско Тонкев. В петък обаче той бе пуснат под домашен арест, тъй като според съда има чисто съдебно минало, заемал е отговорни постове и се ползва с авторитет и уважение. \nОчакват се пет експертизи, които ще дадат отговор на въпроса кой е произвел фаталния изстрел, довел до смъртта на 47-годишния ресторантьор.   \n", "date": "2017.09.11", "title": "Жители на Септември обвиниха кмета в самоуправство"}
