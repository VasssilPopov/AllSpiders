{"url": "http://duma.bg/node/148115", "text": "Общо 17 хил. тона билки годишно се добиват в България. От тях за вътрешно потребление остават само 2 хил. тона, останалите количества се изнасят, съобщи Емил Елмазов, председател на Съюза на билкарите, пред БНР. Елмазов обясни, че тази година е добра реколтата от маслодайна роза, градински чай, лавандула и маточина. \"Когато градихме резерват \"Билкария\", ние начертахме един квадратен метър на най-тучната ливада и преброихме 72 билкови растения. Такова нещо няма по света\", коментира още Елмазов. \nБългария е на първо място в Европа по износ на билки по видово разнообразие съотнесено на единица площ, коментира пред \"Блумбърг тв България\" Кръстьо Порязов, биопроизводител и износител на билки. По неговите думи основно изнасяме за Германия, Франция, Испания. Други големи вносители са САЩ и Индия. \"Те внасят от нас суровина, преработват я и след това я изнасят. И така цялата добавена стойност при преработката, която е за фармацевтични и козметични продукти е извън страната\", коментира производителят.  \nВ събирането и преработката на билки в България годишно участват между 200 и 400 хиляди души. \"Събирането на билки е разпространено в България и е един от основните поминъци на хората в селата, където икономическото състояние не е на високо ниво и това е един от основните поминъци там\", посочи той. Според Порязов в България, а и в други страни се наблюдава едно не много добро заплащане на труда на берачите на билки. За да може страната ни да изпъкне на световния пазар, трябва да се наблегне повече на качеството на билките, които се преработват тук, препоръча той. Имам предвид и биокачеството, но за да бъдат сертифицирани дадени площи, те преминават през строг контрол. Това обаче според него не е достатъчно и трябва самите събирачи да го правят по възможно най-качествения и най-благоприятен начин за флората и фауната в България. За да може тези билки, които са диворастящи, да останат и през следващата година на същото място. Той обясни, че билки също могат да се култивират включително и такива, които са застрашени - например дилянката (валериана), която е забранена за събиране. Другата е лечебната ружа, която се намира в диворастящо състояние, но поради агресивното бране се среща все по-рядко, отбеляза производителят.   \n", "date": "2017.06.26", "title": "Събираме 17 хил. тона билки, само 2 хил. остават у нас  "}
{"url": "http://duma.bg/node/148111", "text": "Българската народна банка пуска от днес в обращение възпоменателна сребърна монета с нанесено частично позлатяване \"Хан Тервел\". Паричката е от серията \"Средновековни български владетели\" и ще се продава на касите на БНБ на цена от 66 лева при номинална стойност на монетата от 10 лева, съобщиха от централната банка. \nНа лицевата страна в позлатен медальон е изобразен печатът на хан Тервел. Отдолу са номиналната стойност \"10 ЛЕВА\", емблемата на Българската народна банка с годината \"1879\" върху лентата и годината на емисията на монетата \"2017\". На обратната страна на монетата, отделено със зрънчест пръстен, е изображението на хан Тервел, предвождащ българската войска. Околовръст, по външния пръстен, е изписано \"СРЕДНОВЕКОВНИ БЪЛГАРСКИ ВЛАДЕТЕЛИ\" и \"ХАН ТЕРВЕЛ\". Теглото на монетата е 23,33 грама, а тиражът - 3000 броя. \nСнимка БНБ   \n", "date": "2017.06.26", "title": " БНБ пуска в сребърна монета \"Хан Тервел\""}
{"url": "http://duma.bg/node/148113", "text": "Тази година розовото масло се предлага на цени около 10 500 - 11 000 евро за кг. Основните проблеми пред розопроизводителите са осигуряването на качествен лицензиран посадъчен материал, както и намиране на работна ръка за розобера. Това каза Николина Узунова, изпълнителен директор на Българската национална асоциация \"Етерични масла, парфюмерия и козметика\" пред Агенция \"Фокус\". Търговските разговори по реализацията на розовото масло са почти непрекъснат процес, посочи тя и допълни, че те се финализират след кампанията, когато вече е факт розовото масло и могат да бъдат коментирани конкретни мостри. Розовата кампания 2015 бе изключително тежка, което предположи огромното търсене на розово масло през 2016 г. и възможността то да бъде реализирано на рекордно високи цени до 12 000 евро за кг, припомни Николина Узунова. Според нея тази година реколтата ще бъде достатъчно, като има и нереализирани количества розово масло от миналата година. Основен конкурент на българското розово масло остава Турция, но качеството на нашето е много по-добро, смята още Николина Узунова.  \nПо данни на Министерството на земеделието площите, засети с маслодайна роза, тази година са 39 090 дка.    \n", "date": "2017.06.26", "title": " Розовото масло с цени до 11 000 евро за кг тази година"}
{"url": "http://duma.bg/node/148112", "text": "В края на май депозитите на нефинансовите предприятия у нас са 19,434 млрд. лв. и в сравнение със същия месец на 2016 г. се увеличават с 10,1%. Депозитите на финансовите предприятия нарастват с 19,6% на годишна база и в края на месеца достигат 3,913 млрд. лв. Депозитите на домакинствата и нетърговските организации, обслужващи домакинствата (НТООД), са 45,667 млрд. лв. и нарастват с 5,7%.  Общо депозитите на неправителствения сектор в края на месеца възлизат на 69,014 млрд. лв., като годишното им увеличение е 7,6%. \nВ края на месеца общо кредитите за неправителствения сектор в България са 51,621 млрд. лв., като се увеличават на годишна база с 4,7%. Кредитите за нефинансовите предприятия нарастват с 3,3% на годишна база и в края на май достигат 31,016 млрд. лв. Кредитите за домакинствата бележат ръст от 5,8% до 19,127 млрд. лв. \nЖилищните кредити възлизат на 8,955 млрд. лв. и нарастват на годишна база с 3,2%. Потребителските кредити са 7,504 млрд. лв. и се увеличават с 4%. Другите кредити растат с 82,7% и достигат 1,337 млрд. лева. Кредитите, предоставени на финансови предприятия, са 1,477 млрд. лв. и в сравнение с май 2016 г. се увеличават с 20%.     \n", "date": "2017.06.26", "title": "Депозитите и кредитите са нараснали през май"}
{"url": "http://duma.bg/node/148114", "text": "В края на април индексът на тръжните цени, който отразява цените на хранителните стоки на едро, се повишил до 1,448 пункта, което е най-високото му ниво от повече от две години. Индексът отбеляза понижение в началото на юни с 2,68 на сто, достигайки 1,340 пункта, сочат данни на Държавната комисия по стоковите борси и тържищата. \nСега оранжерийните домати поевтиняват с 8,9% и през тази седмица се продават по 1,63 лева за килограм. Оранжерийните краставици пък поевтиняват с 5,2 на сто до 1,09 лева средно за килограм. С 2,6% поевтиняват картофите, като се търгуват по 0,76 лева за килограм на едро. Цената на пресните картофи пък се понижава с 9,4% до 0,87 лева за килограм. Морковите се продават по 0,89 лева за килограм. Зелето поевтинява с 10 процента и се търгува по 0,45 лв. на килограм на едро. Цената на зелената салата се запазва 0,45 лева за брой. \nЯбълките се продават по 1,50 лева за килограм след поскъпване с 2%, докато цената на лимоните се покачва със 7,6 на сто до 3,10 лева. Ягодите се продават по тържищата за 3,35 лева за килограм. От своя страна цената на черешите се понижава с 2,3% до 2,13 лева за килограм. \n0,5% понижение бележи цената на кравето сирене, което се търгува средно по 5,76 лева за килограм. Кашкавалът тип \"Витоша\" пък достигна цена 10 лева за килограм. Олиото се купува по 2,07 лева за литър. Каймата се търгува по 4,67 лева за килограм. Пилешкото замразено месо се продава по 3,62 лева за килограм на едро. Захарта се купува по 1,58 лв. за кг. \nОтбелязва се повишение на цената на брашното тип \"500\" - с 1 стотинка до 0,81 лева за килограм. Средно по 2,43 лева за килограм се продава зрелият фасул, докато яйцата струват по 0,18 лева за брой на едро.   \n", "date": "2017.06.26", "title": "Цените на храните през април са били най-високи от 2 години"}
{"url": "http://duma.bg/node/148121", "text": "Категорично за оттеглянето на Бетина Жотева като член на Съвета за електронни медии се обяви вицепрезидентът Илияна Йотова. В телевизионно интервю тя уточни, че от \"Дондуков\" 2 не са проверявали дали е възможно да оттеглят Жотева заради заплахите й срещу журналистката Къдринка Къдринова. Разговори по темата с кого може да бъде заменена Жотева като представител на президентската квота в СЕМ тепърва предстоят. Бившата говорителка на МВнР попадна в регулатора през 2015 г. по предложение на Росен Плевнелиев. Президентът Румен Радев също коментира скандала и подчерта, че има логичен ход, който да защити авторитета на институцията и  личното достойнство на Жотева. Оттук нататък е въпрос на неин личен морален избор, заяви той като намекна, че тя трябва да се оттегли. \nДо искането за отстраняването на Жотева се стигна, след като бе разпространен запис, в който тя заплашва Къдринова. Скандалът започна в медийната комисия в НС, където журналистката задала въпрос, свързан с бъдещето на Радио България. Ако си отворите устата още веднъж за мен, ще видиш какво става, заканва се Жотева.  \"Който се е опитал да ме вкара в интрига, не е прокопсал. Те поне знаят. Много внимателно! Ама много внимателно с мен специално\", продължава Жотева и признава, че това е заплаха \"пред всички\". По-късно членът на СЕМ реши, че Къдринова е направила \"интрига с държавна институция, с член на СЕМ и с посланици на чужди държави\". Журналистката пък сезира колеги и Съюза на българските журналисти за недопустимото поведение на член от държавния медиен регулатор. Жотева се закани да я съди за разпространяване на невярна информация. \nВъншният министър Екатерина Захариева също призна, че поведението на държавната служителка е неправомерно. \"Не мисля, че г-жа Бетина Жотева е реагирала подобаващо и адекватно, но в крайна сметка тя е емоционален човек и може би и аз също бих реагирала така, когато някой каже \"от първо лице знам\" за нещо, което изобщо не е истина, опита се да смекчи вината й министърката. \nВ декларация БСП обяви, че Жотева няма място в СЕМ, тъй като потъпква свободата на словото. \"Член на СЕМ е проявил недопустимо отношение към уважаван член на журналистическата гилдия. Парламентарната група е длъжна да заяви отношение по този въпрос\", настоя от парламентарната трибуна преди дни депутатът от \"БСП за България\" Иво Христов. \n\"Правото на журналистите да задават своите въпроси не бива да бъде подлагано на съмнение или застрашавано от когото и да било. Членовете на СЕМ обаче не могат да бъдат отзовавани от органа, който ги е избрал или назначил. Поради това отговорът на настояванията за оставка зависи от личното решение на съответния член\", заяви членът на СЕМ Иво Атанасов. В социалните мрежи той допълни, че на мястото на Жотева би подал оставка.     \n", "date": "2017.06.26", "title": " От президентството искат Бетина Жотева да се оттегли от СЕМ"}
{"url": "http://duma.bg/node/148122", "text": "Националният съвет на Българската социалистическа партия обявява, че започна набирането на предложения за определяне на носителя за 2017 г. на Наградата на НС на БСП за политическа журналистика и публицистика \"Георги Кирков - Майстора\".  \nСъгласно статута на наградата за нейни носители могат да бъдат предлагани журналисти и публицисти, които последователно отстояват левите идеи в политическия, икономическия, социалния и духовния живот на обществото; допринесли са за популяризиране на политиката и за разширяване на влиянието на БСП и левицата в обществото; посветили са своите творчески изяви на значими обществени проблеми; с изявите си защитават националното достойнство и силата на левите политически и социални идеи. Номинираните ще бъдат оценявани по техния висок професионализъм, компетентност и задълбоченост, по защитаваните ясни политически, граждански и нравствени позиции, по завоюваното трайно и авторитетно присъствие в публичното пространство. \nПраво да бъдат предложени за участие в конкурса имат български журналисти, публицисти, писатели, учени и общественици, които през последните години са с редовни изяви в българските печатни и електронни медии и разработват значими за обществото, БСП и левицата проблеми.  \nПраво да номинират кандидати за носители на наградата имат комисиите и съветите на НС на БСП, общинските/районните и областните съвети на БСП, ръководства и творчески колективи на средства за масова информация, творчески съюзи и организации, изявени журналисти и публицисти.  \nЗа всеки номиниран за наградата до 20 юли 2017 г. в НС на БСП трябва да бъде изпратено (на материален и електронен носител) мотивирано предложение, придружено с биографична и творческа справка за кандидата. Всички номинации ще бъдат разгледани от комисия на НС на БСП, в която са включени досегашни носители на наградата, председатели на творчески съюзи и представители на НС на БСП. Предложението на комисията за определяне на носителя на наградата ще бъде внесено за утвърждаване в ИБ на НС на БСП до 25 юли 2017 г. Носителят на Националната награда за политическа журналистика и публицистика \"Георги Кирков - Майстора\" ще бъде обявен по време на Националния събор на БСП \"Бузлуджа `2017\" на 28-30 юли 2017 г. \nЗа повече информация и справки за конкурса се обръщайте към отдел \"Масовополитическа дейност\" на НС на БСП, София 1000, ул.\"Позитано\" №20, тел. 02/8107 330, 02/8107 219, е-mail    .   \nДокументите с предложенията за номинираните се изпращат по електронна поща в отдел \"Масовополитическа дейност\" ( ) и внасят в отдел \"Деловодство\" на НС на БСП до 20 юли 2017 г. включително. \n    \n", "date": "2017.06.26", "title": " \"ГЕОРГИ КИРКОВ - МАЙСТОРА\"  "}
{"url": "http://duma.bg/node/148133", "text": "Национален полицейски протест на площада пред храм-паметника \"Св. Александър Невски\" ще има на 5 юли. Управителният съвет на Синдикалната федерация на служителите в МВР обяви, че те няма да празнуват професионалния си празник, а излизат на митинг. На площада ще са и пожарникари, спасители, хора с трудови договори и държавни служители от всички структури на МВР. \nУниформените са гневни от позицията на ръководството по отношение на оборудването, облеклото и заплащането им. Ако преговорите не ни удовлетворят, няма да се ограничим само с митинга на 5 юли, обяви шефът на синдиката Валентин Попов. От 5 януари 2018 г., когато България поема европредседателството, протестите стават всекидневни. Дано не се стигне дотам, каза Попов. \n    \n", "date": "2017.06.26", "title": " Полицаите излизат на протест на 5 юли  "}
{"url": "http://duma.bg/node/148123", "text": "Национална среща на областните си председатели организира БСП на 30 юни. Корнелия Нинова съобщи, че се възстановява традицията за диалог с актива на партията. На всеки два месеца ръководството ще събира кметове, избрани с бюлетина на левицата, за да чуе проблемите на местната власт. \nНС възложи на Националния политически институт \"Димитър Благоев\" да подготви и осъществи тематичен проект \"Актуалното състояние на левите партии и движения в Европа. Изборни резултати, предизвикателства и промени\". Той ще се реализира в рамките на 3 тематично обособени дискусии в периода септември-декември т.г. В дебатите ще участват професионално ангажирани с тематиката изследователи и експерти. \nТази година наградата \"Димитър Благоев\" се присъжда на Центъра за исторически и политологически изследвания, който навършва 25 г. от създаването си. Той е създаден като научноизследователско звено към Висшия съвет на БСП. През годините на прехода центърът провежда многобройни изследвания в областта на историята и политологията, извършва експертно-консултантска дейност, свързана с подготовката на партийни документи, позиции, справки и информации по актуални въпроси. Той реализира многобройни научни издания - книги, сборници, брошури и поредици, и пр.      \n", "date": "2017.06.26", "title": " БСП събира областните си председатели на 30 юни"}
{"url": "http://duma.bg/node/148125", "text": "\nБСП внася до дни в парламента законопроекта си за смесена избирателна система. Това решиха на съвместно заседание членовете на НС на партията и депутатите от \"БСП за България\" в събота. Пленумът започна със слово на председателя на левицата Корнелия Нинова, която представи политическата обстановка в страната и задачите пред БСП. \n\"От БСП сме изключително последователни в политиките си, включително и по темата, свързана с промяната на изборната система. От месеци предлагаме нашата теза за смесена мажоритарно-пропорционална система. Тя дава възможност да отговорим на очакванията на хората от референдума за мажоритарен избор, но и да се запази държавността, институциите и парламентаризма в България\", заяви Нинова. Тя цитира социологическо изследване, според което 65% от българите искат смесена избирателна система. \"Изчакахме политическия театър на ГЕРБ с внасяне на тяхното предложение за изцяло мажоритарен вот. Смятаме, че употребиха народната воля с предизвестен резултат и отговаряме на обвиненията, че блъфираме, че нямаме законопроект\", посочи Нинова. Предложенията са изработени от професионална работна група от експерти, конституционалисти и математици, не само от БСП, но и външни. Част от тях бяха в залата и отговаряха на въпроси на социалистите. \nНС реши да се направим сериозна обществена дискусия. Промените в ИК ще бъдат обсъдени в партийните организации, ще се търси и мнението на граждански и специализирани институции. \nВ проектозакона броят на депутатите остава 240 като 120 ще са мажоритарно, а 120 - пропорционално избрани. Изборът ще става с два вида бюлетини. Едната е за пропорционалния вот на кандидатите на партиите и коалициите, а втората ще е за мажоритарен избор.  \nБСП предлага гласуването да бъде в един ден и с двете бюлетини, освен ако някой не реши да упражни вота си само за единия избор. Второ гласуване ще има само там, където няколко мажоритарни кандидати имат еднакъв брой гласове. Един кандидат може да участва и в мажоритарна, и в пропорционална листа. Ако бъде избран като мажоритарен, той става депутат, а мястото му в пропорционалната листа, чрез преподреждане, се заема от следващия. Ако мажоритарен кандидат не бъде избран, но има брой гласове, те се прехвърлят към пропорционалната листа за партията, от която е, и се броят сумарно. Гласовете, подадени за една партия или коалиция в пропорционални листи и мажоритарните кандидати, ще се изчисляват сумарно и общо. Остава прагът от 4% за влизане в НС. В случаите на предварително прекратяване на правомощия на мажоритарен кандидат се прави повторен частичен избор само за този мажоритарен регион, но не е възможно вотът да е 6 месеца преди края на парламента. \nПо-късно Нинова обясни, че още днес започват консултации с останалите политически партии в парламента за подкрепа на законопроекта. снимка Емилия КОСТАДИНОВА \n    \n", "date": "2017.06.26", "title": "БСП внася в НС проект за смесена избирателна система"}
{"url": "http://duma.bg/node/148124", "text": "НС на БСП взе решение да поиска от държавата право на ползване на дом-паметника на \"Бузлуджа\" за 10 години. Това стана след като миналата седмица на среща на Корнелия Нинова с регионалния министър Николай Ненков стана ясно, че паметникът не може да бъде прехвърлен безвъзмездно заради промени в законодателството от февруари т.г. Лидерът на БСП обясни пред НС, че са й били предложени три възможности за стопанисване на монумента - чрез наем, търг и право за ползване за 10 г. \nТемата предизвика оживени дебати на пленума. Велислава Дърева попита дали е ясно какво точно иска да направи БСП с паметника. Тя смята, че той трябва да се превърне в пантеон на българската история. Румен Гечев попита колко точно ще струва реставрацията и консервацията на монумента. Той отбеляза, че като икономист няма да подкрепи нещо, на което не се знае цената. Катя Николова припомни, че темата за бъдещето на \"Бузлуджа\" е била обсъждана на няколко заседания на ИБ на БСП през годините. Основният проблем и тогава, и сега е как да се осигурят средства за поддръжката му. Михаил Миков подчерта, че въпросът за паметника не трябва са политизира, защото това крие риск от създаване на нови и ненужни опоненти. Той призова БСП да настоява държавата, която е собственик на монумента, да го стопанисва добре. Красимир Янков допълни, че правителството трябва да се погрижи и за другите паметници, не само за \"Бузлуджа\". Максим Мизов настоя да се направи пленум, на който да се разгледат \"паметниците на паметта\". Той припомни, че вече 27 г. нищо не се прави за рушащите се родни домове на Георги Кирков, Димитър Благоев и Георги Димитров.  \nВ крайна сметка с 89 гласа \"за\", без нито един \"против\" и с 6 въздържали се, предложението на ИБ беше прието. \n    \n", "date": "2017.06.26", "title": "Левицата поиска 10 години право на ползване на \"Бузлуджа\""}
{"url": "http://duma.bg/node/148128", "text": "Всички членове на ПГ на \"Воля\" се отказват от депутатските си имунитети, съобщи депутатът Пламен Христов. ДУМА припомня, че главният прокурор Сотир Цацаров внесе в парламента искане за снемане имунитета на трима депутати от \"Воля\", сред които е отново и лидерът на партията Веселин Марешки. Другите двама са Кръстина Таскова и Пламен Христов. Варненската окръжна прокуратура ги разследва от края на 2014 г. и ги обвинява в изнудване. \nСпоред обвинението от есента на 2012 г. до края на 2015 г. Марешки е заплашил седем собственици на аптеки с увреждане на имуществото им. Целта била да ги принуди да прехвърлят дружествени дялове от управляваните от тях търговски дружества на негови фирми. Ако те не били съгласни, той искал да прекратят търговската си дейност. В някои случаи опитал да принуди собствениците на аптеки да да купуват при неизгодни условия лекарства от неговия склад. \nПреди влизането си в НС Христов е бил генерален директор на \"Фармнет\" - основен доставчик на аптеки \"Марешки\". Той смята обвиненията за изнудване за неоснователни. Според прокуратурата планът за налагане на монопол Марешки осъществил чрез близките си контакти с тогавашния председател на Агенцията по лекарствата – Евелин Благоев. \"Обикновено заплахата се изразява в това, че непосредствено до тях ще се отворят наказателни аптеки на Марешки – \"Лидер\" за Южна и \"Супернова\" за Северна България. Това не е обикновена конкуренция, а е с престъпни намерения\", обясни преди дни говорителят на прокуратурата Румяна Арнаудова.     \n", "date": "2017.06.26", "title": " Депутатите от \"Воля\" се отказаха от имунитет"}
{"url": "http://duma.bg/node/148127", "text": "Намеци, че президентът може да е лобирал за определени доставчици на самолети, направи вчера зам.-председателят на ГЕРБ Цветан Цветанов. Имаме достатъчно съмнения, че президентът Радев е защитил решението за закупуване на шведски изтребители и това е станало в периода, в който нямаше окончателно решение на служебното правителство, заяви гербаджията. \"Дали няма прикрита информация с фирмите, участващи в процеса на преговори за придобиване от България на нов изтребител, защото ако се констатира такова нещо - дали това не е висша корупционна схема, която е осъществена от най-високо политическо ниво. Няма да допуснем заиграване с националните интереси\", каза Цветанов. ГЕРБ имат идея за анкетна парламентарна комисия, която да провери всичко, свързано с парламентарното решение за финансирането на армейското превъоръжаване. Тя щяла да провери решенията на служебното правителство за приключване на първия етап от определянето на фирмите, с които сегашният кабинет да продължи да води разговори. Искаме да разберем има ли оказан натиск, защо се бързаше с това решение и защо бе декласиран един от участниците, заяви Цветанов. Костадинова   \n", "date": "2017.06.26", "title": "Цветанов заподозря Радев в корупция заради \"Грипен\""}
{"url": "http://duma.bg/node/148129", "text": "Култов ресторант изгоря в събота вечерта в центъра на Пловдив. Огънят е лумнал от втория етаж на заведението, което не работи в последните 4 години. Съседи твърдят, че в него са се заселили клошари и най-вероятно те са причинили огъня. Пет пожарни автомобила изгасиха заведението за около три часа. Напълно унищожен е покривът на сградата, а движението бе отцепено. Няма пострадали хора. \nТова е вторият пожар в известния ресторант \"Греми\" за последните няколко години. През 2003 г. покривът на заведението отново бе запален, унищожена бе и част от жилищната площ на втория етаж. Ресторантът бе затворен заради фалит на собственика.     \n", "date": "2017.06.26", "title": "Бивш ресторант изгоря в Пловдив"}
{"url": "http://duma.bg/node/148132", "text": "На 5 юли ще се проведе национален полицейски протест, обяви Синдикалната федерация на служителите в МВР. За място е избран площадът  пред храм-паметник \"Св. Ал. Невски\", обяви председателят на Управителния съвет на СФСМВР Валентин Попов. Ако преговорите с ръководството на МВР, а може би и с ръководството на държавата, не протекат по начин, по който ни удовлетворява, няма да ограничим протеста си само с митинга на 5 юли, закани се той. Попов обясни, че датите 14 септември, 8 ноември и 22 декември са свързани със служителите на МВР, затова ще има мероприятия и между тях. От 5 януари 2018 г., датата, когато България поема председателството на Съвета на ЕС, нататък протестите ще бъдат ежедневни, обеща синдикалистът. Той обаче изрази надежда, че няма да се стигне дотам и добави, че тази година няма да се празнува браншовият празник в сектор МВР. \nЗа пореден път Попов подчерта, че от няколко години колегите му не са получавали нови униформи. Той се надява, че скоро ще има и нови дрехи за полицаите, защото били пуснати няколко обществени поръчки. Синдикалистът репликира вътрешния министър Валентин Радев, че дрехи имало по складовете. \"Пълни складове може и да има, само че аз не знам къде. Колегите също не знаят! Ние имахме намерение, в интерес на истината, да отидем и да поканим медиите да потърсим някъде в Симеоново някакъв пълен склад, защото ако не се лъжа, така беше казано публично, но се отказахме. Няма пълен склад в Симеоново. Това е истината!\", възмути се Попов. Той каза, че полицейските служители не могат да си купят цяла униформа и са принудени да заместват определени елементи от нея с такива, купени на свободния пазар.  \nЛидерът на полицейския синдикат обяви, че СФСМВР е отворен за преговори за размера на увеличението на възнагражденията на служителите на МВР. Според него предстои да се види дали вдигането на заплатите да е по равно за всички или да има някаква диференцираност, както и това от коя дата да влезе в сила. Председателят на УС на СФСМВР обясни, че очаква да седнат около една маса с министър Радев.  \nOт СФСМВР ще уведомят и колегите си от другите синдикати на МВР и се надяват в началото на другата седмица да имат обща стратегия за протестите. \"На протест не излизат само полицаите, излизат и пожарникарите, спасителите, лицата, работещи на трудови правоотношения, които никак не са малко в МВР. Излизат и държавните служители - институтите и Академията на МВР\", увери зам.-председателят на УС на Синдикалната федерация на служителите в МВР Илия Кузманов. \nСиндикалистите предупредиха, че има сигнали, че по време на протеста на 5 юли са готвени специализирани полицейски операции, учебни тревоги. Tе смятат, че това определено ще взриви социалния мир в МВР. Според тях обстановката в страната не налага подобни мероприятия точно на тези ден и призоваха инициаторите да не експериментират на 5 юли, защото това ще нагнети много напрежението. Снимка БГНЕС   \n", "date": "2017.06.26", "title": "На 5 юли ще има национален полицейски протест "}
{"url": "http://duma.bg/node/148131", "text": "Едва около 300 трудови инспектори проверяват 300 000 предприятия у нас и това спъва противодействието срещу некоректните работодатели, коментира лидерът на КТ \"Подкрепа\" Димитър Манолов на редовния конфедеративен съвет в Кюстендил. По думите му проблемът с некоректните работодатели, какъвто бе случаят с италианската фирма \"Абонданца\" в Дупница, не е толкова законодателен, колкото е свързан с намалелия капацитет на инспекцията по труда. \nДУМА припомня, че преди дни Сметната палата излезе с одитен доклад за работата на ГИТ, според който контролът, провеждан от инспекцията по спазване на трудовото законодателство при осигуряване здравословни и безопасни условия на труд, носи принадена стойност и оказва положителен ефект върху дейността на предприятията и подобряване условията на труд на работещите. В доклада се подчертава, че административният капацитет на ГИТ (495 служители) е недостатъчен, от 2008 г. до 2016 г. правомощията на агенцията непрекъснато нарастват, а числеността на персонала се запазва, средната брутна заплата нараства слабо, което води до текучеството на кадри. От Сметната палата препоръчват да се предприемат мерки за намаляване на текучеството на кадри.      \n", "date": "2017.06.26", "title": "300 инспектори проверяват 300 хил. фирми "}
{"url": "http://duma.bg/node/148130", "text": "В България ще има истинска правосъдна реформа, когато бъде създаден единен орган с изрични правомощия за борба с корупцията по високите етажи на властта, подчерта в събота президентът Румен Радев. В концепцията за съдебна реформа и дори в предлагания от есента антикорупционен закон липсва най-важното – не виждам достатъчно политическа воля за борба с корупцията по високите етажи на властта, коментира той. Държавният глава добави, че е приключила поредицата му от консултации с ръководителите в съдебната ни система. Той смята, че България не може директно да подбира модели за борба с корупцията като румънския например. \n\"Крайно време е да се сдобием с много точно структуриран орган, който да реши въпросите по събиране и анализ на информация, разследване, подготовка на обвинение. Такова обвинение, което да издържа в съда\", посочи президентът. Според него в подобно звено трябва да влизат служители от ДАНС, разследващи полицаи, специалисти по информационни технологии, в областта на банковото и финансовото дело. Тези хора, събрани в един екип, с достатъчно правомощия и високи заплати, трябва да разровят всички крупни съмнителни обществени поръчки, да гледат много внимателно в това, което в момента се случва, смята президентът. Според Радев страната се нуждае от подобен орган, който да дисциплинира политическата класа, защото без ефективна борба с корупцията е невъзможно да се постигне голям икономически напредък, ръст на БВП, достатъчно добър климат за инвестиции, високо качество и стандарт на живот. \nРадев ще проведе нови срещи с вицепремиера Екатерина Захариева и ще отстоява идеята за единен орган за борба с корупцията по високите етажи на властта, а не за приемането на раздут закон, който да гарантира профилактика.    \n", "date": "2017.06.26", "title": "Президентът настоя за единен антикорупционен орган"}
