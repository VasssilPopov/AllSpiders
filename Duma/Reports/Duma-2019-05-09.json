{"url": "https://duma.bg/kakvo-stoi-zad-razgovora-putin-tramp-n191383", "text": "наблюдател на ТАСС* Президентите на Русия и на САЩ Владимир Путин и Доналд Тръмп проведоха в петък (3 май - бел. ред.) телефонен разговор. Само по себе си това е добре, ако отчетем сегашното състояние на двустранните отношения. Но в Москва не бързат да се радват в очакване на промени. Наскоро в руската столица бе на посещение Фиона Фил, президентската съветничка за Русия в Съвета за национална сигурност, и си помислих, че тогава са били съгласувани планове за лично общуване между лидерите. Но както ми каза един от осведомените руски специалисти, разговорът между президентите е бил поискан от американската страна буквално ден преди самото му провеждане.  Първоначално като тема е била заявена Венецуела, но беседата започнала  със севернокорейската проблематика и се проточила. Според същия човек, ако се отчете и времето за превода, беседата е продължила \"точно час и половина\".  По-късно Тръмп разказа пред журналистите, че \"много подробно\" е обсъждал с руския си колега \"възможността за тристранна сделка\" за ядреното оръжие с участието на Китай. По думите му той уговарял това и с китайците и те \"много биха искали да участват\" в такава сделка. Но в официалното съобщение на Кремъл за проведения разговор бе споменато само, че е било \"потвърдено двустранното желание за активизиране на диалога в различни области, включително по въпроси на стратегическата стабилност\". На молбата да се поясни защо тази тема не е била акцентирана още един наш експерт каза, че \"в днешната американска терминология изобщо няма  никаква стратегическа стабилност\", а има само \"перспектива за контрол над въоръженията и възможни нови споразумения\". По думите на експерта именно това е един от главните препъникамъни в досегашните отношения между Русия и САЩ - \"Вашингтон прави ревизия на онова, което бе един от основополагащите елементи на диалога, продължаващ няколко десетилетия\". \"Концептуално те се отдръпват от това, което лежеше в основата (на такъв диалог). Не само практически, но и концептуално\", уточни събеседникът. Наред с това, по думите на същия този човек, \"важно и не е лошо, че те отново заговориха за необходимостта от използването на контрола над въоръженията като средство за гарантиране на сигурността, включително собствената си\". В САЩ независимите наблюдатели изхождат от това, че опитът да бъде въвлечен Китай в тристранно споразумение за контрол над въоръженията изначално е обречен на провал. \"Да се споменава Китай има смисъл само в случая, ако смяташ да продължаваш договора за настъпателните въоръжения\", каза пред журналисти служителката от неправителствения Център за контрол над въоръженията Александра Бел, която в миналото е работила в профилното подразделение на Държавния департамент на САЩ. Тя имаше предвид руско-американския договор за мерките по съкращаване и ограничаване на стратегическите настъпателни въоръжения (СНВ III). Неговият срок на действие изтича през 2021 година. На въпрос дали думите на Тръмп наистина съответстват на готовността на Китай да се присъедини към ядрената сделка, първият от моите събеседници  отговори, че \"ние нямаме такава информация от нашите китайски приятели, имаме по-скоро противоположна информация\". Вторият събеседник подчерта, че това трябва да се уточнява в Пекин, а що се отнася до Русия, то \"ние не можем да ходатайстваме за чужди действия\". \"Ние се обявяваме за това, че трябва да съхраним поне един от останалите големи двустранни договори в тази сфера - каза специалистът, имайки пред вид договора СНВ III. - Според нас това е по-земна и съответно по-реалистична задача от изследването на някаква тера инкогнита (неизвестна земя - бел. ред.) в тази сфера.  Събеседниците са единодушни, че сам по себе си петъчният разговор между президентите не ознаменува някакъв особен завой в двустранния диалог между Русия и САЩ. Според първия от тях всичко си върви постарому.  Вторият обаче се изказа по-дипломатично. Според него главното, което се е появило в разговора, е \"двустранната позитивна заинтересованост от засилване на диалога по всички остри въпроси от дневния ред, който обхваща не само кризите в добре известните точки, но и положението в двустранните отношения\". Освен това вторият източник смята за положителен самия \"стремеж на американската страна да разбере по-точно и по-конкретно същността на нашия подход към проблемите, за които всички говорят\", включително Венецуела, въпроса с ядреното разоръжаване на Корейския полуостров, перспективите за регулиране на вътрешния конфликт в Украйна. \"Очевиден е един реален и конкретен интерес, за да се разбере по-добре къде стои Русия и какво трябва да се прави\", каза този човек. Той увери, че Москва е \"настроена и е готова да работи по всички азимути, които са приемливи и достъпни за Вашингтон\", но в същото време подчерта, че \"засега няма някакво взаимно разбирателство за бъдещите стъпки\". Това се отнася и до възможността за обсъждане на нова двустранна среща на върха. По думите му тази тема \"присъства като идея\", но няма никаква конкретизация дори в близък план\". Противниците на Тръмп в САЩ се нахвърлиха с рязка критика върху него дори само заради разговора с руския му колега. \"Тръмп не е в състояние да се противопостави на Путин\", провъзгласи по Си Ен Ен една от \"звездите\" на тази телевизия Андерсън Купър.  Вестник \"Ню Йорк таймс\" обърна внимание на думите на Тръмп, според когото Путин \"сякаш се засмя\", оценявайки доклада на Мълър за руския сговор с фразата \"планината роди мишка\".  Изданието дори уточни от служител на Белия дом, че телефонният разговор е бил без визуална връзка, ето защо се има предвид, че руският лидер се е \"изсмял\", а не засмял.    На свой ред списание \"Атлантик\" публикува коментар със заглавието \"Сюрреалистичен разговор на Тръмп с Владимир Путин\" и го сравни със срещата им на върха през юни 2018 г. в Хелзинки. \"Но не се надявайте, че реакцията ще бъде същата, както след Хелзинки\", написа изданието, като имаше предвид миналогодишната вълна от нападки срещу президента на САЩ и спадналата му популярност сред избирателите. Ако преди отказът на Тръмп да защитава американските избори от чужда намеса шокираше, сега той изглежда очакван\". Американският президент пак заяви на домашните си критици, че от негова страна не е имало никакъв \"предизборен сговор с Русия\", както бе потвърдено и от разследването на Мълър. Но сравнението с Хелзинки изглежда наистина уместно. Тогава срещата породи множество очаквания, които се оказаха несбъднати. Сега такива смели надежди сигурно вече никой не питае.  \"Моментът, избран за телефонното обаждане, две седмици след публикуването на доклада на Мълър, подсказва, че президентът е нетърпелив да разпръсне облаците от подозрения относно контактите му с Москва и да се върне към политиката на по-топли отношения с Русия, която той обеща да провежда, когато бе кандидат-президент\", пише още \"Ню Йорк таймс\". Но отново се вижда и дълбокият разрив между личното отношение на Тръмп към Путин и по-твърдият подход на неговата администрация към руските власти\".  Както каза вторият от събеседниците ми, в днешните двустранни отношения наистина \"липсва доверие, особено като се отчетат всекидневните публични сигнали, които идват от Вашингтон\".  Но диалогът не спира и буквално днес (6 май - бел. ред.) във Финландия трябва да се срещнат първите дипломати на двете страни (Лавров и Помпео се срещнаха и се договориха за втора среща  в Сочи на 14 май - бел. ред.). Според експерта \"министрите ще продължат от мястото, на което се спряха президентите\". ", "date": "2019.05.09", "title": "Какво стои зад разговора Путин - Тръмп"}
{"url": "https://duma.bg/pavel-ivanov-bezsmartniyat-polk-e-opazvane-na-pametta-n191369", "text": "Павел Иванов е роден на 25 юни 1969 г. в Пловдив. Художник и преподавател. Завършил е българска филология в Пловдивския университет и стенопис в Академията за музикално, танцово и изобразително изкуство в Пловдив. Работил е и като журналист. Председател е на движението \"Безсмъртният полк\" и на едноименната фондация, регистрирана в Пловдив.   - Първо искам да поздравя всички българи с Деня на победата над фашизма! Самата инициатива \"Безсмъртният полк\", както знаете, започва от руския град Томск през 2012 г. Идеята при нас възникна в края на 2013 г., през 2014 г. решихме да я осъществим и се свързахме с представителя на \"Безсмъртния полк\" за руснаците в България Полина Босилкова, която също е от Томск. Влязохме в разговори поради това, че българската Съпротива от 1923 г. (за да сме точни - още от края на Първата световна война) и до участието във Втората световна война, до 1945 г., дава изключително много жертви. Българската армия е единствената чужда армия, която е участвала в последния етап на войната в състава на Червената армия. И това е причината ген. Владимир Стойчев да бъде на Парада на победата през юни 1945 г. на Червения площад - единствен представител на генералитета на чужда армия. Всъщност нашата идея беше следната:  в целия свят шествието \"Безсмъртният полк\" е израз на почит към загиналите участници във Втората световна война, които са отхвърлили фашизма и са прекратили шествието му по света, но в България ние честваме всички антифашисти. Т. е. не забравяме нашите български антифашисти, които са дали живота си за победата над фашизма. \"Безсмъртният полк\" в България работи за две цели: от една страна, за превръщането на 9 май във всенароден празник, ден за почит към участниците победители във Втората световна война и от друга страна - съхраняване на паметта за българските участници в Съпротивата срещу всички фашизми - и българските, и европейските, и световните.   - Първата година бяха около 30 града, втората стигнахме до 39, след това станаха към 48-49, от две години едни и същи градове участваме, в момента може да се говори, че са 50. Това са само градовете, които са се свързали с нас и са ни дали информация, че ще правят шествие, но има и такива, които си го правят, без да ни съобщават. Ние не можем самостоятелно да организираме инициативата в цялата страна, но се включиха вече над 20 организации, на които благодаря - и на руските, и на българските. Помагат ни организации и структури в цялата страна като тези на военноинвалидите, на ветераните от войните, СБЖ и наистина идеята за \"Безсмъртния полк\" се превръща в празник. Нашата цел всъщност е да пропагандираме 9 май като Деня на победата и на хората, които са дали живота си за нея. Тази година повдигаме за пръв път инициативата \"червена лентичка\", т. е. хората да носят не само георгиевската лентичка, което е руската инициатива, но и червена лентичка, частица от знамето на Победата.  - Основната разлика е, че в десетките страни това е инициатива на руските общности, а у нас е основно инициатива на българските наследници на хората, участвали в Съпротивата. Включително на хора от целия Съветски съюз - и руснаци, и казахи, и украинци, беларуси, които са участвали в редовете на Червената армия. Миналата година в Пловдив дойде да чества с нас група от Швеция, където още няма \"Безсмъртен полк\".   - Всеки от нас има своите лични убеждения, но идеята е да се пази семейната памет за участниците в Съпротивата. Затова идват и хора, които са десни. Асен Агов е пример. Той е крайнодесен, но неговият дядо е сред хората от лявото крило на БЗНС, които са подготвяли Съпротивата и атентата през 1925 г. - Мисля, че винаги комунистическата идеология, която е насочена към прекрояване на системата за частно присвояване на обществени ресурси, ще бъде лоша за тези хора, които искат да имат точно това. Никога комунистите няма да бъдат възприемани добре от такива хора. - Точно това беше другото, което ни накара да започнем да работим по линията на \"Безсмъртния полк\". Просто защото наистина имаме подмяна и пренаписване на историята. Начинът, по който се поднася историята, обслужва сегашни политически интереси. Според тях споменът за Съпротивата е лошо нещо, защото, ако младите хора на един народ знаят, че могат със съпротива да свалят капитализма, да свалят фашизма, съществуването, реализацията и трупането на богатства са много заплашени.  - Наистина, много са младите хора. Имам наблюдения, че започна много силно олевяване и при студентите, и при учениците от горните класове, виждам реакция спрямо т. нар. официална идеология, която се насажда, и рано или късно тази реакция ще намери своите форми на проява.  - Да, фашизмът си съществуваше в една латентна форма досега и напоследък с този нов мощен тласък на антикомунизъм беше съвсем нормално да се активизира. Пък и чисто, диалектически погледнато, фашизмът е последното укритие на капитализма. Когато не може със стандартни икономически и политически мерки да бъдат постигнати целите на класата, която управлява, те започват радикализиране. Това води до издигане на идеята за Европа на нациите, Европа на народите, за засилване на суверенитет. Макар че капитализмът няма как да даде заден, и глобализмът няма как да даде назад. Един пример давам - търговията. Няма как някой да произвежда и домати, и компютри, и лекарства. Всичките лекарства са вносни и ако не сме в глобална система, няма как да съществуваме. - Да, така е. Но и преди това не сме имали ресурсите да се справим с всичко сами. Трябва да търсим един свят, в който да бъде изключително силно развито социалното; собствеността да бъде силно обобществена и да даваме приоритет не на частната, а на обществената собственост, която да работи за обществения интерес. И тогава вече на базата на, бих казал, един модерен интернационализъм да търсим удовлетворяване на интересите на всяка една държава и на всеки гражданин. - Тук всичко зависи пак от конкретните интереси. В тази ситуация бих желал да говорим, че имаме ООН, имаме Конвенция за правата на човека и там категорично е казано, че всяка общност има пълното право да защити свободата си. Тотално се мълчи за това, че населението на Крим с референдум пожела да се присъедини към Русия. Този референдум не го признават, защото не им е изгодно. Но ако населението на Крим иска да живее в Русия, то има пълното право да живее в Русия. Това има право да реши единствено Крим. Приказките за ненарушимост на границите са исторически недоказани глупости. Колко пъти се прекроиха граници за последните 100 години и в Европа дори в последните десетилетия! Още един пример - Косово. Имаш голяма раждаемост, увеличава се албанското население, какво ще го правиш - ще го държиш в робство, ще му дадеш възможност да се развива, или ще го прогониш от земите, където живее? Като искаме България да бъде мощна, нека жените на България да раждат деца, нека икономическото благосъстояние на населението да се подобрява - дори ако трябва с различни форми и на социализъм, за да може да дадем стабилност на държавата и да се развиваме. Ако една държава е мощна и има население, няма как да я стопиш. Може да стопиш нещо, което умира.", "date": "2019.05.09", "title": "Павел Иванов:  Безсмъртният полк е опазване на паметта  "}
{"url": "https://duma.bg/medsestri-ot-es-masovo-napuskat-ostrova-n191381", "text": "Приблизително 5000 медицински сестри и акушерки от страни от ЕС са напуснали британското здравеопазване за последните две години, като мнозинството от тях са посочили Брекзит като причина. Отчетеният спад от 13% в сравнение с 2017 г. отново показва, че решението за напускане на ЕС задълбочава кризата в британското здравеопазване. \"Много европейци се почувстваха нежелани след резултатите от референдума и не е изненада, че сестри и акушерки смятат, че другаде ще се чувстват по-добре\", заяви Сара Гордън от профсъюза \"Юнисон\". От Кралския колеж за акушерки, предоставил данните, заявиха, че от началото на тази година само 33 акушерки от ЕС са започнали работа, докато в предходните години те са идвали със стотици. Над 50% от тези, пожелали да съобщят причината за напускането си, са посочили Брекзит. На този фон обаче се увеличава броят на медицинските сестри и акушерки от страни извън ЕС, показва статистиката. В същото време бъдещето на Тереза Мей отново е обект на внимание, защото депутати от Консервативната партия, недоволни от нейната политика за Брекзит, пак ще опитат да променят партийните правила, за да поискат по-ранен вот на недоверие в британския премиер. Преди две седмици малко не достигна при гласуването за промяна на правилата. Недоволните тори искат премиерът да напусне поста възможно най-скоро. По-рано председателят на Комитет 1922 Греъм Брейди се срещна с Тереза Мей, за да поиска от нея конкретна дата за оставка, но резултатът от тази среща не е известен. Сега, когато официално бе обявено, че Великобритания ще участва в евроизборите на 23 май, депутатите искат по-настойчиво да знаят плановете на Мей, която по принцип обяви, че ще се оттегли след приключване на първата фаза на преговорите, което се очакваше да стане до края на този месец. Правителството обаче призна, че споразумението за Брекзит едва ли ще бъде гласувано преди 23 май, а това предполага, че Мей може да остане на поста си до новата дата за Брекзит 31 октомври - нещо, което брекзитърите смятат за недопустимо.", "date": "2019.05.09", "title": "Медсестри от ЕС масово напускат Острова"}
{"url": "https://duma.bg/biznesat-na-tramp-bil-s-golemi-zagubi-n191374", "text": "Бизнес империята на Доналд Тръмп е претърпяла загуби от над $1,17 млрд. през 1985-1994 г., а през 1990-1991 г. той е декларирал загуби от по 250 млн., два пъти повече от което и да е физическо лице в САЩ. Тръмп загубил толкова много пари, че това му позволило да не плаща почти никакви данъци в посочения 10-годишен период. Основните бизнеси на милиардера са казина, хотели и блокове с апартаменти.  Тръмп заяви в отговор, че навремето предприемачите са правили големи обезценки на активи, които \"в почти всички случаи показват загуби и данъчни загуби\". Той добавя, че голяма част от тези загуби са били \"непарични\". По думите му \"човек винаги иска да покаже загуби по данъчни причини\" и да \"предоговаря\" с банките, което според него е нещо като \"спорт\". Той нарече публикацията в \"Ню Йорк таймс\" \"хитова фалшива новина\". ", "date": "2019.05.09", "title": "Бизнесът на Тръмп   бил с големи загуби"}
{"url": "https://duma.bg/evropol-pomaga-na-gartsiya-za-migrantite-n191378", "text": "Служители на Европол с опит в борбата срещу организираната престъпност ще бъдат изпратени в Северна Гърция, за да помогнат на гръцката полиция да се справи с все по-активните трафиканти на мигранти, съобщи атинският в. \"Катимерини\". Решението да се изпрати мобилна единица в региона бе постигнато след посещение в Александруполис и Орестиада на ръководителя на Европол Катрин де Боле и експерта Роберт Крепинко. Специално обучените служители на Европол ще бъдат с оборудване, което им дава директен достъп до базите данни на агенцията. Това ще позволи инспекциите да се извършват в реално време.", "date": "2019.05.09", "title": " Европол помага на   Гърция за мигрантите"}
{"url": "https://duma.bg/intsident-po-granitsata-na-venetsuela-i-kolumbiya-n191375", "text": "Около 40 венецуелски военни може да са нарушили границата с Колумбия, съобщи в. \"Темпо\". По негови данни инцидентът е станал в нощта срещу вторник в източния департамент Норте де Сантандер. Местни жители съобщиха, че около 40 венецуелски военни са пресекли границата в района Ла Чинита. Колумбийска военна част е била изпратена на мястото на предполагаемото нарушаване на границата. В момента властите на Колумбия проверяват фактите.   Междувременно във Вашингтон и.д. военен министър на САЩ Патрик Шанахан обсъди положението във Венецуела с колумбийската вицепрезидентка Марта Рамирес. \"Страните се договориха да продължат съвместната работа за намиране на мирен изход от кризата\" и да не допуснат \"злонамерени действия на други страни\", гласи съобщение на Пентагона.", "date": "2019.05.09", "title": "Инцидент по границата   на Венецуела и Колумбия"}
{"url": "https://duma.bg/ankara-provokira-naprezhenie-kray-kipar-n191379", "text": "Турция ще изпрати втори сондажен кораб в Източното Средиземноморие след завършването на  предварителните проучвания в района, заяви външният министър Мевлют Чавушоглу на пресконференция с колегата си от Киргизстан Чингиз Айдарбеков. Той отхвърли като несериозни съобщенията, че кипърските власти са открили процедури за издаване на международна заповед за арест на екипажа на турския кораб \"Фатих\" край Кипър. Очаква се кипърският президент Никос Анастасиадис и гръцкият премиер Алексис Ципрас да информират лидерите на ЕС по време на неформалния Европейски съвет в Румъния на 9 май. Гръцкият президент Прокопис Павлопулос определи решението на Турция като \"пряко и грубо нарушение на международното право\". Турските намерения бяха осъдени както от ЕС, така и от САЩ. ", "date": "2019.05.09", "title": "Анкара провокира   напрежение край Кипър"}
{"url": "https://duma.bg/iran-mozhe-otnovo-da-obogatyava-uran-n191380", "text": "Иран спира изпълнението на две от задълженията си по ядрената сделка с \"шесторката\" заради решението на САЩ да се оттегли от споразумението, съобщи агенция ИРНА. Президентът Хасан Рoхани заяви, че страната ще остави за себе си запасите на обогатен уран, вместо да ги продава в чужбина. Той също така заплаши да възобнови производството на обогатен уран за 60 дни. След това той даде на останалите участници в споразумението 60 дни да изберат дали да спазят финансовите си задължения и ангажиментите от сделката, засягащи петрола, или да последват и подкрепят санкциите на САЩ. Останалите участници са Франция, Германия, Русия, Китай и Великобритания (със САЩ те бяха \"шесторка\"). Ако тези ангажименти не бъдат изпълнени, Иран ще започне обогатяване на уран, който в момента е ограничен, и ще започне да развива своя реактор за тежка вода в Арак въз основа на планове, направени преди сделката. Но иранският президент заяви, че Иран не се отказва от сделката. \"Ние не искаме да напускаме споразумението. Всички хора по света трябва да знаят, че днес не е краят на JCPOA (сделката); това е нова стъпка в рамките на JCPOA\", допълва той. САЩ едностранно се оттеглиха на 8 май 2018 г. от многостранната сделка от 2015 г., известна като Съвместен цялостен план за действие (JCPOA), по силата на който Иран се съгласи да спре ядрената си програма в замяна на премахването на санкциите. Руският външен министър Сергей Лавров заяви на среща с иранския си колега Мохамад Джавад Зариф, че ситуацията около ядреното споразумение се развива така поради безотговорното поведение на САЩ, съобщава \"РИА Новости\". Само Русия и Китай изпълняват задълженията си по ядрената сделка, подчерта Зариф. Говорителят на Кремъл Дмитрий Песков увери, че Москва ще продължи контактите си с партньорите в съюза, включително и европейските, за да запази сделката.  В същото време Израел заяви, че няма да позволи на Иран да получи ядрено оръжие, предупреди премиерът Бенямин Нетаняху.  Китай призовава за пълното прилагане на ядреното споразумение с Иран, заяви говорител на Министерството на външните работи.   Държавният секретар на САЩ Майк Помпео направи необявено посещение в Ирак, пише АФП. Според съобщенията причината за тази визита е съседният Иран. Преди два дни САЩ обявиха, че изпращат самолетоносач и съпътстващата го ударна група кораби в Близкия изток като \"ясно послание към Иран\". Отделно Пентагонът изпраща бомбардировачи Б-52 в Близкия изток, за да се противопостави на \"ясните индикации\" за заплахите на Иран към американските сили там.", "date": "2019.05.09", "title": "Иран може отново да обогатява уран "}
{"url": "https://duma.bg/balgari-na-kolene!-razstrelyaha-zaimov!-n191367", "text": "Генерал Владимир Заимов (1888 - 1942) е загадка и днес. Не толкова заради дейността си, а заради мотивите, които довеждат един от героите от войните, носител на два ордена \"За храброст\", до \"Осанна\" и \"Разпни го\". Осъден е за шпионаж в полза на Съветския съюз по време на Втората световна война, арестуван на 23 март 1942 г. преди заминаването на Борис ІІІ при Хитлер - с това царят доказва вярност пред фюрера, когото трябва да убеди българи да не воюват на фронта срещу Русия. Това го пише тогава френският военен аташе Шебание в доклад до своето правителство.  Днес, в Деня на победата над фашизма - 9 май, ще се опитаме да разсеем преди всичко мъглата около човека Владимир Заимов. Не, \"Азорски\" не е комунист, той наистина е безпартиен патриот, който вижда като малцина други, че обвързването на България с Германия ще доведе отечеството до нова катастрофа, че изходът е единствено в \"Съюз със СССР\", в славянската солидарност. Предвижданията му се сбъдват 100%, а катастрофата не се случва само защото на Парижката мирна конференция през 1946 г. \"братушките\" не го позволяват.   Документите, които ви предлагаме днес, показват в изумителна светлина Заимов, който, както ред други наши национални герои, след Отечеството обича най-много своето семейство. Неговите позиции са актуални и сега, защото до болка е ясно, че спорите на фашизма са като тези на злокачествения американски гнилец по пчелите - могат да оцелеят над 50 години и издържат на всичко, с изключение на безмилостното изгаряне. Генерал Заимов, българският Рихард Зорге, също изпраща съобщения до Центъра в Москва, които, както ще прочетете, съдържат безценна информация за съветското военно командване. Включително за деня 22 юни 1941 г., в който Германия ще нападне Съветския съюз. В спомените си неговият резидент Яков Савченко разказва как \"Азорски\" спешно е поискал среща с него, за да му го съобщи лично. Правителството на Съветския съюз награждава посмъртно Владимир Заимов с най-високите си отличия: орден \"Червено знаме (1966), орден \"Ленин\" (1972), звание \"Герой на Съветския съюз\" (30 май 1972).  А у нас днешните неофашисти се опитаха да изтрият и спомена за него, премахнаха името му отвсякъде, където им щукна, само на едно място то остана непокътнато - в народната памет.   Държавно военно издателство, 1973.  ... Тази страна от дейността на Заимов досега е слабо проучена. Поради това представлява голям интерес публикуването на сведенията, които се съдържат в автентичните документи.  \"През юли 1938 година - четем в тези документи - с генерал Заимов се запознава военният аташе на Съветския съюз в България полк. А. И. Бенедиктов.  През ноември 1938 на една от срещите с Бенедиктов Заимов съобщил, че той и редица негови другари, главно от средата на офицерите от запаса, са съгласни да присъединят своите сили за борба против немското политическо и икономическо проникване в България. В беседите си той разкрил своите симпатии към Съветския съюз... Предвид симпатиите на Заимов към Съветския съюз, неговата ненавист към фашизма, към нацистите и към съществуващия в България политически строй, той през януари 1939 година бе привлечен на работа в съветското военно разузнаване и му бе даден псевдонимът \"Азорски\". Капитан I ранг М. Кореневски, полковник А. Сгибнев, \"Жизнь в борьбе\", \"Красная звезда\", 1.VI.1972. \"По донесение от с.с. тази група начело с о.з. ген. Вл. Заимов (наречен \"Червения генерал\") и хората около него - о.з. полк. Борис Захариев, о.з. полк. Абаджиев, о.з. полк. Тодор Вълчев и о.з. полк. Димитър Спасов, известни с големите си симпатии, които хранят към СССР, в последно време са изпаднали в една необичайна за тях среща във връзка с войната, която се води на Изток, и не пропущат случай да защитават тезата на СССР и да обвиняват Германия като нападател. В критиката си по тази война намесват и критикуват възприетото становище на нашата държава, респективно правителството, спрямо СССР. О.з. ген. Вл. Заимов чрез лицето Генчо П. Цветков е в постоянен контакт с ръководещи лица от комунистическата партия, а чрез жена си - с лица от съветската легация.  ЦДИА, ф. 370, оп. 1, а.е. 857, 117 ... От дълго време службата разполага със сведения, че о.з. г. Вл. Заимов е във връзка с военните аташета на съветската легация в София и се подозираше, че е в услуга на съветското военно разузнаване. Нареди се наблюдение и проследяване, в резултат на което бяха установени многобройни срещи на Заимов с военното аташе полк. Дергачов, помощника му майор Середа и Савченко - секретар на военното аташе ген. Иконников.  Арх. МВР, С-10416, л. 206 3 юни 1940 г. От септември 1939 година от Германия за България пристигнаха... хиляди немци. Военните са повече от 1000 души. Немците живеят в София, Бояна, Овча купел, Княжево и други населени пунктове... В щаба на българската армия работят тайно двама немци. 4 и 5 януари 1941 г. От 25 ноември 1940 година до 1 януари 1941 година в Северна България пристигнаха 6000 немски военни. Щабовете на ПВО с немската защитна артилерия са установени в Плевен, Ловеч, Враца, Балчик. По сведения, получени от правителствените кръгове, е известно, че Филов е заминал за Виена за среща с Рибентроп. На срещата ще бъдат обсъждани принципиални въпроси от вътрешната и външната политика на България относно: а) откритото присъединяване към Оста; б) активно сътрудничество със страните от Оста; в) допускане на немските войски през територията на България. Българските управляващи кръгове са решили да бъдат пуснати немските войски. От Унгария пристигна човек, който съобщи, че през декември 1940 година са преминали 260 немски ешелона за Румъния, само на 28 и 29 декември през Будапеща са преминали 12-15 хиляди немски войски. 11 януари 1941 г. На 5 януари във военното училище се е състояло съвещание на висшия команден съвет на българската армия. На съвещанието е говорил цар Борис, който е обърнал внимание на тежкото положение в България и призовал да бъдем готови за война. Военният министър разяснил на участниците в съвещанието, че в началото на март частите трябва да са в пълна мобилизационна готовност. 2 март 1941 г. На 28 март от 17 часа в масов порядък започна прехвърлянето на немските войски през гр. Русе. Досега са прехвърлени 50 000 души. Арх. МВР, Сведения полученные от генерала Заимова В. С. (Азорскога) в течение 1939-1942 г. Някъде през втората половина на април 1941 г. аз се готвех да отида на среща с човека, който ме чакаше на уреченото място. Неочаквано ми съобщиха, че се е явило момчето разносвач от магазина и ми е донесъл кошница с вино и закуски. Аз дадох бакшиш на момчето и незабавно отидох в кабинета си, за да \"прочета съдържанието на пратката.\" Работата е в това, че с подобни \"подаръци\" ние \"кореспондирахме\" с Генерал Заимов. В кошницата се оказаха бутилки вино и три кутии рибни консерви, което означаваше \"търся ви срочно\", а три кутии миноги подсказваха, че аз съм длъжен бързо да отида в конспиративна квартира щ 3, разположена край село Княжево. Генералът ме чакаше на входа на неголям дом. Той ме пропусна да мина напред, в уютна стая. Видът на Владимир Стоянович беше крайно замислен. Като не свалях очи от лицето му, аз запитах: - Защо така екстрено ме повикахте, какво се е случило? - Засега още нищо страшно не се е случило, но може да се случи в най-близко време. Разполагам със сведения, че се готви нахлуване на немските войски в Русия, без да се обявява война. Това трябва да започне на разсъмване на 22 юни. - Вярвайте ли Вие, Владимир Стоянович, в достоверността на тези данни? - Не мога да не вярвам, сведенията изхождат от надежден източник и заслужават сериозно внимание. Върховното командване на Хитлер се интересува от Изток и само от Изток. Натам се придвижват ешелони с жива сила и военна техника на немците. Русия за Хитлер е трън в очите. Моля ви да проверите сведенията ми по други канали. В. \"Ленинска смена\", Казахстан, \"Красный генерал\", Воспоминания Я. С. Савченко, 6.VI. 1972 г. Преминаването на немските войски през България ще започне след ледохода на Дунав. Предполага се, че понтонните мостове ще бъдат по посока на ж.п. линиите. В Русе два специални немски кораба правят подготовка за миниране на Дунав. Работи се само нощем. Към края на май немците трябва да изтеглят войските си от Балканите. Ще останат само три мотодивизии: 37 и 38 в Гърция, 40 - в Югославия. По Дунава минаха 30 немски подводници... В района на Драгоман, Червен бряг, Стара Загора се преобръщат немски ешелони с техника и продоволствие. В Гърция и Югославия се разгръща партизанското движение. Западна Сърбия и Босна са в ръцете на партизаните. Из очерка на А. Стибнев и М. Корневски  \"Подвигът на генерал Заимов\" в сборника \"Хора на мълчаливия подвиг\", Партиздат, 1984. Обвиняват ме, че съм изменил на България. Обвиняват ме, че съм участвал в организирането на съпротивителни центрове в славянските страни. Но с какво тия центрове, ако наистина са съществували, са увредили на страната ни - на България, според нашите закони? Като българин и славянин, аз правех само едно - изпълнявах свещения си дълг към България и славянството... Истината е само една - аз обичам своя народ, служих му вярно и предано през целия си съзнателен живот. Никога не съм вършил нещо, което да увреди на България. Ако някой е увредил на страната ни, то това са фашистите и техните слуги, които искат славянството да бъде тор на хитлеристите... Те се опияняват от мисълта, че Германия ще победи и ще завоюва Съветския съюз. Забравят, че всяка завоевателна война е обречена на предварителен неуспех; че с никакви технически средства не може да се потъпкват естествените исторически закони на развитието на човешкото общество. Обвиняват ме, че съм бил съветски шпионин, че съм продал страната ни. Аз не съм шпионин. Шпионите служат за пари, а аз никому за нищо не съм се продавал. Като офицер и гражданин аз считах и считам, че бях и съм задължен да изпълня дълга си. Да предпазя войската ни да не тръгне, а офицерството да не я поведе като наемник срещу нашите братя. Защо трябва да ставам престъпник към себе си? Аз участвах във войни, които бяха лъжливо наречени освободителни и обединителни. Последиците на тия минали войни ние носим досега и сигурно още дълго ще се чувстват от народа ни. Участието ни обаче в тая безумна война на страната на фашистите ще бъде гибелно...  Мили и скъпи мои Анечка, Стьопа и ти малко Клавдинче, което трябва малко да се лишиш от помощта на твоя татко, всичката ми мисъл и мъка в тия тежки дни са само за вас. Ще можете ли вие поне да ме разберете и да ми простите мъките, които за втори път, и то толкова тежко ви донасям.  За мен никаква надежда в живота занапред не грее. Всичко трябва да очаквате и да се грижите само без мен и моята помощ да го носите, затова ще почна с делова работа, а после ще се помъча да ви обясня поведението и работите си, за да ме разберете и простите това, което чакам от закона и законната власт. Прехраната ще ви е тежка. За лош ваш късмет имахте другар и баща, който зле се грижи за семейството си, а все за нещо друго. Оставям ви без средства с една къща цяла в дългове и без начин за препитание. Ще трябва да се лишите от много работи и много работи да промените. Стьопа, ти трябва да ме отмениш и в любов към майка си и сестричката и в поддръжка поне догдето порасте бъди й нежен, не груб защитник. Най-големият ми ужас беше когато се научих, че и Стьопа и ти сте били арестувани. Дали наистина стана това или казаха само за морален удар? Сега да пиша за моята работа, че са ми дадени само пет листчета. Ти помниш колко се сърди, когато аз ходих у руското аташе и когато жена му идва у нас. Оттогава се запознах и станах симпатичен на хората от легацията, та през 1941 г. се увлякох, та им давах някои общи сведения. За тази работа ще ме обвинят в шпионаж, предателство и какво ли още. Тамам храна за моите врагове. Сигурен съм, че моите обяснения защо съм направил това няма да бъдат приети, но вие си ги знаете и да ме вините по-малко за злото, което ви оставям. Ти, Анечка, знаеш какъв краен славянофил не от вчера съм бил. Аз ще изгоря в това убеждение и в това проклето желание все да съм полезен на това отечество, за което все злина събирам. Но настъпи, уви! Войната... Русия стана официално наш противник, а аз продължих да срещам съветски хора. Защо съм продължил - ето въпроса, който всички ще искат да зададат. За пари - ще викнат мнозина, които не ме познават, но вие всички виждате колко ги имахме, че постоянно бяхме в недостиг. Знайте вие - не е за пари, а за една идея, която малцина ще разберат... Много, много ви обичам и всичко бих дал само още веднъж да ви прегърна и цeлуна. Гледайте да утешите и нашите скръбни майки и близките. Много ви обичам. Влади [12 април 1942 г.] Н[ачалници] не корете полицаите. Те ме добре пазеха, но който е решил да свърши, никой не може да го спре. Днес, 1 юни 1942 година, 21 часа, в столицата София, съгласно протоколно определение на Софийския военнополеви съд, взето в заседанието му същия ден, с което се постановява прокурорът на същия съд да приведе в незабавно изпълнение съгласно чл. 681 (нов) от Военносъдебния закон присъдата на същия съд щ 418 от 1.VI. т. г., с която е осъден по член 112 от Наказателния закон на смърт чрез разстрелване о.з. генерал Вл. Заимов, родом от Кюстендил, живущ в гр. София. Същата присъда след прочитането й от прокурора на Софийския военно-полеви съд подполк. Илия Николов в присъствието на подполк. Вл. Григоров и капитан Димитър Радев и след изповядането му от свещеник Петър Киров бе приведена в изпълнение, като осъдения о.з. генерал Владимир Заимов биде разстрелян от команда войници. След констатирането на смъртта от лекаря д-р офицерски кандидат Любомир Славчев трупът на осъдения бе предаден на капитан Радев от Столичното военно комендантство за погребване.  За удостоверение на горното се състави настоящия протокол. Архив МВР, С-101416, т. т, л. 119 На 1 юни 1942 г. в деня на обявяването на присъдата Заимов е разстрелян. Действията на \"червения\" генерал са били признати за безкористни, защото в противен случай законът предполага екзекуция чрез обесване. Радио \"Москва\" в същия ден съобщава: \"Българи, на колене! Днес е разстрелян генерал Владимир Заимов\", а на Източния фронт в памет за него за 1 минута са били прекратени артилерийските изстрели.  През май 1945 г. присъдата е била преразгледана и отменена, а Заимов е реабилитиран. Останките му са пренесени от София в Плевен, където са тържествено погребани.   От сайта на ДУМА може да гледате емблематичния игрален филм \"Цар и генерал\" с Петър Слабаков и Наум Шопов (1966): ", "date": "2019.05.09", "title": "Българи, на колене! Разстреляха Заимов!"}
{"url": "https://duma.bg/poklon-pred-pobedata-n191373", "text": "Има безброй бележити дати в годината. Международни, държавни, църковни, лични... Но 9 май - Денят на победата, е сред най-важните. Защото без него няма как да ги има останалите празници. Няма как да ни има и нас. Историята не търпи предположения: какво щеше да се случи, ако през пролетта на 1945 г. Съветският съюз не бе разгромил армията на Хитлер? Никой, никога не ще успее да даде абсолютно точен отговор на този въпрос. Но със сигурност нищо добро не би очаквало ако не целия свят, то поне Европа. Вероятно мъдрите глави на Стария континент донякъде го осъзнават и затова решават да отбелязват и Деня на Европа именно на 9 май. От героичния подвиг на участниците във Втората световна война се навършват 74 години. Цял човешки живот. Почти не останаха живи свидетели на онези страшни военни години. Ветераните си отиват. Но ни оставят в наследство мирен свят, за който са платили с кръвта си, със здравето си, с бъдещето си, с живота си. Съвременните тийнейджъри дори не могат и да си представят не само величието, но и значението на Деня на победата. За тях 14 февруари е много по-важен и разбираем от 9 май. Уви. И затова е добре да им се обяснява не само на днешната дата за смисъла на паметта, но и на уроците по история и с обикновени разговори вкъщи да пазим приемствеността на поколенията. Погледнете 18-годишните си деца и внуци. На същата възраст момчета и момичета - все още деца, се записват доброволно на фронта и се хвърлят под вражеските танкове с викове \"За Родината!\". Има ли кой да разтълкува сега в името на какво са го правили? Може ли днес да се намерят ученици и студенти, които да проумеят героизма на връстниците си отпреди няколко десетилетия? Победата е факт именно благодарение на младите хора. Средната възраст на бойците е 20-40 години. Но на онези деца на войната не им провървя да са в разцвета на силите си именно тогава. Сигурно и те мечтаеха за дълъг и щастлив живот. И не подозираха, че съществуват наркотици. А вкуса на алкохола за първи път опитват, получавайки \"войнишките 100 грама\". Не знаеха какво е да играеш на компютърни гърмежи, където имаш три виртуални живота. Дадоха си реалния, единствения в истинска битка. А онези, които по чудо успяха да оцелеят и все още имат сили да си сложат униформите с ордени и медали, стават все по-малко. Затова, ако ги видите (не само днес), им се поклонете. Благодарете им там, където ще ви чуят. Защото те не могат да прочетат статусите ви във фейсбук. Няма да оценят фотошопнатите стилизирани гергьовски лентички на аватарите ви в социалните мрежи. Не ще се впечатлят и от сканираните архивни снимки на флага върху Райхстага. Понеже ветераните не знаят нищо за виртуалния свят на анонимните мнения и лайкове, обичат да гледат ясното мирно небе. Но на улицата чуват ругатните ви. Събират празните бутилки. Ровят по кофите. Стават просяци. А когато стоят прави в метрото и никой \"не ги вижда\", си мислят, че би било по-добре да загинат тогава, когато животът все още е бил ценен от някого. Ако не сте сред онези, които водят децата си с цвете в ръка пред паметника на загиналите във войната, поне спрете за миг. Минута мълчание. И не забравяйте, че всички сме длъжници на тази Победа.", "date": "2019.05.09", "title": "Поклон пред Победата"}
{"url": "https://duma.bg/pobedata-i-izvanzemnite-n191364", "text": "Нямаше да пиша това, ако великият Софийски университет не бе съобщил вчера, че \"в Деня на Европа 9 май\" от 11.30 ч. ще събере студентите с вицепрезидента Илияна Йотова на дискусия \"Европа\". Валят из ведро покани за какво ли не на този ден: Бритиш кансъл от 11 ч. в \"София тех парк\" ще открива Софийския фестивал на науката с участието на кмета Фандъкова и зам.-министър Карина Ангелиева; 300 ученици от цяла България ще посетят сградата на представителството на Европейската комисия в България и бюрото на Европарламента; двама гербаджийски кандидати за евродепутати ще хукнат към Кюстендил да се срещат от 10 ч. до вечерта с хора от транспорта, превозвачи и с кого ли не; в Пловдив за пръв път правят \"Фестивал на светлините\"; а Европейските информационни мрежи в България са от 10.30 ч. в Дома на киното в столицата и ще се изявява шефът на Комисията за защита на потребителите и ще се въртят филми за сафарита и за... извънземни.  Е, то бива, ама чак толкоз не бива. Тези държавни лица и шефове на потребителите не знаят ли, че поне 80 на сто от българите в този ден празнуват Победата над фашизма и края на Втората световна война и правят шествия на Безсмъртния полк с портретите на загиналите за тази победа. А останалите седят вкъщи да гледат парада в Москва по руските и израелските телевизии! Няма лошо да си говорим за Европа, но май станахте по католици и от папата. Как пък всички се втурнахте да се изявявате тъкмо в този ден?! И ни една официална дума за жестоката война, за избавянето на света от ада на кафявите кучета и, разбира се - за Червената армия, победила нацистка Германия. Жалко, че не е понеделник, та да спретнете и една История.бг за окупаторите и мита за Победата.         Истината има значение само за мислещите - за тях да напомня, че Денят на Европа се роди през 1985 г. и нямаше да го има, ако 40 години преди това нямаше един друг 9 май, избухнал с фойерверки и с цената на десетки милиони избити руснаци, българи и всякакви други европейци. Мизерия на безсилието пък е да твърдиш, че Денят на Европа СЪВПАДАЛ с Деня на Победата. Вярно е, че русофобските началници в Европа напоследък йезуитски измислиха, че Победата била на 8 май, щото имало часова разлика на Запад и на Изток, когато подписвали капитулацията на Хитлер през 1945 г. Сакън, да не повтори някой днес възхитата и възторжените приветствия на Чърчил и Труман до Сталин за побеждаването на нацизма!  Всуе се морите! На днешния ден Безсмъртният полк върви с колоните на хиляди из целия свят, а Георгиевските лентички ги раздават при всяка метростанция в Лондон дори. Ще ги видите днес и из цяла България. Пък вие викайте извънземните, и те няма да тръгнат с вас. Не превръщайте фойерверките в пиратки! ", "date": "2019.05.09", "title": "Победата и извънземните "}
{"url": "https://duma.bg/setiha-se-n191372", "text": "Пчеларите са особена \"порода\". Това ясно личи от протестите, които правят всяка година. Те не са типичните недоволни от калпавата държавна политика в земеделието. Винаги излизат на протест мирно, с конструктивни предложения и са готови на диалог. Години наред настояват наболелите проблеми в сектора, които продължават да унищожават и пчелите, и пчеларството, да бъдат решени. Властта обаче не ги чува. За нея те са последната дупка на кавала. След протеста им през миналата седмица в Плевен заради изтребването на пчелите чрез неправомерно използване на пестициди обаче МЗХГ се сети и за тях. И не щеш ли, спешно бе свикан в агроминистерството консултативен съвет по пчеларство. Изненадващо ги забелязаха, защото идат избори, а управляващите са се овъргаляли в кал и корупция до шията, та решиха да хвърлят малко прах в очите на публиката.  Проблемът с отравянето на пчелите с пестициди не е от вчера. Тази година са ликвидирани 5 хил. пчелни семейства само в Плевенско. Годишно се убиват около 20 хил. по официални данни. Действителната картина е друга - ликвидираните пчелни семейства след неправомерно пръскане с пестициди са двойно повече - около 40 хиляди. Има наредба, в която са разписани мерките за опазването на пчелите от отравяне и правилните начини за растителна защита, но какво от това, като няма реални санкции. Контролът е лош и така нарушителите си вихрят коня. Пък науката в нашето земеделие отдавна не съществува. Колко пъти пчеларите са протягали ръка на управляващите и са предлагали експертна помощ, ако не знаят как се прави, макар някои за това да получават заплата - глас в пустиня. На над 1 млрд. лв. годишно се оценяват ползите от опрашването на пчелите в селското стопанство. Но явно нито държавата, нито някои земеделци разбират и уважават този труд, от който черпят ползи, при това, без да дават и стотинка. Това е престъпление! ", "date": "2019.05.09", "title": " Сетиха се"}
{"url": "https://duma.bg/da-upravlyavash-na-inat-n191363", "text": "С кратко прекъсване управлението на Борисов е най-продължителното, което в условията на демокрация, тотална бедност и разделение в българското общество е истински прецедент. Тази продължителност и последователност на мандатите обусловиха и предпоставките за пълно разгръщане на \"капацитета\" на неговата партия и лично на него. Това, че българите твърде късно прогледнаха и осъзнаха колко дълго са се заблуждавали в неговите способности и чии интереси фактически обслужва, му позволиха толкова дълго да се задържи на власт. През целия период на неговото управление властта всъщност се упражнява заради самата власт и нейното опазване в името на някаква самоцелна и привидна стабилност. По-скоро бихме могли да го асоциираме с поведение, характерно за пожарна команда, за което всъщност премиерът е учил. Разликата обаче е съществена, когато подобен човек се оказва начело на такъв сложен социален организъм като държавата. И това се превръща в проблем за развитие на страната, защото вече е напълно ясно, че подготовката и способностите му не му позволяват да възприема управлението на държавата като визия за перспективно развитие. И дългото му премиерство го доказва по най-категоричния начин. През всичките му мандати се наблюдава скачане от проблем на проблем под напора на събитията, без ясни дългосрочни цели, без реформи в нито една от обществените системи. Власт, движена по текущия хребет на събитията. Гасене на социални пожари и постоянно маневриране в социалното недоволство от различни групи само и само да не загуби властта. Плътно затворен във вътрешния потенциал на партията си. Монологът, назиданието и инстинктът му са определящи в маниера на управлението на партията му и държавата, където изцяло еднолично взима решенията. Наложената хаотичност при тази пожарна команда обезличава институциите и персонално членовете на правителството. Поради тази причина министрите си подават оставки не поради чувство за отговорност и достойнство, а по нареждане на премиера. Практически са обезличени министрите и съответно целият парламент. Чрез постоянна ревизия на техни решения. Системната промяна на вече взети решения и закони е стил на управление, което излъчва вътрешна и външна нестабилност. Публичните средства еднолично се раздават към онези социални групи, които зависят от властта, или когато премиерът е притиснат от протести. Раздават се и по партиен признак и политическа целесъобразност. Без предварителни разчети, без анализ и реформи, само и само да се потуши недоволството. Ниските доходи и бедността се превръщат в бедствие за все по-широки слоеве от населението. Социалната безизходица, самоубийствата и самозапалванията през този период са симптоми за дълбоко заболяване на обществената тъкан. Населението се стопява застрашително. Никога обаче премиерът не говори за тези остри проблеми пред страната.  Подобен пожарникарски стил на управление на държавата е убийствен за обществените отношения и за всеки човек поотделно. Колко хора загубиха живота си или пострадаха от този порочен начин на функциониране на държавата? Стотици са случаите, но най-типичен е този с катастрофата край Своге и повдигнатите обвинения. След толкова загубени живота и след десет години начело на държавата да разбереш чак сега, че за безопасността на движението отговарят единадесет институции! Това говори за абсолютна лична некомпетентност и безотговорност. Защото първо и непосредствено задължение на един премиер е да оптимизира структурата на МС и на целия публичен сектор с цел повишаване на контрола и ефективността на управление. Вместо да се занимава задълбочено с проблемите, влизащи в неговата компетентност обаче, в резултат на своя авторитарен стил Борисов се товари с несвойствени функции за един премиер, изземвайки правомощията на другите власти. И затова управлението му изобилства с погрешни или закъснели решения, икономически неефективни, и въпреки това той никога не поема отговорност. Защото при толкова много провали и човешки жертви, ако той имаше чувство за отговорност и достойнство, отдавна трябваше да е извън властта. Другата не по-малка опасност, която носи това управление за по-нататъшното развитие на страната, е дълбоката му корпоративна и олигархична обвързаност с едрия капитал. Тя се изразява в прокарване на лобистко законодателство в защита на частни интереси и в начина на разходване на вътрешните публични и европейските финансови ресурси. Това сливане на власт, пари, частни и лични интереси фактически е  на управлението на Б. Борисов, което генерира постоянна корупция на най-високо ниво. Тези политико-икономически зависимости най-ярко се открояват със злоупотребите в сферата на инфраструктурата за сметка на качеството, легализирани под прикритието на обществените поръчки. С това би могло да се обясни завидната активност на управлението на Борисов по отношение на усвояването на публични средства, от което се прави политика за привличане на клиентела за печелене на пари и избори. И така се изчерпва цялостната икономическа политика на правителството. Концентрацията еднозначно само в това направление за развитие на икономиката създава фактическа реалност, че това е единственият път за развитие и че като приключи европейското финансиране, ще завърши управлението на Борисов и на неговата партия. В това се коренят и причините за недостатъчния икономически растеж. На фона на ширещата се корупция цинично прозвуча неговото заявление: \"създадох партията, за да се бори с корупцията\". Като цяло не се вижда и не се разбира от това управление необходимостта за налагане на други икономически мерки за развитие на страната със собствени сили. Най-важно за властта е да се покаже, че нещо се прави. \"Ние показваме какво правим\", обича често да изтъква премиерът.  Зад това се крие двояка цел - да се облажи клиентелата около обществените поръчки, защото след това ще потрябва за поредните политически изборни поръчки. След което властта ще се отплати с нови последващи обществени поръчки. Това е мафиотската матрица на модела в действие, на симбиозата между власт и корпоративни интереси за печелене на избори чрез икономическа принуда над избирателите. Опасността да загубят работата, ако не са гласували правилно.  Технологически това се случва чрез поставени и доверени партийни фигури на ГЕРБ, които предварително отработват условията по кандидатстването на доведената фирма и съответната комисиона, така че преди обявяването на обществената поръчка вече е договорена печелившата кандидатура. По същата схема в някои случаи кметовете на ГЕРБ, както бе показано в инструктажа на кмета на Пловдив, директно уговарят корпоративно гласуване или други задкулисни похвати как да се отчетат печеливши резултати чрез недействителни бюлетини или поправки в протоколите. на властта и къщите за селски туризъм са другите поредни доказателства, както при обществените поръчки за политическа корупция в действие. Лобистки закони в интерес на корпоративния капитал, а той се отплаща на властта с лични облаги за себеустройване в ущърб на хазната. Както се развива този скандал, може да се окаже, че цялото правителство и неговите органи, призвани да се борят с корупцията, са упражнявали власт с нагла безотговорност, но най-голяма лична отговорност за уреждане за собственото си благосъстояние. След погрома над икономиката и социалния стандарт на българите и кражбата чрез КТБ това е поредната драстична гавра с обществения интерес на самозваната десница след 1989 г. и нейното продължение в лицето на ГЕРБ. Резултатите от този пожарникарски мафиотски начин на управление на държавата става все по-очевиден и социално непоносим за все по-широки слоеве на българското общество, което осезаемо усеща застоя, безпътицата и безперспективност, но не и за Терминал 2.  Но това, което се случва, е, че самият Борисов се превръща в проблем за българската политика, а не го разбира. Поради ограничените си възможности, подготовка и компетентност той вероятно не осъзнава, че това, което прави неговото правителство, е крайно недостатъчно за развитието на страната. Затова оставането му на власт до края на мандата и на това парламентарно мнозинство ще задълбочи разпадането на държавността и изоставането на страната.", "date": "2019.05.09", "title": "Да управляваш на инат"}
{"url": "https://duma.bg/zhestokoto-vreme-na-gonda-voda-n191365", "text": "Има дати и събития в човешката история, които нямат преходно значение, които оставят неизмерими следи със своето общочовешко звучение. Такъв е денят 11 април 1945 г. На този ден нелегалната антифашистка организация във фашисткия концентрационен лагер \"Бухенвалд\" начело със съветските офицери Назаров, Смирнов, Симашко и немския комунист Либих се вдигат на въстание, щурмуват с безумна смелост фашистката охрана и излизат на свобода с цената на много жертви. Този ден на саможертва и храброст, на несломимия човешки дух и на порива за живот и свобода се превърна в ден на политзатворниците, концлагеристите и пострадалите от войната и фашизма. Статистика на големите концентрационни лагери във фашистка Германия показва, че в лагера \"Освиенцим\" са унищожени над 4 милиона души, а от десетките хиляди съветски военнопленници при освобождаването на лагера живи са останали само 97. Всеки ден в газовите камери на този лагер са били умъртвявани по около 7 хиляди души. В лагера \"Треблинка\" са унищожени над 3 милиона, а в лагера \"Майданек\" - около 1 милион и 400 души. През войната в хитлерова Германия и в окупираните от нея страни са създадени 8640 концентрационни, военнопленнически и трудови лагери, през които са преминали над 13 милиона затворници от всички националности. В тези лагери смъртта си намират над 11 милиона души... Днес отново и отново се обръщаме към миналото, за да си припомним поуките от него, които са нужни не само на нас, но най-вече на младите хора - да знаят и помнят, че фашизмът е една жестока, чудовищна реалност, с която трябва винаги и навсякъде да се борим! Расизмът, антисемитизмът, антикомунизмът, погазването на демокрацията и свободите на хората - това бяха, а и днес са знамената, под които се събират и сплотяват привържениците на фашизма. След 10 ноември 1989 г., в една изключително тежка и тягостна политическа и социално-икономическа обстановка на разделение и противопоставяне в българското общество, наследниците на монархофашистите у нас с особена злоба и настървение натрапват на обществото тезата, че в България не е имало фашизъм, че не е водена антифашистка борба, а участниците в борбата срещу монархофашизма са обругавани и охулвани. В Европа България остана единствената страна, в която борците срещу монархофашизма не са признати за участници във Втората световна война, в разгрома на фашистка Германия! Имаше ли фашизъм в България? ДА!! Фашизмът у нас се установи още на 9 юни 1923 г., когато беше свалено законното правителство на земеделския трибун Александър Стамболийски, и продължи до 9 септември 1944 г. Българският народ е един от първите, който изпита на гърба си жестокостта на фашистката диктатура. Повече от 20 години народът ни под ръководството на комунистическата партия и антифашистките сили води борба срещу монархофашизма, давайки многобройни свидни жертви. От 1923 до 1944 г. през полицейските участъци, концлагерите и затворите са преминали над един милион души. Лагерите \"Гонда вода\", \"Свети Никола\", \"Рибарица\", \"Еникьой\" и други ни напомнят за онова жестоко време. За времето от януари 1942 г. до септември 1944 г. през ада на фашистките полицейски участъци преминават 64 345 борци за свобода и социална справедливост, а 31 540 души преминават през концлагерите. От 22 юни 1941 г. до 9 септември 1944 г. са убити 9480 антифашисти и над 2000 ятаци и помагачи, изгорени са 2139 къщи на партизани и ятаци. Монархофашистките правителства не жалеха средства, за да поощряват наемните убийци - само за 8 месеца на 1944 г. те раздадоха над 26 милиона лева на главорезите! Имаше ли фашизъм в България преди 9.9.1944 година? Да! Деветоюнският фашистки преврат, чийто организатор беше Борис ІІІ Кобургготски с главен изпълнител кръволокът проф. Александър Цанков, чиято първа голяма жертва беше водачът на БЗНС, народният трибун Александър Стамболийски, е пример за това. Хиляди бяха избити през априлските дни на 1925 г. Полицията на демократа Александър Гергинов биеше де когото срещне, кости се трошаха в полицейските участъци, нокти се изтръгваха, убиваха... През периода на въоръжената борба 1941-1944 г. фашистките съдилища издадоха около 5000 смъртни присъди. Затворите бяха претъпкани с антифашисти. Да, имаше фашизъм в България! Кръвожаден фашизъм!! Ето такива са фактите, такава е историята на България и никой няма право да я отрича, още по-малко да я пренаписва...", "date": "2019.05.09", "title": "Жестокото време на \"Гонда вода\""}
{"url": "https://duma.bg/litva-brani-natsist-izbival-evrei-n191376", "text": "Между Русия и Литва пламна скандал заради издигнат в Чикаго паметник на Адолфас Раманаускас, когото в Литва смятат за национален герой. Там го признават за водач на борбата срещу съветската окупация на Литва през 1940 и 1944 г. Русия обаче твърди, че след нацистката окупация на Литва отрядите на Раманаускас са сътрудничили на нацистите в избиването на литовските евреи. Вилнюс отрича той да е участвал в Холокоста и обвини Москва, че разпространява лъжи за националния им герой. В спора се намеси и Центърът \"Симон Визентал\" - неправителствена, еврейска организация, която разследва Холокоста. Тя също твърди, че Раманаускас е ръководил банда, преследвала евреи по времето на нацистката окупация. ", "date": "2019.05.09", "title": "Литва брани нацист,  избивал евреи"}
{"url": "https://duma.bg/papska-misiya-n191368", "text": "И потече една медийна еуфория, един религиозен екстаз, една площадна екзалтация, един словоблуден елей, едни невежествени славослови, едни прехласвания, възторзи и умиления, едни писъци по стъгди и мегдани, едно превъзнасяне и благоговеене.  И всички телевизионери и техните просълзени гости заговориха с гласове на пастори и затрептяха като малеби при всяка стъпка, дума и жест на папата и за \"викарий на Бог\" и \"Божи наместник\" го прогласиха, и задъхани репортери пърхаха, чуруликаха и цвърчаха, и задаваха потресителни въпроси като \"Какво очаквате от Господ?\", и произведоха покъртителната новина как детенце, болно от левкемия, оздравяло дни преди да вземе първо причастие от папата, и един телевизор възжела \"Дай, Боже, след папата да дойде и Фолксваген!\"...  И едно желе полепна по лика на мирозданието и намаза сладостен пласт връз дебелата филия на корумпираната власт и всички гейтове, апартаменти, асансьори, тераси, барбекюта и джакузита си отдъхнаха за два дни.   И политици несмислени, православни уж, които не се черкуват, но \"ходят на църква\", че да ги видят хората, най-прилежно участваха в католическа меса и усърдно сричаха \"Символа на вярата\", преправен по католически, с онова противоканонично \"fillioque\", което си е ерес, откъдето и да го погледнеш, ама те не знаят що е туй \"fillioque\".  А патриархът и митрополитите български отказаха съслужение с папата не заради каприз, а понеже спазват каноните. \"Майната им на каноните!\", викнаха фейсбукарските орди, както Паси викаше \"Майната му на православието!\". И връз главите архиерейски блъвна мерзост и мръсота безграмотна: \"срам, позор, анатема, безбожници, чугуни, ченгета, комунета, путинисти, скудоумници, дяволи червени, диви, примитивни и безчовечни, тулупи безсрамни, невежи и зли, догматици, троглодити, тесногръди, наглеци, мизерници, негодници, предатели, антибългари, изроди в расо, преклонени пред кагебистка и варварска Русия, подариха на папата картина на руски храм (за \"Св. Александър Невски\" иде реч)\", четат канона, както дяволът чете Евангелието\", и изобщо - \"да очистим оборите си от тази гнилоч!\", и един телевизор се произнесе велемъдро - \"Не можем ли да направим една корекцийка в тези канони?\" Най-щастлив и размазан от възторг дефилираше Борисов, убеден в своя догмат за непогрешимост, и на всеки ъгъл прогласяваше някакъв негов си акатист: \"Радвайте се! Папата сутрин, обед и вечер яде кисело мляко!\", \"Радвайте се! Папата веднага си облече дрехата, дето му я подарих (за омофора иде реч, ама той не е дреха)!\", \"Радвайте се! Папата благослови магистралите!\", \"Радвайте се! Папата рекламира България!\" и т. н., и прочее, гаче ли папата е неговият личен рекламен агент, изпратен свише да го легитимира.  Изобщо - истерия и палячовщина безкрай.  А всъщност - какво стои зад безспорния талант на папа Франциск да общува с хората, зад неговите проникновени проповеди, зад мълчаливата молитва пред олтара на св. св. Кирил и Методий, зад целунатите ръце, погалените главички и причастието на 240 деца, зад виртуозната дипломация, брилянтната режисура и спектакуларния PR? Католиците в България са 0,6%, в Северна Македония - 0,4%. Не знам какви листчета е подпъхвал Борисов в джоба на папата, но папата си има други \"пищови\". Геополитически. Още в първото изречение на българска земя папа Франциск нарече България \"мост между Източна и Западна Европа\" и \"отворена врата към Близкия изток\"; навърза \"демографската ледена завеса\", \"спада в раждаемостта\", \"интензивния миграционен поток\" и \"обезлюдяването на много градове и села\" и препоръча \"да не затваряте очите, сърцето и ръката си към тези, които чукат на вашите порти\". Сиреч - пуснете тези, които чукат на вашите порти, защото те ще разтопят демографската ледена завеса и ще населят вашата обезлюдена земя. (\"Вие сте мост между Изтока и Запада\", каза Франциск в Скопие, и похвали съседите за \"всеотдайните усилия за приемането на голям брой мигранти и бежанци от различни страни на Близкия изток\".) Световните медии мигом разчетоха посланието: България да приеме мигрантите, наричани кой знае защо бежанци.  На 5 май германските медии потвърдиха: папата е в България именно заради бежанците и правителството на България в лицето на Бойко Борисов му е обещало пълно съдействие по този въпрос. На 6 май Телевизия Ватикана съобщи: \"Папата убеди България да приеме мигрантите от Африка и останалия свят... Мисията на папското посещение е да накара България и Македония да приемат бежанци.\" Още в 2010 г. ЕК прави изследване на страните от ЕС и техния капацитет колко мигранти могат да поемат на база територия, население и гъстота на населението. Според изследването капацитетът на страните от ЕС за приемане на мигранти е до 3 млрд. и 833 млн. В заключителния доклад на ЕК, дирекция \"General Home Affairs\", пише: България - площ 111 910 кв. км, население 7 679 290 (към 2008 г.), има капацитет да достигне население от 104,230 млн., коефициент на разпределение на мигрантите - 1,6; Австрия - население 8,3 млн., може да нарасне на 75,6 млн., коефициент - 1,7; Германия - население - 82,3 млн., капацитет - 274 млн., коефициент - 16,6... Докладът на ЕК е истински, но умишлено абсурден и провокативен. Но има логично продължение - Мигрантският пакт на ООН в ролята на \"по-малкото зло\".  А мигрантската мисия има и пискюл. Това е документът от Абу Даби, подписан през февруари т. г. от папа Франциск и Великия имам Ахмад Мухамад Ал-Тайиб. Документът утвърждава ислямистката пропаганда: европейските ценности са относителни; мюсюлманите трябва да отстояват шериата, където и да се намират; Западът е болен, лекарството е ислямът. И в този момент в центъра на София, навръх Гергьовден, на т. нар. \"Събитие за мир\", мюсюлманският духовник се провикна от сцената \"Аллаху Акбар! Аллах е велик! Няма друг бог освен Аллах!\". \"Невиждано студен прием на папата от българските православни християни\", \"ледено посрещане\", \"БПЦ е един от най-големите опоненти на католицизма\", \"един от най-ортодоксалните бастиони на православието\", \"БПЦ отказва всякаква обща молитва. Това е нещо невиждано\", пропищя \"Фигаро\" в своето надменно невежество.  Папа Йоан Павел II си позволи един-единствен път да спомене думата \"икуменизъм\". Папа Франциск е тъй вдаден в икуменическия рефрен, че извърши нещо немислимо - обяви Светите братя Кирил и Методий за най-първи икуменисти. Нашите първоучители сразиха триезичната ерес и отстояха правото на всеки народ да говори с Бога на своя език. Това е равноправност. А икуменизъм, най-схематично казано, означава Светото православие да се отрече от себе си и да се претопи в някакъв общ казан, доминиран от римокатолицизма.  През 2002 г. патриарх Максим отговори: \"Не можем да отминем тъжния факт от средата на XI век, когато Западът се отдели от Изтока. Въпреки това ние сме убедени, че жертвената любов на Христа е силна и дълготърпелива и очаква всички да достигнат до познание на истината, съхранена и проповядвана в светата Православна църква.\" Което означава - чакаме блудният син да се завърне. През 2019 г. патриарх Неофит отговори: \"Глава и кормчия на кораба на Едната, Света, Вселенска и Апостолска църква е сам Господ Иисус Христос и в днешните бурни времена наш безусловен дълг е да пазим Неговия кораб от каквито и да е пробойни... Ние, Българската православна църква, сме твърдо убедени, че по отношение на вярата компромиси не може и не бива да има.\" Което означава - Бог няма наместник на земята, както и да се титулува той. \"Добрият политик не трябва да заема пространства, а да инициира процеси\", казва папа Франциск. Или да ги легитимира. Операцията \"Западни Балкани\" е част от стратегията на САЩ: политическо, икономическо, историческо, културно и духовно откъсване на Европа (особено Балканите!) от Русия. В името на \"евроатлантическото сътрудничество\", като \"евро\"-то е примамка, сътрудничеството - диктат, всичко останало е НАТО.  От България се иска да бъде по-сговорчива и отстъпчива към претенциите на Северна Македония. Накъде?!  От Българската православна църква се иска да признае Македонската и да стане част от лицемерния сценарий, та да бъде и тя инструмент и съучастник на чужди, алчни, студенокръвни, антиправославни и антихристиянски интереси. Но тук се получи една малка засечка. \"Вашата земя е родина на свидетели на вярата още от времето, когато светите братя Кирил и Методий са разпространявали там Евангелието\", каза папата, преди да пристигне в България. \"Папата Франциско ги \"избриша\" Кирил и Методиь од Македониьа и ги запиша во Бугариьа\", разлюти се в. \"Македониьа\". Така, може би привидно, пропадна посредническата мисия на папата между София и Скопие. Пък и не му е работа. И тъкмо си мислех да сложа точка, и ето, изгря Румяна Бъчварова, главен координатор на посещението на папата, и захвана да назидава и поучава Светата ни Църква, и рече повелително: \"Канонът не може да е над гражданите и техните желания.\" Ако да не беше тоз презрян канон, нямаше да я бъде и българската държава. Това е положението, читателю драги! \"Майната му на Православието! Майната им на каноните! Аллаху Акбар! Да дойде Фолксваген!\"... И само Президентът и Патриархът останаха извън истерията.", "date": "2019.05.09", "title": "Папска мисия"}
{"url": "https://duma.bg/gorest-po-banalnoto-n191366", "text": "Битовизъм. Елементарност. Кухо проявление на всекидневна натура. Безсъдържателност. Делничен вулгаризъм. Тъпня. И така нататък. Много са имената на баналното.  То не се поощрява нито в литературата, нито извън нея. А кое е извън литературата ли? Ами това, което е вътре в нея - оригиналното, иновативното, техничарското, бунтарското, героичното, епичното, сюрреалистичното, интимното. Не ни ли стига тъпото ритмуване на житейски елементаризми, които озвучават битието ни? Далеч по-добре е да насърчаваме кипежа на вихъра във всичките му проявления. Хайде пък да не е така. Поне сега и само за миг. Тридесетгодишното безвремие, установило се у нас след 1989 г., погрешно определяно с библейската дума \"преход\", нанесе повече щети на обществото, отколкото всяка революция би могла да предизвика. Социалният мир, етническият модел, въздържането от брожения и радикализъм, стабилността в името на евроатлантически ценности замениха традиционното желание на българина да живее добре и достойно. И той не живее достойно. Още по-малко - добре. Не само в тези 30 години, и преди това животът му не бе съвсем достолепен. Но тогава демагогията беше форма на обществен ред. Сега е държавна политика. Разликата е в това, че преди 30 години никой не вярваше в демокрацията и в нейния централизъм, а сега всички са убедени в нейната фасадност. Ако изобщо може да съществува някаква що-годе действителна и нетеатрална демокрация, това може да става само със системни бунтове, протести и открита война срещу склонните към профанизация на властта корумпирани управници. И разбира се - със силно гражданско общество, обединено в гилдии, професионални и съсловни организации, способни да защитят индивидуалните и колективните права и свободи. У нас такива почти няма, ако изключим стотиците, битуващи на книга. Безсъдържателна в България е само действителността. Тя е банална. И никой не я харесва. Затова фалшивите новини не са неверни, а ненужни, просто не са новини. Измислени са. Политиците ни не са политици, защото не провеждат политика, а и нищо не разбират от нея. Не че ако разбираха, щяха да могат или да искат да я реализират. Лекарите са търговци, а търговците - мошеници. Производство няма, производителен е само трудът, и то най-вече физическият, затова цената му непрекъснато спада и оттам - нивото на реалните заплати. Висшите училища бълват юристи, а справедливостта излиза през комина на едноличната власт; въпреки тоновете нормативна баластра, произвеждана от парламента, обществените отношения са зле регулирани. Тази действителност е банална и никой не я харесва. Предпочитаме воайорството на Биг Брадър, пошлостта на новинарите и евтината сензационност на приказните новини, сериалите пред документалните филми - изобщо информирано избираме перспективата на нереалното пред битието на действителността. Ето защо поисках да не е така. Предпочитам баналността на селското училище, кравите в кравефермата, истинското мляко, заводите с комините, усмивките на малките хора, децата с ученически чанти вместо с туристически сакове, кръжоците, почтеността на обикновеното, топлината на делничното избирам пред шармантния триумф на капитала. За мен баналното е проявление на човещината в най-чистия й вид. Затова се среща все по-рядко: и в литературата, и в живота.", "date": "2019.05.09", "title": "Горест по баналното"}
{"url": "https://duma.bg/predizboren-debat-na-evropolititsi-n191377", "text": "Лидерите на десницата и левицата в Европарламента дебатираха за тероризма, миграцията и младежта в предизборен телевизионен диспут в Германия, предаде ДПА.    Германецът Манфред Вебер, който представлява консервативната Европейска народна партия (ЕНП) в Европарламента, заяви, че не бива да се позволява на европейските екстремисти, включително от \"Ислямска държава\", да се завръщат в родните им страни. На свой ред холандецът Франс Тимерманс от Партията на европейските социалисти, предложи да се създаде международен трибунал за преследване на престъпниците. \"Председателят на Европейската комисия трябва да бъде лично отговорен за климатичните промени. Ако чакаме още пет години, ние ще изгубим, а ЕНП са динозаври по този въпрос\", смята Тимерманс. Вебер отхвърли обвиненията и поясни, че ще лобира Китай, САЩ и Латинска Америка да се присъединят в борбата за по-чист климат. Според Тимерманс възрастовата граница за гласуване трябва да бъде свалена до 16 г. Вебер отговори, че този въпрос трябва да бъде решен от самите страни след дебат. ", "date": "2019.05.09", "title": "Предизборен дебат  на европолитици"}
{"url": "https://duma.bg/mutrenska-diplomatsiya-n191371", "text": "Онзи ден се случи нещо, което не бяхме свикнали да виждаме през последните десетилетия - държавният секретар на САЩ Майк Помпео отмени в последния момент своето посещение в Германия, като от екипа му се оправдаха с \"неотложни проблеми\". По-късно Помпео неочаквано цъфна в Багдад, а вчера отново бе в Европа, но в Лондон. Формално причина може да се търси в изострените отношения с Иран, но пренебрежението към основен съюзник на Щатите също не може да остане без внимание. Най-вероятната причина за това се нарича \"Северен поток 2\". Въпреки целия натиск от Вашингтон германското правителство е твърдо в решението си да доведе проекта докрай, защото той е жизненоважен за германската икономика. Нито обещанията за американски втечнен природен, де факто шистов газ, нито заплахите проработиха досега. Така че действията на Помпео могат да се тълкуват и като отчаян ход - форма на протест, но и послание. Откакто Доналд Тръмп е в Белия дом, външната политика на САЩ още повече се доближи до това, което познаваме от мутренските времена в България - заплахи, изнудване, право на силния и пълно незачитане на всякакви норми. Виждаме го с Иран, Турция, Венецуела. А какво да кажем за изказванията, че САЩ изпращали на Русия \"100 000 тона\" дипломация под формата на бойни кораби в Средиземно море?  Разбира се, САЩ не биха заплашили Германия с военна сила. Но моделът е същият. Маската на световния полицай все повече се свлича. А зад нея виждаме, че не става дума за овчарско куче, а за вълк. И с какво тези действия се различават от действията на мутрите? С нищо. Време е светът да се еманципира от задушаващата хватка на световната мутра. Засега обаче опитите остават твърде плахи, а за съжаление, не само у нас все още има политици, за които лоялността към Вашингтон е преди всичко останало.", "date": "2019.05.09", "title": "Мутренска дипломация"}
{"url": "https://duma.bg/v-ochakvane-na-chudoto-n191370", "text": "Край странджанското село Сливарово се намира древното тракийско оброчище Индипасха с лековита вода. Според стара легенда изворът случайно бил открит от... един бивол. Добичето остаряло и ослепяло, но на стопанина му дожаляло да го убива и го пуснал на свобода. След седмица биволът се върнал напълно зрящ. Селянинът проследил животното и така открил извора с \"жива вода\". И днес мнозина ходят там да наквасят очи. Мисля си - ех, ако можеше цял един народ да мине през чудотворното аязмо, да изплакне лице, да отпие от лековитата вода. И да стане чудото на чудесата! Да забравим болки и страдание, нелечими диагнози, сметките за ток и парно, ниския стандарт в най-бедната европейска държава, користта и сребролюбието, корупционните схеми на родните апартаментаджии... Вместо това щастливият български народ се тълпи на опашка пред Негово Светейшество Папата и чака чудото да падне върху главите ни свише.  Дори за по-сигурно застава на Терминал 2 и разперва ръце. Нали сте гледали \"Човекът-птица\", дето взе няколко награди \"Оскар\". Тъп филм, ама американски! Налага се да го гледаш. Та представете си аналогичната гледка: стоят щастливите български граждани, изправени край пистата на Терминал 2, с широко разперени ръце. После затварят очи и всеки от тях си представя, че лети. Накъдето си поиска. Без чекиране и свръхбагаж, без застрахователни полици и летищни такси. Без Луфтханза и малайзийски Боинги, ей така, просто - полет на крилете на твоите съкровени мечти. Ония прекрасни мечти от детството, когато всеки от нас е искал да бъде непременно добър, красив и силен. Непременно дързък и справедлив. Непременно е искал да иде някъде другаде, защото там със сигурност е по-добре оттук. Лошото на мечтите е, че като полетиш над тая кукувича държава и видиш отгоре на какво е замязала, ти иде да отлетиш оттук завинаги. Форевър, както казват братята американци! Все едно накъде. Накъдето ти видят очите. В зората на демокрацията свинарят Нейчо Неев извика: \"Егати държавата, щом аз съм й вицепремиер!\" Имало още умът да пати. Днес той би въздъхнал: Егати и държавата, щом галеник на три папи я управлява! Тъжно е, когато историята и нейното странно чувство за хумор като прекипяло шардоне изстрелват на гребена на вълната корковите тапи на посредствеността. Васко Нубиеца и Гошо Тъпото, хубавото Наде, която нахрани журналистите и Дянков, който не успя да ни нахрани с малка постна пица, министър Чилова, влюбена в \"картините\" на Панчо Владигеров и Винету, който хваща лошите, а Цецка ги пуща... Цветанов и любимата му песен \"Ако лука сгазя, родната полиция ме пази\"...   Какво ли йощ ще ми дадеш, Историйо, от пожълтелите си страници?", "date": "2019.05.09", "title": "В очакване на Чудото"}
{"url": "https://duma.bg/boryana-pavlova-naredi-momi-kashti-i-tsvetya-v-chetvartata-si-izlozhba-n191359", "text": "Четвъртата художествена изложба на Боряна Павлова \"Състояния\" беше открита с вернисаж в камерната зала на НЧ \"Напредък 1871\". Тя е събитие от 38-ите Крайдунавски празници на културата - Никопол 2019. Павлова е начална учителка в СУ \"Христо Ботев\" и ръководи читалищен кръжок. В 26 платна българските мотиви са представени с възрожденски къщи и обаятелни портрети на моми. Любимите моми на Боряна в национални носии са на фона на цветя, други са нагиздени лазарки, а една - на кьошка на родопска къща. Вярна на себе си, авторката възкресява отминал живот, който няма да се повтори... с картините на стари къщи, окъпани в багри, светлини и сенки през всички сезони. В тях сякаш танцуват градински цветя, снегът е многоцветен, есента не е тъжна. Когато ги гледа човек, му се иска да тръгне по калдъръмените улици, да потропа на някоя порта... Да, светът се променя. Ние сме последните, които сме ги виждали. Е, има няколко етнографски комплекса - ще ги посещават децата на нашите деца, но няма да имат спомени от дядовата къща на село с дървения чардак и миризливия шибой на баба. Затова се раждат художници - да рисуват миналото и настоящето, да създават памет и красота. Гледайки картините със стари къщи, когато сърцето е все още някъде в миналото, чувството за носталгия не водеше зрителите до негативно настроение. За това се беше погрижила художничката - четири платна с пролетни цветя и пъстра пеперуда подпомагаха трогателното и приятно преживяване на \"Състояния\"-та.  Накрая - огледало?! Поглеждаш се в него и си доволен, че си видял всичко това, че си съпричастен към талантливото развитие на една самоука художничка, че си й стиснал ръката и си казал: \"Благодаря, Боряна!\"", "date": "2019.05.09", "title": " Боряна Павлова нареди моми, къщи и цветя в четвъртата си изложба"}
{"url": "https://duma.bg/evita-s-premiera-v-plovdivskata-opera-n191360", "text": "Бродуейската легенда \"Евита\" на Андрю Лойд Уебър и Тим Райс е поредната изненада на Пловдивската опера. Премиерата на мюзикъла с безсмъртния хит \"Don't Cry For Me Argentina\" и наградената с \"Оскар\" песен \"You Must Love Me\" от филма с Мадона е на 10 май от 19 ч. Правата за Пловдив са получени от фирмата на Андрю Лойд Уебър след продължителни преговори за всеки детайл, включително и одобрение на авторския превод на песните на български от Цветомира Цонева, научи ДУМА от ДО Пловдив. Мюзикълът \"Евита\" се играе над 40 години на Уест Енд в Лондон и на Бродуей в САЩ и е преведен на над 14 езика. С това той се нарежда сред най-известните мюзикъли на Уебър в световен мащаб заедно с \"Исус Христос суперзвезда\", \"Фантомът на операта\" и \"Котки\". Получил е три награди \"Тони\". Първоначално \"Евита\" започва като концептуален рок опера албум през 1976 г., а по-късно е превърнат в мюзикъл. Сюжетът е може би най-сполучливото претворяване на живота на Мария Ева Дуарте де Перон - втората съпруга на аржентинския президент Хуан Перон, първа дама на южноамериканската република за шест години до ранната й кончина на едва 33 години през 1952 г. Нейната противоречива история е пресътворена на сцената от режисьорката Нина Найденова, хореографката Боряна Сечанова, сценографката Елица Георгиева и художничката на костюми Николина Костова-Богданова. Диригент на \"Евита\" е американският възпитаник Константин Добройков, който познава спецификата на жанра от Бродуей и с голям успех подготви \"Човекът от Ла Манча\", \"Исус Христос Суперзвезда\", \"Коса\" и \"Мария от Буенос Айрес\". Добройков изпълнява и друга сложна задача - в продължение на месец той програмира три кийборда за оркестъра със звученето на специфични инструменти и разнообразни ефекти, както изисква оригиналната партитура на Уебър. Изненада за публиката е участието на актьора Стефан Вълдобрев, който приема предизвикателството да изпълни една от главните роли - на Че, пресъздадена на големия екран от Антонио Бандерас. След успешните концерти актьорът за първи път участва в подобна продукция, в която трябва да разучи над 10 музикални номера. Ролята на Че готви и певецът Виктор Ибришимов, след успешната си изява в премиерата на \"Кабаре\". За ролята на Евита са поканени Рейчъл Роу, наследила таланта на майка си Камелия Тодорова, и гласовитата пловдивчанка Юлия Йорданова, трупала опит като изпълнителка в САЩ. В образа на президента Перон, който е сериозно вокално предизвикателство, ще видим Георги Султанов и Атанас Сребрев, а останалите централни роли се изпълняват от Марк Фаулър, Момчил Караиванов и Станислава Момекова. Зрителите ще могат да видят \"Евита\" само на 10 и 17 май преди началото на \"Opera Open\". Спектакълът е на български със субтитри на английски за чуждестранната публика.", "date": "2019.05.09", "title": "\"Евита\" с премиера в Пловдивската опера"}
{"url": "https://duma.bg/liliya-mishonova-ne-biva-da-se-pravyat-kompromisi-zaradi-barziya-uspeh-n191361", "text": "ЛИЛИЯ МИШОНОВА-ЛИЛИАН е родена в София. Учила е в Националното музикално училище \"Любомир Пипков\" с профил класическо пеене при педагога от Ваймарската консерватория проф. Милка Ганева. От 1982 до 1986 г. взима частни уроци по естрадно пеене при певеца и педагог Георги Кордов. Започва работа като солопевица към естрадния оркестър на дивизията към Строителни войски. Там работи 4 години. Има много концерти през този период и е получила редица награди. През 2008 г. талантът й е открит от президента на музикална компания \"Riva sound\". Оттогава до днес Лилия е записала много авторски песни и кавър варианти на известни парчета. Работи с композитори и музиканти от България и Италия, Гърция, Армения. От 2017 г. е артистичен директор на асоциация \"Моцарт - Италия - София\". Пяла е на \"Моцартеум\" в Залцбург.    - Пеенето ми е детска мечта. Първите ми изяви започнаха още в детската градина, където с радост бързо научавах песничките, на които ни учеха. Иначе майка ми пееше много хубаво и явно съм наследила таланта й. По-късно учителката ми по пеене в прогимназията оцени дарбата ми и ме насочи към Георги Кордов, тогава преподавател в Естрадния отдел на консерваторията. Той ми даде много ценни съвети, които ми помогнаха в развитието като изпълнител. След това изучавах класическо пеене при проф. Милка Ганева от Ваймарската консерватория. - Първите ми професионални изяви са по времето, когато бях солистка към естрадния оркестър на дивизията на Строителните войски. Основно изпълнявах популярни български песни. - С помощта на моя продуцент изградихме доста разнообразен репертоар, който предлага евъргрийни, филмова музика, предимно от Енио Мориконе, песни, в които се преплита класика със съвременна музика, етно и поп. Много ми допадат песните на Анна Герман и руските романси, които изпълнявам с любов по време на концерти. Измежду любимите ми певци са Едит Пиаф, Сара Брайтмън, Лучано Павароти, Ерос Рамацоти и много други. В репертоара си имам и авторски песни на италиански и български композитори, написани специално за мен. Иначе изпълнявам музика от различни стилове като кросоувър, джаз, етно, евъргрийни и класически арии. - Обожавам операта и напоследък записвам оперни арии от Моцарт, Пучини, Хендел. Горда съм, че в моята версия на арията \"Lascia ch'io pianga\" от филма за Фаринели успях да изпея и двете партии, които в оригиналната версия се изпълняват от мъж - контратенор, и жена - колоратурен сопран. В качеството си на артистичен директор на асоциация \"Моцарт - Италия - София\" полагам усилия за приобщаването на младото поколение към красотата на класическата музика. - Трудно е да определя с няколко думи вкусовете на днешната родна публика. По принцип те са много разнообразни, но за съжаление, през последните години се налагат песни с ниско качество и пошли текстове, до голяма степен и благодарение на медиите. - От моите контакти с чуждите музиканти и композитори мога да споделя, че те познават добре и уважават българските класически музиканти и оперни певци. Президентът на асоциация \"Моцарт - Италия - София\" Арналдо Волани много уважава имена като Минчо Минчев, Александрина Пендачанска, Лили Иванова и др. Например \"Винаги различни\" е още една моя авторска песен, направена заедно с италианския композитор Paolo Fanzaga и страхотния аранжор Александър Костов. Италианският текст е дело на композитора Fanzaga, а българският вариант - на текстописката Йоана Мирчева. Създадохме тази песен с една мелодия, но с два текста - на български и италиански, в чест на съвместното сътрудничество между Италия и България.  - Труден въпрос. Не може да се разчита на издаването на албуми и излъчването по телевизиите и радиостанциите. Най-бързо и лесно е да се популяризираш чрез ютуб, фейсбук и другите социални медии в интернет. - Преди всичко талант, професионално отношение към работата, да не прави компромиси в името на бързия успех и най-вече любов към това велико изкуство - Музиката! - По време на мое участие на \"Моцартеум\" в Залцбург реших да изненадам публиката с народната песен \"Назад, назад, моме Калино\". Поради липса на нотите италианският пианист не можа да ми акомпанира и изпях песента акапелно. Публиката реагира много възторжено и с бурни аплодисменти.", "date": "2019.05.09", "title": "ЛИЛИЯ МИШОНОВА:  Не бива да се правят компромиси заради бързия успех   "}
{"url": "https://duma.bg/datata-n191362", "text": "ДЕН НА ПОБЕДАТА НАД ХИТЛЕРОФАШИЗМА. На 8 май 1945 г. в предградието Карслхорст на Берлин Германия подписва акт за пълна и безусловна капитулация. На 9 май в Берлин е подписана отделна капитулация на Германия пред СССР от фелдмаршал Вилхелм Кайтел, ген.-полк. Ханс-Юрген Щумпф и адмирал Ханс-Георг фон Фридебург. Съветският маршал Георгий Жуков подписва от името на Сталин, а британският маршал Тедър - от името на Дуайт Айзенхауер. В памет на жертвите от Втората световна война от 2005 г. съгласно резолюция 59/26 на Общото събрание на ООН, приета по инициатива на Русия и страните от ОНД, всяка година дните около 9 май са на памет и примирение. ДЕН НА ЕВРОПА. На 9 май 1950 г. е направена първата крачка към създаването на ЕС. На този ден в Париж френският външен министър Робер Шуман прочита декларация пред международната преса, в която призовава Франция, Германия и други европейски страни да обединят своето производство на въглища и стомана в \"първата конкретна основа на една Европейска федерация\". Поради тази причина на срещата на върха в Милано на лидерите на ЕС през 1985 г. е решено 9 май да се чества като Ден на Европа. В България е обявен с ПМС 54 от 29 март 2005 г. 1805 - УМИРА ФРИДРИХ ШИЛЕР, НЕМСКИ ПОЕТ И ИСТОРИК (Р. 1759 Г.). Поезията му е постоянно домогване до красотата, доброто и истината в името на братството между хората. Прочутата му \"Ода на радостта\" (1785) става върховен символ във финалната част на Деветата симфония на Лудвиг ван Бетховен - днес официален химн на ЕС. 1883 - РАЖДА СЕ ХОСЕ ОРТЕГА И ГАСЕТ, ИСПАНСКИ ФИЛОСОФ, СОЦИОЛОГ И ЕСЕИСТ (УМИРА 1955 Г.). Един от блестящите изследователи на същността и еволюцията на европейската идея. Известен доскоро у нас предимно с фундаменталния си труд \"Бунтът на масите\". Сборникът от статии и лекции \"Мисли за Европа\", писани през различни периоди от първата половина на ХХ в., оформя напълно завършено и невероятно актуално дори и днес виждане за развитието и възможностите пред Стария континент. 1915 - УМИРА ЯРОСЛАВ ВЕШИН, ЧЕШКИ ХУДОЖНИК, ТВОРИЛ В БЪЛГАРИЯ (Р. 1860 Г.). Учи в Прага и Мюнхен, живее в Словакия. Пристига в България през 1897 г. и остава тук до края на живота си. Голяма част от картините му се съхраняват в Националната художествена галерия. Сред по-известните му творби са \"Самарското знаме\", \"Атака\" (\"На нож\"), \"Отстъплението на турците при Люлебургас\". 1924 - РАЖДА СЕ БУЛАТ ОКУДЖАВА, РУСКИ ПЕВЕЦ (УМИРА 1997 Г.). Един от първите бардове в СССР, той е сред основателите на жанра на авторската песен. Написал е около 200 песни, в които смесва рускоезични поетични и фолклорни традиции с френскоезичните шансони. Различността им е свеж полъх в съветската литература от 50-те и 60-те години на ХХ в.", "date": "2019.05.09", "title": "Датата"}
{"url": "https://duma.bg/eva-volitser-predstavya-evreyski-sefaradski-pesni-v-plovdiv-n191358", "text": "Музикално-театралният мултимедиен спектакъл \"От Толедо до Пловдив. Пътят на еврейската сефарадска песен\" ще бъде представен на 14 май от 18 ч. в зала \"Съединение\" на Регионалния исторически музей в Пловдив. Вход свободен. Спектакълът, както ДУМА писа, е част от официалната програма на \"Пловдив 2019 - Европейска столица на културата\". Песните изпълняват актрисата Ева Волицер, Явор Желев - флейта, Виделин Джеджев - цигулка, и Христо Нейчев - акустична китара. Песните звучат на езика ладино (старинен испански), като преди всяка от тях актрисата рецитира поетичния превод на български език. На специални екрани се излъчват картини на Шагал, Модилиани, Ел Греко, Цанко Лавренов и др.", "date": "2019.05.09", "title": "Ева Волицер представя еврейски сефарадски песни в Пловдив"}
{"url": "https://duma.bg/rok-festat-v-plovdiv-vpechatlyava-s-37-imena-n191352", "text": "Още групи се включват към третото поредно издание на фестивала Hills of Rock, което ще се проведе на 28, 29 и 30 юни - Гребен канал, Пловдив. За съжаление, американците от Mushroomhead поради лични причини отложиха участието си за 2020 г. На тяхно място във втория фестивален ден феновете ще видят германската хеви метъл фурия Bonfire. Специалната нова трета сцена Music Jam добавя още имена. Предстоят разбиващите изпълнения на швейцарските банди Dreamshade и Voice of Ruin, германците от Enemy Inside, прогресив метълите от Малта Decline The Fall и още няколко български формации, сред които 40 Days Later. Така обявените групи до момента стават общо 37. Тридневните билети за Hills of Rock са по 180 лв., а еднодневните струват 100 лв., като цената им ще остане непроменена и по време на фестивала. Kъмпинг пасовете са на стойност 50 лв. на човек за трите дни. Продават се в мрежата на Ивентим, както и онлайн.", "date": "2019.05.09", "title": "Рок фестът в Пловдив впечатлява с 37 имена"}
{"url": "https://duma.bg/neveroyaten-livarpul-izhvarli-barselona-n191350", "text": "Ливърпул се класира за финала в Шампионската лига. Англичаните сътвориха чудото и елиминираха Барселона във феноменален сблъсък. Мърсисайдци спечелиха реванша с 4:0 и стигнаха до битката за титлата за втори пореден сезон. Те надвиха определяния за фаворит шампион на Испания с общ резултат 4:3. Пред 55 212 души на \"Анфийлд\" и с част от резервите си футболистите на Юрген Клоп буквално скриха топката на испанския гранд, който след 3:0 в първата среща се виждаше сигурен финалист. В Града на \"Бийтълс\" точни по 2 пъти бяха Дивок Ориги (7 и 79) и Жоржиньо Вайналдум (54 и 56). Холандецът Вайналдум влезе в историята като първата резерва с 2 гола в полуфинален мач в турнира, а с играта си домакините буквално унижиха Лео Меси и компания. Победата за Ливърпул е особено фрапираща, след като в сблъсъка между петкратните еврошампиони Клоп не можа да използва контузените си суперзвезди Мохамед Салах и Роберто Фирмино. И резервите им обаче сломиха испанците, които за втора поредна година бяха съсипани на реванш след голяма преднина в първия мач. Сега обаче те бяха елиминирани и комично, какъвто всъщност беше последният гол. В ситуацията защитата на Барса проспа по безумен начин изпълнение на корнер. Трент Александър-Арнолд заблуди, че няма да центрира, но се върна и бързо изрита топката по земя пред първия стълб, а там необезпокояван белгиецът Ориги улучи далечния горен ъгъл, докато играчите на Ернесто Валверде не асимилираха какво се случва. За титлата Ливърпул излиза срещу по-добрия от Аякс и Тотнъм, които спориха снощи на \"Йохан Кройф Арена\" след 1:0 за холандците в първия мач. Битката за купата е на \"Уанда Метрополитано\" в Мадрид на 1 юни. “Действах инстинктивно. Това бе един от онези моменти, когато виждаш възможност и се възползваш от нея. Дивок бе готов и отбеляза. Може би топката му дойде малко бърза, но той е страхотен футболист и успя да я отиграе\", заяви Александър-Арнолд. \"Гледал съм много мачове в живота си, но не помня друг като този. Трудно бе да победим, а да го направим с \"чиста\" мрежа, нямам представа как момчетата успяха да го направят. Видях Джеймс Милнър да плаче на терена след мача. Това значи много за нас. Знам, че в живота има други по-важни неща, но атмосферата, която създадохме тук, е нещо специално\", смята Клоп. \"Когато те бият с 4:0, няма извинения. Бяха по-добри, трябва да го приемем. Най-болезнено е да се повтори един кошмар (този в Рим). За втора поредна година ни обръщат така и отпадаме. Когато изживееш такъв шамар, си длъжен да прекараш няколко ужасяващи дни. Когато загубим, винаги е болезнено. Досега не бяхме губили в Шампионската лига, но нещата са такива. Четвъртият гол ме изненада, изненада всички. Направо не е за вярване, че с такъв гол отпаднахме. Всички голове са грешки на някого, няма как\", каза Валверде.  Асът на Барса Лео Меси, който вкара 2 гола в първия мач, пък напуснал \"Анфийлд\" едва 2 часа след резила.  ", "date": "2019.05.09", "title": "Невероятен Ливърпул изхвърли Барселона"}
{"url": "https://duma.bg/balgarska-pesen-ot-evroviziya-s-nova-versiya-n191351", "text": "Йоанна Драгнева и DJ Dian Solo издадоха нова версия на песента DJ Take Me Away, с която се представиха преди 10 години на \"Евровизия\". Парчето е обновено, провокативно, но също така завладяващо и горещо като оригинала. Проектът е \"опакован\" с атрактивно видео, в което феновете вече може да открият разликите \"преди\" и \"след\". При Дидо нещата са почти едно към едно, но при Йоанна се забелязват пет месеца в повече. Вече не е тайна, че популярната блондинка е в очакване на първата си рожба и се оказва, че клипът на DJ Take Me Away 2019 отразява артистично щастливото събитие. \"Решихме точно сега да пуснем новата версия, за да се включим със стил в станалото популярно 10-годишно предизвикателство. - споделят Йоанна и Дидо. - Макар че България няма да участва на \"Евровизия\" тази година, DJ Take Me Away остава сред емблематичните представяния в международен мащаб и ние направихме едно намигване към феновете на конкурса.\" Представянето на българите в Белград доведе за парчето издание в над 100 компилации за денс музика на пет континента. След този успех очаквано сега новата версия вече се разпространява в специализираните международни канали и уеб пространствата, отразяващи конкурса. DJ Dian Solo си обяснява феномена с иновативното за времето си звучене, силните вокали на Йоанна и футуристичната визия на представянето. Драгнева обаче връща акцента към него: \"Композиторът е много добър! Дидо успява не за първи път да уцели правилната формула за създаване на хитове.\"", "date": "2019.05.09", "title": "Българска песен от \"Евровизия\" с нова версия"}
{"url": "https://duma.bg/oshte-chetiri-zaglaviya-v-knigi-za-smet-2019-n191353", "text": "Нови заглавия очакват любителите на околната среда и четенето в екологичната кампания \"Книги за смет\". Сред тях са \"Дивите лебеди\" от Ханс Кристиян Андерсен, \"Любими детски стихчета за България\" - сборник от най-обичаните родни автори, \"Необикновени истории от стари времена\" - приключенски разкази от Уошингтън Ървинг, свързани с историята на двореца Алхамбра, и специално издаденото томче \"Гарби, Али и зелената планета\", написано и илюстрирано от българската дизайнерка Ралица Найденова. Инициативата т.г. ще се проведе едновременно в София, Пловдив, Бургас на 11 май и в Стара Загора и Велико Търново на 12 май. Датата съвпада с празника на светите братя Кирил и Методий. Срещу всеки килограм предадени пластмасови отпадъци участниците в кампанията ще могат да получат една хартиена или две електронни книги по избор.  паркинг на Kaufland Младост (ул. \"Филип Аврамов\" 3) и паркинг на Kaufland Крива река (бул. \"Ген. Тотлебен\" 36);  пред Общината и на паркинга на Kaufland в Тракия(бул. \"Освобождение\" 47);  пред Пантеона и на паркинга на Kaufland (ул.\"Янко Комитов\" 8);  паркинг на Kaufland (ул. \"Краков\" 2Б) и Mall Велико Търново;  паркинг на Kaufland (ул. \"Стамо Пулев\" 2). За рециклиране ще се приемат всички пластмасови отпадъци, почистени от хранителни или други остатъци, годни за рециклиране, събрани по възможно най-компактен начин: найлонови торби, части от играчки, чаши, чинии и прибори за еднократна употреба, туби и шишета от течности, препарати, пластмасови капачки, тарелки и т.н. Повече информация за инициативата може да следите на страницата във Fb/knigizasmet.", "date": "2019.05.09", "title": "Още четири заглавия в \"Книги за смет 2019\""}
{"url": "https://duma.bg/ivo-arakov-vliza-v-turski-serial-n191354", "text": "Иво Аръков, когото зрителите познават от \"Скъпи наследници\", \"Фамилията\", както и от седмичното предаване \"Мармалад\", ще играе заедно с голямата знаменитост на турското кино Къванч Татлъту в новия сериал \"Ирония на съдбата\" (Crash). За първи път наша телевизия договори участие на български актьор в мащабна продукция на южната ни съседка, редом до най-големите й звезди. \"Получих предложението благодарение на прекрасното ми партньорство с bTV и нямам търпение да се включа и в други подобни проекти. Турските продукции са много мащабни, при тях се работи със замах и с голяма свобода. Срещнах страхотни професионалисти, а Къванч Татлъту е изключително талантлив и добър човек, с когото станахме приятели\", коментира Иво Аръков.  Сериалът \"Ирония на съдбата\" е криминална драма, в която героят на Къванч Татлъту е полицай, решен да се справи с лошите. По пътя към целта той се сблъсква с руски мафиот, в когото се превъплъщава Иво Аръков. Първоначално плановете на продуцентите са да ангажират българина с малка роля, но след първите снимки и силното одобрение на екипа тя става по-голяма. В Истанбул го очакват още изненади - Аръков получава сценариите едва на сутринта на всеки снимачен ден, но въпреки това се справя отлично, включително с репликите на турски език.", "date": "2019.05.09", "title": "Иво Аръков влиза в турски сериал"}
{"url": "https://duma.bg/horata-klyukarstvat-po-52-minuti-dnevno-n191355", "text": "Хората клюкарстват почти по цял час - 52 минути дневно, съобщи \"Дейли мейл\". Американски учени установиха, че пикантните обсъждания може да не са морални, но са по-разпространени и не толкова злонамерени, колкото си мислим. За социолозите сплетните са част от обществото: допринасят за разпространяването на информация в групите, създават обединен фронт, предпазват останалите от потенциални зли особи. Учени от университета на Калифорния в Ривърсайд проследиха колко клюкарстват хората и кой какво казва. Те поставиха подслушващи устройства на 467 доброволци и записваха около 10% от казаното от тях. Така чуха 4003 клюки за 5 дни. Всички участници в изследването - 269 жени и 198 мъже, са разпространявали любопитни подробности за някого или нещо, но не по един и същи начин. Повечето клюки са били за познати, а не за знаменитости. Жените обсъждали малко повече от мъжете, но са казвали само \"неутрални\" неща - споделяли са информация, а не са правили негативни заявления. Но все пак отрицателните коментари са били два пъти повече от похвалите. Репутацията на богатите като по-малко склонни към клюки обаче не е вярна. Освен това по-бедните и по-малко образованите не клюкарстват повече от заможните и завършилите университет. Всички обсъждаме другите, сочи още проучването. Това е присъщо за човешката природа и дори има важна цел. Предишни изследвания доказаха, че мозъкът ни възприема хората в зависимост от това, което сме чули за човека. Клюките също имат защитен ефект, защото дават информация на кого можем да имаме доверие и кой е потенциално опасен.", "date": "2019.05.09", "title": "Хората клюкарстват по 52 минути дневно"}
{"url": "https://duma.bg/akustichen-kontsert-na-orlin-pavlov-n191357", "text": "Орлин Павлов се завръща на сцената на \"София лайв клуб\" на 10 май от 23 ч. със своя соул акустичен проект. В компанията му ще бъдат верните му приятели и колеги, изключителните музиканти Борислав Бояджиев (перкусии) и Ангел Дюлгеров (китара). На пулта ще е неподражаемият и любим Stephane Love. Очаква ни най-доброто от репертоара на младия татко Орлин Павлов. Любов и музика ще понесат публиката във въздуха, а сетивата ни ще искат още и още, уверяват организаторите.", "date": "2019.05.09", "title": "Акустичен концерт на Орлин Павлов"}
{"url": "https://duma.bg/xx-maystorski-klas-na-milcho-leviev-i-viki-almazidu-n191356", "text": "Специален гост-преподавател на майсторския клас на Милчо Левиев и Вики Алмазиду, организиран от Нов български университет, за втора поредна година ще бъде Велислав Стоянов. Известният тромбонист и внук на видния композитор Йосиф Цанков е един от най-известните джазмени в България. Майсторският клас със заглавие \"Майстори след Майсторите\" е посветен на младите и успешни български музиканти, участвали в класове на Милчо Левиев и Вики Алмазиду през годините, а днес поели своя собствен път в изкуството. Галаконцертът ще се състои в кино \"Люмиер\" на 10 май от 19 ч. с участието на най-добрите студенти заедно с техните преподаватели. В програмата ще бъдат включени предимно авторски произведения на младите музиканти.", "date": "2019.05.09", "title": "XX майсторски клас на Милчо Левиев и Вики Алмазиду"}
{"url": "https://duma.bg/georgi-kabakov-sviri-tsska-sf-ludogorets-n191347", "text": "Георги Кабаков ще ръководи битката за титлата между ЦСКА-Сф и Лудогорец. БФС се довери на пловдивчанина, който този сезон се представи великолепно в евромачовете. Двубоят е в събота от 20.15 часа. Преди него шампионите водят с 3 т. пред \"червените\", но при победа с 2 гола те ще излязат на върха в класирането 3 кръга преди края, в които претендентите за титлата имат срещи с Левски. За помощници на пловдивчанина са назначени съгражданите му Мартин Маргаритов и Диян Вълков.  За останалите мачове от Първата шестица наряди получиха Волен Чинков (Ботев Пд - Берое) и Ивайло Стоянов-Сватбата (Левски - Черно море).", "date": "2019.05.09", "title": "Георги Кабаков свири   ЦСКА-Сф - Лудогорец"}
{"url": "https://duma.bg/nedelev-prepodpisa-s-botev-pd-n191346", "text": "Тодор Неделев удължи договора си с Ботев Пд с още година. Плеймейкърът сложи подпис под ново споразумение с клуба, което е със срок до лятото на 2021 г. Досегашният контракт на осмицата на \"жълто-черните\" изтичаше през юни 2020 г. Този сезон халфът се представя брилянтно, като във всички турнири има 37 мача, 17 гола и 16 асистенции. Пловдивчанинът многократно обяви, че в България ще играе само в Ботев, като отхвърли оферти от \"грандовете\".", "date": "2019.05.09", "title": "Неделев преподписа с Ботев Пд"}
{"url": "https://duma.bg/hero-chaka-pokana-ot-levski-n191349", "text": "Българският треньор Димитър Димитров ще съди казахстанския си тим Иртиш пред ФИФА след скандалната си раздяла с клуба. Бургазлията призна, че има оферти от Левски и от чуждестранни клубове. Бившият треньор на \"сините\" е искан за спортен директор на \"Герена\", за да работи съвместно с Петър Хубчев, който ще бъде назначен за треньор. От дни бургазлията си е в България, защото приключи треньорските си ангажименти с казахстанския Иртиш. Очаква се той да заведе дело срещу клуба от Павлодар, който му спретна номер и го изгони без обезщетение, въпреки че имаше действащ договор до края на 2020 г. \"Имам забрана от адвокатите ми да коментирам. Много ми се насъбра последните месеци, разберете ме\", обясни пред Блиц Димитров. Вчера казахстанският сайт sports.kz пък публикува думи на Херо, с които той разкрива, че има няколко оферти. \"Освен Левски има и други възможности - в чужбина. Но бих искал да си почина. През тези пет месеца загубих много нерви.\" \"Не съм казвал такова нещо. Не са ме търсили от Левски на този етап\", обясни Херо. На \"Герена\" останаха без треньор след раздялата с Георги Дерменджиев. Временен наставник на столичани е Георги Тодоров, който е само до края на сезона. Преди 19 години Херо напусна като национален селекционер, за да спечели титлата със \"сините\". ", "date": "2019.05.09", "title": "Херо чака покана от Левски"}
{"url": "https://duma.bg/rezultati-n191345", "text": "1/2-финали, реванши Ливърпул - Барселона 4:0 (общ резултат 4:3) 1:0 Ориги (7) 3:0 Вайналдум (54 и 56) 4:0 Ориги (79); снощи: Аякс - Тотнъм (1:0 в първия мач). Втора фаза, 1/2-финали за 7-10 място Ботев Вр - Славия 0:0; Локо Пд - Етър 0:2 0:1 Младенов (24) 0:2 Сърмов  (39), ЧК: Луков (Л-36). Реваншите са утре.  НБЛ, 1/2-финали Левски ЛУКойл - Рилски спортист 83:74 (22:20, 20:21, 28:19, 13:14).  Втора лига XXVIII кръг Петък, 18.00: ЦСКА 1948 - Локо ГО (Стефан Павлов); Ботев Гъл - Царско село (Румен Христов); събота, 15.30: Литекс - Монтана (Мартин Великов); 18.00: Несебър - Локо Сф (Рюстем Карагарен); Пирин - Черноморец Бч (Димитър Буров); Кариана - Добруджа (Валентин Станчев); Арда - Поморие (Ивайло Ненков); неделя, 18.00: Струмска слава - Лудогорец-2 (Георги  Гинчев). Билетите за мача на Славия срещу Ботев Вр ще бъдат с цена от 1 лев. Срещата реванш  от първия кръг на плейофите за Лига Европа е в петък от 20.15 часа на стадиона в \"Овча купел\". За двубоя важат закупените абонаментни карти за сезона. Първата среща завърши без гол, а победителят ще играе срещу Етър или Локо Пд (2:0 в първия мач).  Крилото на ЦСКА-Сф Енрике Рафаел стана български гражданин. Така бразилецът вече няма да заема квота на чужденец извън Европейския съюз в отбора. Липсата на паспорт от ЕС на южноамериканеца създаваше проблеми на треньорския щаб. Често един измежду Енрике, Евандро и Жеферсон оставаше извън групата на тима, тъй като в разширения състав на \"червените\" има четирима такива играчи. Скоро и друг от чужденците на \"червените\" може да получи български паспорт. Стартирана е процедура за изваждането на такъв и на нападателя Али Соу. Като гражданин на ЕС гамбиецът може по-лесно да бъде продаден в някое от европейските първенства.", "date": "2019.05.09", "title": " Резултати"}
{"url": "https://duma.bg/borisov-privika-i-upravnitsite-na-yambol-da-mu-blagodaryat-n191398", "text": "Премиерът Бойко Борисов привика управниците на Ямбол, за да му изкажат публична благодарност за отпуснатите предизборно от кабинета 27 млн. лв. за строящата се от години Многопрофилна болница за активно лечение \"Св. Пантелеймон\" в града. Както обикновено, в началото на правителственото заседание Борисов се похвали, че средствата се отпускат, като подчерта, че \"по темата се работи още от 2013 г.\" и че болницата, която сега била \"един павилион\", е обещана и от лидера на \"Атака\" Волен Сидеров. Премиерът очаква в рамките на година болницата да е готова. Здравният министър Кирил Ананиев уточни, че сумата ще се изплаща на три транша за три години. За 2019 г. са предвидени 8 млн., за 2020 г. - 13 млн., а за 2021 г. - 5,4 млн.  лева. Десететажната болница ще разполага с 250 легла, ще може да обслужва 120 000 души в областта и ще има инфекциозно отделение, каза Ананиев. На специален брифинг в МС кметът на Ямбол Георги Славов, областният управител Димитър Иванов и директорът на МБАЛ \"Свети Пантелеймон\" Панайот Диманов благодариха на Борисов и правителството, подчертавайки, че това нямало нищо общо с изборите. \"Изграждането на новия болничен комплекс в Ямбол не е предизборно решение, а една полезна придобивка за хората\", увери кметът и припомни, че проектът бил спиран няколко пъти. Жителите на Ямбол чакат това чудо от 40 години, възкликна и Диманов. Председателят на общинския съвет на БСП в Ямбол Катя Георгиева не вярва в предизборните обещания на Борисов за новата болница. В социалните мрежи тя попита дали в града ще има нова болница в рамките на година и половина. Социалистката припомни, че сумата за лечебното заведение варираше във времето - тръгна се от 7,5 млн., мина се през 10-12 млн., за да се стигне до \"фанфарно обявените\" 27 милиона. \"Всички в хор повтаряха, че първо ще се проектира - проектирането продължи една година; след това ще се проведе обществена поръчка за изпълнител на ремонта, за да е ясна цената - тя още не е обявена; ще се пуска едва днес, но за да не се изтърве предизборният ефект на новината, Борисов побърза да оповести колко пари ще даде, нищо че не е ясно до каква оферта ще се стигне\", обобщава Георгиева. Според нея принос за развитието по казуса имат думите на Корнелия Нинова от първомайския митинг на БСП, когато тя заяви, че семействата на болни в Ямбол ги качват на ръце до третия етаж на болницата, докато Цветанов ползва личен асансьор до лъскавия си хол.  Георгиева подчерта, че най-важни са медицинските специалисти, защото те лекуват, а не сградата, и настоява да се подобрят условията на работа. От БСП настояват болницата да бъде довършена, за да се подобри качеството на здравеопазването в Ямбол.", "date": "2019.05.09", "title": "Борисов привика и управниците на Ямбол да му благодарят"}
{"url": "https://duma.bg/bezsmartniyat-polk-shte-tragne-v-60-grada-u-nas-n191399", "text": "Шествието \"Безсмъртен полк България\" и тази година ще се състои в повече от 60 български града днес по случай 9 май - Ден на победата над хитлерофашизма и Ден на Европа. В Националния организационен комитет участват представители на Съюза на ветераните от войните на България, военнопатриотични и други неправителствени организации. В София началото на шествието е от 9,30 часа от площад \"Св. Александър Невски\". Участниците в него отново ще носят снимки на свои близки, загинали във Втората световна война и в организираната антифашистка съпротива. Подготвени са и 30 табла с имената на 13 000 жертви. Сред организациите, заявили участие, са: Съюзът на ветераните от войните на България; Координационният съвет на руските съотечественици в България; Съюзът на офицерите и сержантите от запаса и резерва; Съюзът на военноинвалидите и военнопострадалите и др. На шествието в Пловдив за първи път освен традиционните Георгиевски ленти участниците ще носят и специалните червени ленти на победата. ", "date": "2019.05.09", "title": "Безсмъртният полк ще   тръгне в 60 града у нас"}
{"url": "https://duma.bg/tarnovskite-sotsialisti-tragnaha-za-pobeda-ot-parka-gabrovski-n191400", "text": "Социалистите от Велико Търново избраха парка \"Никола Габровски\", за да направят заявката си за победа на евроизборите. Това е мястото, на което преди 128 г. се събират делегати от социалистическите дружинки, за да дадат началото на социалистическото движение у нас. Двама от кандидати за евродепутати бяха на честването - Деница Златева и Цветелина Пенкова. Народните представители Крум Зарков, Весела Лечева, Кристина Сидорова, Валентин Ламбев и Явор Божанков, председатели на областни и на общински организации на партията, както и стотици симпатизанти от областта също дойдоха в парка. \"Идеалите, за които са се борили основателите на БСП, не са се променили. Ние и до ден днешен се борим за социалност, солидарност, справедливост и равноправие. Важно е да се чувстваме горди и достойни европейци, а не второ качество граждани. Ако искаме да дадем възможност на всеки да има равни права и възможности, а не да има богоизбрани и \"бойкоизбрани\" българи, нека всички да излезем и да гласуваме, да си върнем държавата, да променим Европа и България\", призова Златева. Борим се все повече млади българи да остават в родината си и да търсят тук своето професионално и академично развитие, добави Пенкова. Кандидатът за евродепутат Иван Кръстев участва в дискусия, организирана от Обединението на жените-социалистки към столичния район \"Надежда\". \"Искам на 26 май в 20 часа да видя Корнелия Нинова и ръководството на БСП, след победата на европейските избори, да поискат незабавна оставка на това правителство и разпускане на Народното събрание. Не можем да оставим това управление, този модел на цветановщината да остане на власт и да прави местните избори наесен. Това ще бъде погром за демокрацията в страната\", заяви той. \"Ние пак сме тук, както казваше ДУМА. Този път сме тук с енергия, с желание и вяра в победата. В последните три седмици обиколихме по-голямата част от страната и видях с очите си, че имаме повод за оптимизъм. Много млади хора работят за БСП по места\", отбеляза Кръстев. \"Личностите, които изпращаме в Европарламента, трябва да могат да формират политики в ЕС. Трябва да бъдат висококвалифицирани, за да се чува тяхната дума в Европа\", заяви в Симитли проф. Румен Гечев. Той обясни, че БСП настоява да се промени инвестиционната политика на ЕС и предимство да има за по-слабо развитите страни. \"В България влиза \"дъждец от трохички\", с което не сме съгласни. БСП не е съгласна с развитието на две скорости на ЕС. Искаме да се провеждат политики, с които да не се замитат интересите на малките страни\", категоричен бе социалистът. ", "date": "2019.05.09", "title": "Търновските социалисти тръгнаха  за победа от парка \"Габровски\""}
{"url": "https://duma.bg/korneliya-ninova-kandidatite-ni-sa-garantsiya-za-spravedlivost-n191401", "text": "\"Кандидатите на БСП за Европейския парламент са гаранция за справедливост. Ще се преборим за минимална европейска заплата и пенсия, ще има европейска прокуратура начело с госпожа Кьовеши, за да има и справедливо правосъдие\", заяви лидерът на БСП Корнелия Нинова, след като подписа споразумение за взаимодействие и подкрепа на евровота с 12 организации. \"Победата на 26 май е възможност за сваляне на едноличния режим на Бойко Борисов и за възстановяване на държавата с условия за правене на бизнес. Без рекет, с развитие на държавното и общинското здравеопазване, с образование, в което не се подменят историята, паметта и българщината. Трябва да се знае, че е имало турско робство, а не съжителство\", подчерта Нинова. Тя е категорична, че трябва да се гарантира свободата на всеки, а хората да изразяват мнението си без страх. Около това се обединяваме и затова подписахме споразумението за подкрепа, уточни Нинова. Подписи под документа поставиха представителите на \"Движение за радикална промяна - Българската пролет\", Българска земеделска партия, Общонароден комитет за защита на националните интереси, Съюз на пенсионерите - 2004. БСП ще си сътрудничи за евроизборите и с Националния синдикат \"Защита\", Европейска сигурност и интеграция, партия \"Подем\", Съвет на европейската научна и културна общност, Партия на българските комунисти, Отечествения съюз, БАС и Демократичния съюз на жените. \"Обръщам се към всички - не се страхувайте и гласувайте. Скоро Борисов ще бъде минало. Началото на тези процеси е 26 май, с номер 18 в интегралната бюлетина\", призова Нинова. Ръководството на \"БСП за България\" внесе жалби до ЦИК и СЕМ за използването на държавен ресурс за предизборната кампания от ГЕРБ. Повод за това са зачестилите напоследък публични изяви на премиера Бойко Борисов, който оглавява коалиционния предизборен щаб на ГЕРБ и партиите, подкрепили евролистата. От БСП настояват Борисов да излезе в служебен отпуск или да се оттегли като шеф на щаба. ", "date": "2019.05.09", "title": "Корнелия Нинова:   Кандидатите ни са гаранция за справедливост"}
{"url": "https://duma.bg/andreev-vleze-v-osnovnata-shema-v-pensakola-n191342", "text": "Младата надежда на българския тенис Адриан Андреев се класира за основната схема на турнира в Пенсакола, Флорида ($25 000). В решителния II кръг той разгроми с 6:0, 6:0 другия българин Карен Хачатрян. Преди това Андреев съкруши с 6:4, 6:0 Лейтън Алън (САЩ). Хачатрян пък обърна в първата си среща Рун Ю Жао (Кит) с 1:6, 6:4, 10-7. На 1/16-финал Ади ще играе с №5 в схемата Фелипе Мантия (Кол, №474).", "date": "2019.05.09", "title": "Андреев влезе в основната схема в Пенсакола"}
{"url": "https://duma.bg/horata-na-dinu-sigurni-za-pobeda-nad-kobrata-n191343", "text": "От щаба на румънския боксьор Богдан Дину са оптимисти относно решението на Атлетическата комисия на Калифорния по тяхната жалба срещу Кубрат Пулев, съобщи Новспорт. Кобрата нокаутира румънеца в зала \"Хангара\" в Коста Меса, Калифорния. Хората на Дину обаче подадоха жалба за нечисти удари на българина и настояха за анулиране на резултата. Разглеждането на казуса ще бъде на 14 май. Един от промоутърите на Дину - Сорин Флоря, заяви пред румънски медии: \"Когато човек лъже, мами, крие и иска да изопачи нещата, рано или късно това не се получава. Имаше твърде много непозволени удари от българина. При това не само в последния рунд, но и преди това. Реферът на ринга не отсъди правилно. Имаше дори запис, който, за съжаление, някакси изчезна, на който се чува как българинът казва на съдията при едно от прекъсванията на мача да не забравя, че трябва да спаси шоуто. Богдан Мушат пък обяви, че е разговарял с президента на Атлетическата комисия в Калифорния след мача. Той му казал, че не разбира защо Дину изобщо е станал от пода при един от нокдауните. \"Каза ми, че ако е бил останал там, мачът е щял да приключи заради нерегламентиран удар и това действие на Пулев е щяло да бъде взето предвид. И според него, в най-лошия за нас случай тогава, изходът на мача е щял да бъде определен от резултата в картите на съдиите до момента. А към този случай двама от тях показваха абсолютно равенство и един беше дал леко предимство на Пулев. Мачът си беше равен отвсякъде. Такива дела не се започват, ако не си сигурен, че ще ги спечелиш. Нашите американски адвокати са приготвили дебели папки с доказателства и сме спокойни и уверени в успеха си\", добави с усмивка Мушат. Ако молбата на румънския щаб бъде удовлетворена, то резултатът от мача ще бъде анулиран. Това означава, че няма да се брои като победа на Кубрат Пулев в официалното му боксово досие. Румънците се надяват, че ще получат възможност за реванш с българина и опцията да му отнемат правото да се бие с Антъни Джошуа за световната титла в IBF.", "date": "2019.05.09", "title": "Хората на Дину сигурни за победа над Кобрата "}
{"url": "https://duma.bg/levski-lukoyl-povede-na-rilski-sportist-n191344", "text": "Левски ЛУКойл победи Рилски спортист с 83:74 в първия полуфинален плейоф в НБЛ. За втори пореден сезон столичани и самоковци се срещат преди финала, а преди година тимът на Тити Папазов също спечели първия мач. \"Синьо-белите\" поведоха със 17:15 през първата част едва 120 секунди преди края й с третата си тройка в мача. Със серия от 9:0 столичани поведоха с 20:15, но частта завърши при 22:20 в тяхна полза. Шампионите постепенно увеличиха аванса си до 30:24 седем минути преди почивката, но тя дойде при едва 1 т. за тях - 42:41. След нея те тръгнаха ударно и само след 1:40 мин. достигнаха 10 т. преднина - 51:41. Таймаутът не помогна на гостите и те отстъпваха преди последната част с 60:70. В нея домакините дръпнаха до 80:67 и запазиха аванса си. Учудващо малка бе публиката в първия мач, а вторият е тази вечер отново в зала \"Универсиада\" от 19.00 ч. Играе се до 3 победи в 5 мача. \"Като победа съм доволен от мача, но имам някои забележки. Ясно беше, че този мач по нищо няма да си прилича с този, който изиграхме преди 20 дни в зала \"Триадица\". Съперникът има едно категорично предимство в серията и то е, че е изключително освободен и играе без напрежение. Те изкараха много тежък сезон с много проблеми.  Минаха през ада, за да стигнат дотук. Техният сезон, след всички тези проблеми, е спасен и те без напрежение изнесоха един добър мач. Няма да се примирят нито за момент и това, че сме повели с 1:0, не означава нищо повече, освен че ни доближава до крайната цел. Аз се надявам, че в следващия двубой напрежението при нас ще падне малко и ще успеем да доминираме в по-дълъг период от мача\", заяви Тити Папазов. Колегата му в Рилски спортист Людмил Хаджисотиров отчете, че през първото полувреме тимът му е играл доста добре, но сривът дошъл в третата част. \"Тогава допуснахме да ни вкарат 28 т., защото направихме много грешки и те отбелязаха лесни точки. До полувремето бяхме спечелили борбата, но през второто полувреме те ни биха по този показател. Като комбинираме нещата, се получава тази разлика от 9 точки. Това е баскетболът и срещу този отбор не могат да се правят елементарни грешки. За четвъртък няма да правим някакви грандиозни промени, но трябва да бъдем по-концентрирани и по-умни в определени моменти\", заяви Удо Хаджисотиров.", "date": "2019.05.09", "title": "Левски ЛУКойл поведе  на Рилски спортист"}
{"url": "https://duma.bg/sadat-pusna-ivancheva-pod-domashen-arest-n191395", "text": "Апелативният спецсъд пусна под домашен арест осъдените на първа инстанция бивша кметица на столичния район \"Младост\" Десислава Иванчева и нейната заместничка в кметството Биляна Петрова. Според съда няма опасност двете жени да попречат на делото или да извършат друго престъпление.  Първоинстанционният съд отказа двете да бъдат пуснати от ареста. Един от аргументите бе, че те имат голяма обществена подкрепа и биха могли да намерят начин да се укрият с помощта на свои привърженици. Апелативните магистрати обаче напълно отхвърлиха този довод в своето решение, с което Иванчева и Петрова бяха пуснати под домашен арест. Решението е окончателно и позволява на Десислава Иванчева да води предизборната кампания за евродепутат от своя дом. Тя беше издигната от инициативния комитет \"Непослушните\" за независим кандидат. Иванчева се яви пред съда с нов защитник. Тя се отказва от услугите на адвокат Марин Марковски, след като беше осъдена на 20 години затвор от Специализирания наказателен съд. Сега тя е представлявана от Николай Хаджигенов, който работи по наказателни и правозащитни дела. В съдебна зала Иванчева и Петрова казаха, че нямат никакво намерение да нарушават домашния арест и че никога не са мислили да се укриват, тъй като са лесно разпознаваеми. По време на заседанието стана ясно, че и на двете са запорирани имотите и банковите сметки като част от обезпечението по наложените им глоби и конфискация. ", "date": "2019.05.09", "title": "Съдът пусна Иванчева под домашен арест"}
{"url": "https://duma.bg/shte-mozhesh-da-ubivash-ako-vlyazat-v-imota-ti-n191394", "text": "Мнозинството в парламента на първо четене разшири института на неизбежната самоотбрана. С промени в Наказателния кодекс собствениците на имот няма да носят наказателна отговорност за действията си при незаконно влизане в жилище. Приетите текстове предвиждат, че няма превишаване на пределите на неизбежна отбрана, когато нападението е извършено чрез противозаконно влизане в жилище. Това се отнася и за случаите, когато \"нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем\". Разглеждането на законопроекта, който е внесен от депутати от т. нар. патриоти преди година, беше вкарано предизборно като първа точка в дневния ред в новата сесия на Народното събрание.  Промените бяха подкрепени единодушно от присъстващите 106 народни представители. Разглеждането на законопроекта, който е внесен от депутати от т. нар. патриоти преди година, беше вкарано предизборно като първа точка в дневния ред. Припомняме, че законодателната инициатива дойде след разразилия се през април 2018 г. скандал в Пловдив, при който лекар простреля смъртоносно мъж, докато се опитвал да обере гаража му.  Приетите текстове предвиждат, че няма превишаване на пределите на неизбежна отбрана, когато нападението е извършено чрез противозаконно влизане в жилище. Това се отнася и за случаите, когато \"нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем\". С промените се предвижда още да се стесни обхватът на т. нар. маловажни кражби. За такива вече ще се смятат обири на стойност под една минимална заплата, а не под две, както е в момента. Увеличава се дължимата глоба в случаите, когато откраднатият предмет е възстановен на собственика му. Сега санкцията е от 100 до 300 лв. С приетите текстове тя скача на от 500 до 1000 лева. При повторна маловажна кражба на стойност над 150 лева в рамките на една година наказанието ще е по общия ред, а не глоба, както е в момента.", "date": "2019.05.09", "title": "Ще можеш да убиваш, ако влязат в имота ти"}
{"url": "https://duma.bg/i-rumen-porozhanov-pazaruval-imoti-na-dalavera-n191396", "text": "Земеделският министър Румен Порожанов се е уредил с луксозен апартамент от 247 кв. м в престижния столичен кв. \"Борово\" за символичната цена от 54 016 лв. Това показва имотната му декларация за 2017 г. пред Сметната палата, пише в. \"Труд\". Той купува жилището през 2004 г., плащайки само по 218 лв. за кв. м. В зависимост от квартала по това време средните цени на имотите вървят от 900 до 1095 лв. на кв. м, по данни на НСИ. По времето, когато е сключена сделката, Порожанов е шеф на отдел в Министерството на финансите. През 2004 г. настоящият министър купува и гараж от 20 кв. м за 3652 лв. На следващата година Порожанов се сдобива с още един гараж от 30 кв. м, но според имотната му декларация не е платил и лев за него. Агроминистърът е съсобственик и на половин къща от 124 кв. м в София, която също му е излязла безплатно, ако се съди пак по декларацията му. През 2010 г. Порожанов си взема Ауди A4 за 25 000 лв. Доста по-луксозна кола е регистрирала съпругата му Веска Порожанова - Тойота RAV4, купена през 2013 г. за 66 900 лв. Дългогодишният шеф на Фонд \"Земеделие\" е успял да натрупа стабилни спестявания в банки. Според имотната му декларация има на влог 68 000 лв., 9570 евро и 26 290 долара, или общо над 132 000 лв. Съпругата пък притежава на влог 35 000 лв. и 53 131 долара. През 2017 г. Порожанов декларира още 5000 лв. в брой, а съпругата му 6000 лв. Порожанов притежава акции от \"Софарма\", придобити за 7500 лв., а жена му има дялове в две фирми - 28% в оръжейната \"Армар Корп ДТК\" ООД и 50% от \"ЧИП\" ООД.", "date": "2019.05.09", "title": "И Румен Порожанов пазарувал имоти на далавера"}
{"url": "https://duma.bg/patsientska-organizatsiya-sne-doverieto-si-ot-zdravniya-ministar-n191393", "text": "Заявяваме вот на недоверие на министъра на здравеопазването Кирил Ананиев заради липсата на ангажименти към превенцията на употребата на наркотични вещества, лечение и психосоциална рехабилитация на зависими пациенти и намаляване на вредите от употребата им и изразяваме несъгласие с необоснованото закриване на Националния център по наркомании (НЦН), пишат от пациентската организация \"Заедно с теб\" до премиера, столичния кмет и националния омбудсман. Според организацията през последната година се наблюдава ясна тенденция на бездействие от ръководството на МЗ и на безотговорност към зависимите пациенти. Като основен мотив за закриването на центъра в доклада на министъра на здравеопазването се сочи необходимостта от прехвърляне на 5 щатни бройки в НЕЛК. От \"Заедно с теб\" питат МЗ от името на пациентите защо зам.-министър Светлана Йорданова е бездействала последната година и не са взети предвид предложенията, направени от НЦН, за създаване на нископрагови програми за зависими пациенти, лекуващи се на метадон дълги години. \"На какво основание отново е дадено разрешение за работа например на Ловешка метадонова програма, след като са установени драстични нарушения? Какво е последвало от проверките на екипа на НЦН в частните метадонови програми и защо не са взети мерки от МЗ за отстраняване на нарушенията?\", питат от неправителствената организация. Те очакват МЗ да отговори и на други въпроси: \"Защо се изразходват публични средства, включително и на Столичната община, за ненужни брошури, тениски и шапки, след като този вид превенция е без никакъв ефект и отречен от европейските ръководства за добри практики за превенция и лечение на зависимости? Дали проверките и упражненият контрол от екипа на НЦН на бездействащите превантивни центрове, включително и на Столичния, и желанието за прикриване на нарушения от страна на МЗ са причината за закриването на НЦН?\" От пациентската организация се питат дали атрактивният имот в центъра на София, където се помещава НЦН, е причината за закриването и по какви причини МЗ не е подписало договор за продължаване на ползването на имота и вече половин година пребиваването му е незаконно? От \"Заедно с теб\" изискват незабавен и публичен отчет за направените през последната година проверки.", "date": "2019.05.09", "title": "Пациентска организация сне доверието си от  здравния министър"}
{"url": "https://duma.bg/obshtinite-nyama-da-iskat-novo-otlagane-na-promenite-za-taksa-smet-n191385", "text": "Местните власти няма да искат ново отлагане след 2022 г. за въвеждането на нови основи за изчисляване на такса смет. Това стана ясно от думите на Силвия Георгиева, изпълнителен директор на Националното сдружение на общините в България (НСОРБ) пред БНР.  След като БСК изпрати жалба до Европейската комисия (ЕК) срещу определянето на таксата за битови отпадъци на основата на стойността на имота или на активите вместо на количеството отпадъци, Димитър Бранков от камарата заяви, че 20 години не са стигнали на общините у нас да въведат промените.  През 2015 г. бяха въведени различни основи. Камарата обаче не е съгласна чрез такса смет да се осигурява чистотата на местата за обществено ползване, което по думите на Бранков няма нищо общо с генерираните отпадъци. Почистването на общите територии трябва да се финансира или от отделна такса, или от други приходи на общината, каза той.  Георгиева декларира, че НСОРБ подкрепя принципа \"Замърсителят плаща\". Тя подчерта, че общините основно са отговорни за системите за управление на отпадъците, но имат доста ресурсно необезпечени ангажименти. По думите й сега има много нормативни дефицити, включително при определянето колко са ползвателите на имота. Затова местните власти предлагат новият модел да се въведе през 2022 г., след преброяването от 2021 г.", "date": "2019.05.09", "title": "Общините няма да искат ново отлагане на промените за такса смет"}
{"url": "https://duma.bg/kzp-targovtsi-globeni-s-19-mln-lv-zhalbite-na-potrebiteli-vse-poveche-n191386", "text": "През 2018 г. са били направени 37 522 проверки на търговци - физически и електронни магазини, туристически обекти и други, като са издадени 2503 наказателни постановления. Наложените глоби и имуществени санкции достигат 1,934 млн. лв, заяви председателят на Комисията за защита на потребителите (КЗП) Димитър Маргаритов, който представи вчера в парламентарната комисия по икономика и туризъм доклада на КЗП за миналата година. В комисията са постъпили 23 799 писмени жалби и сигнали на потребители, посочи Маргаритов. По тях са извършени 11 223 инспекции. Той изтъкна, че през последните години има трайна тенденция на увеличаване на броя на жалбите. По думите на Маргаритов само за 2 години броят на жалбите, подадени срещу онлайн търговци, се е удвоил. Като проблем ръководителят на КЗП изтъкна недостига на инспектори, които в момента са около сто, а работят, по думите на Маргаритов, по над 12 закона, по които са вменени контролни функции на комисията. Всяка възможност за допълване на числеността на комисията би била добре дошла, защото хората могат да се демотивират от това, че работата става все повече, а и може да бъде намалена ефикасността на контрола, когато натоварването е по-голямо от оптималното, което можем да си позволим, оплака се Маргаритов.", "date": "2019.05.09", "title": "КЗП:  Търговци глобени с 1,9 млн. лв., жалбите на потребители - все повече"}
{"url": "https://duma.bg/68-000-leva-shte-struva-otsenkata-na-antikoruptsionnite-merki-n191397", "text": "Антикорупционната комисия (КПКОНПИ) обяви обществена поръчка на стойност 68 хил. лв. без ДДС за изработване на методология за оценка на ефективността на антикорупционните политики, става ясно от сайта на институцията. Избраната фирма ще трябва да създаде и платформа за общуване с други заинтересовани страни. Финансирането е по еврофонд \"Вътрешна сигурност\". Новата система за наблюдение ще бъде тествана пилотно. Ще се оценява равнището на административната корупция, политиките за борба с нея, както и наблюдението на прилагането на антикорупционни политики в МВР, Агенция \"Митници\", съдебната власт и системата на здравеопазването. Събраната информация ще бъде представена за свободно ползване чрез платформата. Методологията трябва да бъде изготвена за пет месеца.  Наблюдението върху нивата на корупцията в администрацията ще се прави два пъти годишно. Ще се оценява честотата на даване на подкупи от гражданите и оказваният върху тях корупционен натиск. Веднъж годишно ще се оценява и колко са ефективни политиките за борба с корупцията. Оценките ще се формират на база информация от самите институции, които са задължени да прилагат антикорупционните мерки, като от тях ще се изискват и доклади за напредъка им. Социологически проучвания също ще отчитат ефективността на борбата с корупцията. Резултатите от проучванията ще се качват на уеб платформата, става ясно от поръчката. ", "date": "2019.05.09", "title": "68 000 лева ще струва оценката   на антикорупционните мерки"}
{"url": "https://duma.bg/uskoryavat-otchuzhdavaneto-na-tereni-zaradi-magistralite-n191387", "text": "Процесът на отчуждаването на терени за стратегически обекти, каквито са и магистралите, ще бъде ускорен. Това предвиждат промени в Закона за държавната собственост, приети на първо четене от парламента. Досега дългите процедури на отчуждаване бавеха реализацията на проектите. На неоткрити собственици на имоти, предвидени за отчуждаване, решението за отнемането им в полза на държавата срещу обезщетение ще се съобщава по реда на Административно-процесуалния кодекс (АПК) - с публикация в „Държавен вестник“, решиха депутатите.  Те решиха още да се прецизират разпоредбите относно съобщаването на отчуждителния акт чрез отпадане на задължението за изготвяне на протоколи, подписани от съседи, чиято цел е да удостоверява, че заинтересованите лица не са намерени на съответния адрес. Оставя се действащият ред за определяне и изплащане на обезщетения. В седeмдневен срок от постъпване на искането съдът да допуска предварително изпълнение на акта за отчуждаване, когато това се налага, за да се защитят особено важни държавни или обществени интереси при реализирането и изграждането на значими национални обекти и обекти с национално значение.", "date": "2019.05.09", "title": "Ускоряват отчуждаването на терени заради магистралите"}
{"url": "https://duma.bg/spatnik-shte-spestyava-dokumenti-na-zemedeltsite-n191388", "text": "Спътник ще спестява документи на земеделските производители, стана ясно от думите на кандидата за евродепутат от БСП Момчил Неков в Добрич. В следващия програмен период 2021-2027 г. ще бъде застъпен докладът, свързан с космическата програма \"Коперник\". В него ще е включен и мониторинг на земеползването в селското стопанство от сателит, като целта е намаляване на бюрокрацията при документите за директните плащания. \"Целта е вместо да се подават заявления от областните служби по земеделие, очертаните данни директно да се предоставят на земеделските производители или на фермерите\", обясни Неков, който се срещна в Добрич със земеделски производители. \"На европейско равнище темата за двойните стандарти при храните е затворена. Сега зависи от българските власти максимално бързо да се промени законодателството с оглед на приетата директива, за да бъде защитен интересът на потребителите и да влязат в обращение  санкциите и методологиите\", каза Неков.  За пръв път се заговори за опрашителите в новата обща селскостопанска политика\", заяви Неков. Той коментира, че заради високата смъртност на опрашителите - пчелите, ще се създаде индекс. На общоевропейско равнище той ще следи какво е състоянието им. \"Надявам се в следващия програмен период да има и директни плащания за услугата опрашване от пчелно семейство\", допълни той, като отбеляза, че тогава ще има и повече средства за развойна дейност най-вече за щадящи препарати в селското стопанство.   \"В следващия програмен период ще има възможност и за отпускане на субсидии за напоителни системи. Напояването на земите е проблем за всички земеделци. Необходимо е държавата да го защити и като свой стратегически план, за да можем да получим средства\", коментира още той. ", "date": "2019.05.09", "title": "Спътник ще спестява документи на земеделците"}
{"url": "https://duma.bg/spirat-toplata-voda-v-sofiya-za-proletni-remonti-n191389", "text": "Столичната \"Топлофикация\" започна от вчера пролетни ремонти на места с авариен риск. До 11 май без топла вода ще бъдат потребителите в центъра - между булевардите \"Александър Стамболийски\", \"Витоша\" и \"Христо Ботев\" и улица \"Неофит Рилски\". От 13 до 20 май ще бъде спряно подаването на топла вода към сгради в \"Младост-1\", \"Мусагеница\", \"Дървеница\", \"Студентски град\", \"Витоша\" и всички резиденции на бул. \"Симеоновско шосе\". От 20 май до 23 май без топла вода ще бъдат в \"Обеля-2\". От 13 май до 17 май спира топлата вода в района между бул. \"Сливница\", улиците \"Христо Ботев\", \"Цар Симеон\", \"Княз Борис I\", \"Пиротска\", \"Триадица\", \"Сердика\", бул. \"Княз Александър Дондуков\" и други улици и булеварди на София. Спирането на парното в София започна в края на април. От \"Топлофикация София\" съобщиха, че започва отчитането на уредите за дялово разпределение и изготвянето на изравнителните сметки за целия зимен сезон - от 1 май 2018 до 30 април 2019 г. От \"Техем\" съобщиха, че са започнали да отчитат топломерите и водомерите за изготвяне на изравнителните сметки на база реалното потребление за изминалата зима. Абонатите ще бъдат предварително уведомени за двете дати, на които ще бъдат посетени за засичане на показанията на уредите. Графикът за отчитането им за различните адреси може да се види на клиентския портал на фирмата след безплатна регистрация на потребителя. Над 90% от потребителите на \"Техем\" в София са монтирали уреди с дистанционно отчитане и не се налага да осигуряват достъп до имотите си за отчет. Част от тези потребители обаче не са подменили водомерите с уреди с радиомодул и затова се налага да осигурят достъп само за отчет на потреблението на топла вода, уточниха от компанията. Отчетната кампания в София ще продължи до 9 юни 2019 г. Изравнителните сметки ще са готови след 5 юли 2019 г. Потребителите, които не са съгласни с тях, могат да поискат корекция в 30-дневен срок. Ако няма такова заявление, данните за доплащане или приспадане от вече погасените през зимата сметки ще бъдат предадени към 5 август на \"Топлофикация София\". 0701 От \"Топлофикация София\" съобщиха, че започва отчитането на уредите за дялово разпределение и изготвянето на изравнителните сметки ", "date": "2019.05.09", "title": "Спират топлата вода в София за пролетни ремонти"}
{"url": "https://duma.bg/zam-ministrite-na-zemedelieto-stanaha-petima-n191390", "text": "Министерството на земеделието, храните и горите (МЗХГ) се сдоби с рекорден брой зам.-министри, след като правителството одобри вчера пети заместник на агроминистъра Румен Порожанов. Това е изпълнителният директор на Българската асоциация на организациите на производители на плодове и зеленчуци (БАОППЗ) и бивш главен експерт от отдел \"Плодове и зеленчуци\" в Държавен фонд \"Земеделие\" (ДФЗ) - Чавдар Маринов, който ще е с ресор плодове, зеленчуци и биопроизводство.  Назначаването на нов зам.-министър беше обещано на земеделските стопани след протестите през април. Всички искания на браншовите организации бяха вписани в споразумение, което предвиди организациите сами да посочат кой да заеме поста зам.-министър. Изборът на новия зам.-министър е подкрепен от Асоциация \"Български пипер\", от Българската асоциация на малинопроизводителите и ягодоплодните, Българската асоциация \"Биопродукти\", Националната асоциация на картофопроизводителите (НАК), Националната организация на оранжерийните производители, Национална биоасоциация, Българската асоциация на организациите на производителите на плодове и зеленчуци, става ясно от протокол от днешната среща на представители на Министерството на земеделието, храните и горите и организации на производителите на плодове и зеленчуци и биопроизводители. За съветник с ресор картофи на новия зам.-министър е избран Тодор Джиков, председател на НАК. До дни предстои да бъдат излъчени още двама съветници - с ресор плодове и зеленчуци и с ресор биологично земеделие. Неравностойната битка на българските производители с високосубсидираната продукция от Европа е проблем, заяви пред fermer.bg Маринов. Той казва, че предстои задължителна среща с всички търговски вериги, за да се направят няколко споразумения. А в бъдеще може би и нормативен акт, с който да се задължават определен процент от продукцията да бъде българска, казва Маринов. По неговите думи следва нелегалният внос от Турция, Македония, Сърбия. Тук трябва да се включат и НАП, и Агенция \"Митници\", както и БАБХ, заявява той. ", "date": "2019.05.09", "title": "Зам.-министрите на земеделието станаха петима"}
{"url": "https://duma.bg/grisho-se-razdeli-s-trenora-si-n191323", "text": "\"След вчерашния ми мач седнахме с треньора ми от дълго време Дани Валверду. След 3 страхотни години пътищата ни ще се разделят. Имахме знакови моменти в кариерите си заедно и невероятни моменти на корта. Искам да благодаря на Дани за всичко, което направи за мен и му желая единствено всичко най-хубаво в бъдещите му начинания\", написа Димитров по-малко от два часа след като отказа да излезе за втория си двубой от турнира на двойки в Мадрид, където си партнира с Карен Хачанов (Рус), с когото елиминираха в първи кръг четвъртите поставени Себастиан Кабал и Роберт Фера с 6:2, 7:5. Причината бяха възобновените болки в рамото, които от тази година не спират да го тормозят, но всъщност имаха сериозно влияние и върху представянето му през 2018-а. На сингъл Димитров отпадна от квалификанта Тейлър Фриц с два тайбрека в двубой, в който направи доста непредизвикани грешки и в чести случаи демонстрираше неточен тайминг при изпълнението на ударите. Григор и Дани Валверду започнаха съвместна работа през юли 2016 година и моментално се забеляза прогрес в изявите на българския тенисист, чиито решения на корта станаха по-практични и играта му бе по-опростена от венецуелския специалист. През 2017-а пък Григор в тандем с Валверду изживя най-силния си сезон, в който спечели титлите в Бризбън и София и стигна полуфиналите в Australian Open, където изигра епичен петсетов двубой с Рафаел Надал. Впоследствие Димитров за първи път в кариерата си спечели турнир от сериите \"Мастърс\" в Синсинати, а \"черешката на тортата\" бе триумфът във Финалите на АТР, както и изкачването до номер 3 в световната ранглиста. През 2018-а Григор и Валверду решиха да се възползват от подема, за да тестват и използват различна ракета, която повече приляга на стила на българина и повече щади изтощеното му дясно рамо. Болките в него му попречиха да защити титлата си в София, а впоследствие той трябваше да се нагажда към новото си \"оръжие\" и това неминуемо доведе до спад в резултатите. През 2019-а Григор също е непрестанно тормозен от болките в дясното рамо и отказа редица турнири, а пък липсата на състезателен ритъм и някои преодолими поражения доведоха до спад до дъното на топ 50 в световната ранглиста. В кариерата си Валверду е бил наставник още на други двама топ тенисисти - Анди Мъри и Томаш Бердих. От няколко месеца в щаба на Григор се включи легендарният Андре Агаси по съвет на Валверду, но не е ясно дали легендарният американец ще поеме изцяло треньорските функции след раздялата на Гришо с венецуелеца.", "date": "2019.05.09", "title": "Гришо се раздели с треньора си"}
{"url": "https://duma.bg/kratki-novini-n191382", "text": "Румъния предаде на българските власти петима задържани за телефонни измами. Това стана на граничния пункт Дунав мост при Русе. Петимата са български граждани и са били арестувани при спецакция на 18 април т.г. Предстои да им бъдат предявени обвинения, както и да бъдат задържани за 72 часа.  \"Докато съм президент, няма да призная независимостта на Косово. След 10-15 години ще има друго правителство и президент, които ще признаят Косово, но аз няма да го направя\", заяви сръбският президент Александър Вучич по държавната телевизия РТС. Косовският пък премиер Рамуш Харадинай апелира за единство и бдителност, тъй като \"Русия се опитва да увеличи въздействието си в региона чрез създаването на Асоциация на общините със сръбско мнозинство\". По думите му Косово ще направи невъзможни руското влияние и интереси в региона. Стотици полети в Западна Европа ще бъдат засегнати от стачка на авиодиспечерите във Франция, пише в. \"Индипендънт\". Стачката, започнала в сряда в 19 часа местно време, ще продължи до 6 сутринта в петък. 35-часовият протест е част от по-големи протести на държавните служители във Франция, недоволни от плановете на президента Еманюел Макрон да промени условията им на труд. Украйна би могла да разположи ядрени мини по границата си с Русия за възпиране на \"руската агресия\", заяви пред ObozTV военният експерт от киевския институт по евроатлантическо сътрудничество Игор Козий. \"Кой ни пречи фактически да подготвим местата за разполагане на заграждения от ядрени мини по границата между Русия и Украйна? Само по такъв начин тези мини ще попаднат там\", каза той.", "date": "2019.05.09", "title": "Кратки новини"}
{"url": "https://duma.bg/hibridnite-koli-u-nas-s-rast-ot-60-n191384", "text": "Страната ни е сред държавите в Европейския съюз, в които е регистриран ръст в продажбата на хибридни автомобили, показват данни от анализ на Евростат за 2018 г. Според тях с 60% са се увеличили  продажбите през 2018 в сравнение с 2017 г. на колите с алтернативно задвижване. Те са стигнали 2100 автомобила при 1300 година по-рано. У нас по последни данни се движат около 800 изцяло електрически коли и над 2000 хибрида. В страната ни 18 различни марки предлагат автомобили с алтернативно задвижване, цените варират между 60 000 и 80 000 лева. Липсват достатъчно зарядни станции за електромобилите и хибридните варианти. Едно от малкото предимства, които ползват собствениците на хибридни автомобили, е освобождаването им от общински данък за превозни средства, както и безплатното паркиране в големите градове. В момента на пазара у нас 18 различни марки предлагат автомобили с алтернативно задвижване, като цените им варират между 60 000 и 80 000 лева. Според експерти в бранша освен високата цена една от главните спирачки за развитието на този \"транспорт на бъдещето\" у нас са както липсата на достатъчно зарядни станции за електромобилите и хибридните варианти, така и редица други бонуси и отстъпки, предлагани в развитите европейски страни на собствениците на електромобили.", "date": "2019.05.09", "title": "Хибридните коли у нас с ръст от 60%"}
{"url": "https://duma.bg/balgariya-e-na-vtoro-myasto-v-es-po-zaginali-v-katastrofi-n191391", "text": "През миналата година България е била на второ място в Европа по загинали в катастрофи. Всеки ден у нас стават средно по 18 пътнотранспортни произшествия. По света на всеки 22 секунди в катастрофа умира човек, сочат данни на Световната здравна организация, представени по повод Световната седмица за безопасност по пътищата, която ще протече между 6 и 12 май под мотото: \"Лидерство за безопасност на пътя\".  Представителят на СЗО в България Скендер Сила посочи, че катастрофите не са нещастен случай и могат да бъдат предотвратени. Сред основните причини жертвите по пътищата да се увеличават са ускорената урбанизация, ниските стандарти за безопасност, употребата на наркотици и алкохол, неизползването на предпазен колан и каска, както и превишената скорост. Като най-стряскащи данни от доклада на СЗО Сила подчерта, че именно нараняванията при катастрофи са водещата причина за смърт при децата между 5 и 9 години. Председателят на Българската асоциация на пострадали при катастрофи Владимир Тодоров съобщи, че 70% от загиналите деца през 2018 г. са били в колите на родителите си. В същото време началникът на отдел \"Пътна полиция\" Росен Рапчев се похвали, че все пак има намаление на катастрофите през миналата година в сравнение с 2017-а. От началото на тази година досега е имало 1838 катастрофи, а загиналите са 153 души. ", "date": "2019.05.09", "title": "България е на второ място   в ЕС по загинали в катастрофи"}
{"url": "https://duma.bg/800-zheni-zabolyavat-ot-rak-na-yaychnitsite-vsyaka-godina-n191392", "text": "В България всяка година с рак на яйчниците се диагностицират около 800 жени, като около 420 от тях губят борбата със заболяването. Това стана ясно при отбелязването на Световния ден за борба с рака на яйчниците, който тази година е под мотото \"Всяка жена споделя силата\". У нас денят се отбелязва за трета поредна година от фондация \"Една от 8\". Необходимо е всяка жена с рак на гърдата често да посещава гинеколога си и да се изследва за рак на яйчниците, препоръча Нана Гладуиш, основател на фондацията. В България 64% от случаите се диагностицират в напреднал стадий, когато шансовете за лечение са по-малки, каза д-р Росица Кръстева, специалист по медицинска онкология и председател на клуб \"Млад онколог\". Между 50 и 75 на сто от фамилните случаи на рак на яйчниците се дължат на мутации в BRCA гените, съобщи проф. Радка Кънева от Центъра по молекулна медицина към Медицинския университет в София.", "date": "2019.05.09", "title": "800 жени заболяват от рак  на яйчниците всяка година"}
