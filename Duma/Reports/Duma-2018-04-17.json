{"url": "http://www.duma.bg/node/164937", "text": "Грандамата на френската музика Силви Вартан, която е вече в България във връзка с концертите й, ще раздава автографи на феновете си. Като комплимент към почитателите си звездата ще се срещне с тях на 18 април от 15 до 16 ч. в книжарница \"Сиела\" на бул. \"Витоша\" 60 в София. Във Варна певицата ще гостува на 19 април от 11 до 12 ч. в книжарница \"Сиела\" на бул. \"Сливница\" 2. \nЛюбимата изпълнителка на поколения българи пристигна, за да сподели музиката си със скъпата на сърцето й публика. В два концерта - на 19 април във варненския ДКС и на 21 април в столичната зала 1 на НДК, звездата ще изпълни на живо най-емблематичните си хитове. \nИзявите на певицата у нас са част от турнето й \"Завинаги Силви\", в което участват 8 музиканти и 3 певици. Шоуто ще продължи над два часа, ще бъде разделено на две части и ще включва най-любимите и познати песни от творчеството на изпълнителката. Музиката ще е придружена от визуален спектакъл с множество оригинални клипове на звездата. Част от концертната програма ще бъде посветена на първата любов на Вартан - незабравимия Джони Холидей, а финалът ще е голямата изненада и подарък на Силви към българската публика. \nКонцертите се провеждат под патронажа на министър-председателя на България Бойко Борисов, с когото певицата ще се срещне на 17 април. Пак днес Вартан ще разговаря и с Йорданка Фандъкова. Концертът в София е част от Календара на културните събития на Столичната община за 2018 г. \nПоследни билети за изявите на Силви Вартан в България се продават на бензиностанциите OMV, мрежата на Eventim, касите на НДК и на ДКС Варна на цени от 30 до 120 лв.   \n \t\n", "date": "2018.04.17", "title": "Силви Вартан раздава автографи в България"}
{"url": "http://www.duma.bg/node/164936", "text": "Победителката в конкурса \"Евровизия 2014\" - \"брадатата жена\" Кончита Вурст, под чийто псевдоним се изявява австрийският певец Том Нойвирт, обяви, че има позитивна проба за ХИВ. Признанието е направено в социалната мрежа инстаграм. \n\"Дойде денят, в който е време да се освободя от дамоклевия меч за цял живот: от много години имам положителен ХИВ статус. Това няма никакво значение за обществото, но бившият ми приятел се заканва да разкаже на всички за това. Няма да дам на никой правото в бъдеще да ме заплашва и да оказва по този начин влияние на живота ми\", написа Вурст. Агентът на певеца Рене Берто потвърди новината пред австрийския \"Щандарт\". \nНойвирт смята да завърши кариерата си, изявявайки се като жена с името Кончита Вурст, и да смени професията, стана ясно миналата година. \"Животът е пътуване и аз като всички останали съм в процес на еволюция. Имам огромен списък с неща, които искам да направя и да опитам. И много от тях не включват носенето на перука и изкуствени мигли\", уточни тогава Томас. \nКогато на 10 септември 2013 г. бе обявено, че Вурст ще представя Австрия на \"Евровизия 2014\" в Копенхаген, над 31 хил. души декларираха във фейсбук, че са против тази изява.   \n \t\n", "date": "2018.04.17", "title": "Кончита Вурст вече не крие позитивния си ХИВ статус"}
{"url": "http://www.duma.bg/node/164938", "text": "Централният военен клуб в София на 21 април, събота, от 20 ч. ще бъде домакин на благотворителен пролетен бал в подкрепа на първото издание на Лятната академия по изкуствата, която ще се проведе между 1 и 9 септември на нашето Черноморие. Събитието ще мине под звуците на класическа музика в изпълнение на брилянтните Васил Петров, Весела Бонева, Вида Пиронкова, Петър Пиронков и Зорница Иларионова. В програмата ще вземат участие и даровитите малки възпитаници на балетното студио \"Красимира Колдамова\", а водещ ще е любимият на всички актьор Ники Сотиров. Кувертът за бала е 90 лв. \nАкадемията ще даде възможност на деца, избрани чрез кастинг, да бъдат обучени в пет различни модула: пеене, актьорско майсторство, рисуване, танцово изкуство и музикален инструмент. Сесиите ще се водят от педагози с доказан опит в своята област. Трите деца, класирали се с най-висока оценка във всеки от модулите, ще получат парична награда за подпомагане на явяването им на международни конкурси. За младите таланти е осигурено участие по време на тазгодишните празници на изкуствата \"Аполония\" в Созопол. Желаещите да подкрепят инициативата може да заявят присъствието си на телефон 0889 442 930 и да заплатят сумата по банковата сметка на Ротари клуб Триадица: IBAN: BG56UNCR70001523094323 или на място. Повече информация за благотворителния пролетен бал има на:  Благородната инициатива се организира от Асоциацията за подкрепа на децата, Ротари клуб София Триадица, Ротари клуб София Балкан, Лайънс клуб София Кепитъл и Лайънс клуб Плевен.   \n \t\n", "date": "2018.04.17", "title": "Кончита Вурст вече не крие позитивния си ХИВ статус"}
{"url": "http://www.duma.bg/node/164939", "text": "Някои от шедьоврите на Пабло Пикасо оживяха благодарение на бодиарта върху атрактивни модели в Националната галерия \"Квадрат 500\", а тялото на красива манекенка бе специално изрисувано пред очите на присъстващите. Своеобразният пърформанс в София бе посветен на предстоящата премиера на дългоочакваната продукция на National Geographic - \"Геният: Пикасо\". В нея Антонио Бандерас се превъплъщава в един от най-знаковите творци на миналото столетие. \nПоредицата за живота, любовите, изкуството и вдъхновението на художника ще се излъчва от 22 април, от 21.55 ч., в продължение на 10 недели, уточни Милена Филчева - маркетинг и пиар директор на Fox за Балканите. И добави, че първият сезон на номинирания за \"Еми\", \"Златен глобус\" и Наградата на гилдията на киноактьорите сериал-антология, посветен на живота и постиженията на Алберт Айнщайн, е гледан от 143 млн. души по света. \nПабло Диего Хосе Франсиско де Паула Хуан Непомусено Мария де лос Ремедиос Сиприано де ла Сантисима Тринидад Клито Руис и Пикасо - с такова име той бе предопределен за гений, духовито отбеляза Хосе Андрес Сантос Еран - представителят на културния отдел на Посолството на Кралство Испания в България. Като подчерта, че именно авторът на \"Герника\" е човекът, който най-добре олицетворява изкуството на ХХ век. \nА директорката на \"Квадрат 500\" Слава Иванова разказа завладяващи истории както за изложбата на Пикасо в галерията през 2015 г., така и за Антонио Бандерас и посещенията му в България. \nВ Нощта на музеите ценители ще имат възможност да видят един от епизодите на поредицата \"Геният\", която е включена и в ХХV издание на Седмицата на испанското и ибероамериканското кино от 28 май до 3 юни в София, Пловдив и Варна.   \n \t\n", "date": "2018.04.17", "title": "Творби на Пикасо оживяха в София  "}
{"url": "http://www.duma.bg/node/164935", "text": "Седмото поредно издание на придобилото вече международен характер състезание за планинско бягане и колоездене \"Байк и рън за Чепън\" край Драгоман ще се състои на 28 април с начален час на старта 9.30. Самата надпревара от 2018-а се изкачва на ново равнище, като става част от Българската колоездачна лига (БКЛ) и вече дава право на квалификационни точки за годишното класиране на БКЛ. Едновременно с това привлича стотици поклонници на екотуризма и всички други форми на туризъм и се превръща в най-голямото туристическо събитие в Софийска област. \nПоловин час след официалното откриване на проявата в 9.15 и тръгването на бегачите ще има 60-минутна забавна програма. Стартът на колоездачите е предвиден за 10.30, а в 11 ч. ще започнат детски занимателни игри. Финалът и награждаването на победителите ще е от 15.30 до 16 ч.     \n \t\n", "date": "2018.04.17", "title": "\"Байк и рън за Чепън\" пак край Драгоман"}
{"url": "http://www.duma.bg/node/164974", "text": "\"Инвестбанк\" е победител в продължилото повече от година наддаване за ТБ \"Виктория\" - 100% собственост на обявената в несъстоятелност Корпоративна търговска банка (КТБ). \nВчера синдикът на КТБ е сключил с \"Инвестбанк\" АД рамков договор за едновременното прехвърляне и получаване на договорената цена на съвкупността от финансовите активи. Те са 100% от капитала на ТБ \"Виктория\" ЕАД и цялостната експозиция на eдноличния собственик на капитала към ТБ \"Виктория\" ЕАД. Предстои провеждане на процедура пред Комисията за защита на конкуренцията за разрешаване на предстоящата концентрация. \nВ първия етап на процедурата участваха четирима кандидат-купувачи, а след извършен дю дилиджънс анализ обвързващи оферти подадоха \"Инвестбанк\" АД и \"Българо-американска кредитна банка\" АД. След проведени преговори, анализ и съпоставка на финансовите параметри на подадените окончателни оферти синдикът на КТБ избра \"Инвестбанк\" АД за купувач на продаваната съвкупност от финансови активи. Изборът е одобрен с решение на Управителния съвет на ФГВБ от 26.03.2018 г. Купувачът е поел задължение за пълно погасяване на експозицията на КТБ АД към ТБ \"Виктория\" ЕАД ведно с дължимите лихви към датата на приключване на сделката. \nСлед като акциите на ТБ \"Виктория\" бъдат прехвърлени на новия й собственик - \"Инвестбанк\", се очаква да започнат процедурите по поглъщането на закупената кредитна институция от нейния собственик.     \n \t\n", "date": "2018.04.17", "title": " \"Инвестбанк\" придобива ТБ \"Виктория\""}
{"url": "http://www.duma.bg/node/164976", "text": "Последните прогнози на Световния съвет по зърното показват, че за първи път от години потреблението на зърно в глобален мащаб ще надвиши производството през реколтната 2018-2019 година. Това естествено доведе до увеличение в цените на почти всички основни зърнени контракти по световните борсови пазари, отбелязва седмичният анализ на Софийската стокова борса (ССБ). \n На годишна база поскъпването при пшеницата е между 8 и 12%, като 8-9% се отнасят за Русия и Украйна, а в САЩ и ЕС то е от порядъка на 12-13%. В Чикаго за последната седмица пшеницата се повиши с 18 долара до 219 долара за тон, във Франция промяната е с 1 евро до 170 евро за тон. Украйна и Русия не направиха изключение с повишение от 3 и 6 долара и цените им бяха съответно 211 долара на тон за Украйна и 217 долара на тон за Русия. В тези две държави прогнозите са за продължаващ рекорден износ. Те са предпочитани при големите търгове в Северна Африка и не се очаква промяна в експортния потенциал. \n На Софийската стокова борса цените на контрактите за зърно не отбелязват особени промени, но вече се е появила и търсене на пшеница, освен предлагането. За хлебната пшеница продавачите са искали 283 лв. за тон, но купувачите са били готови да платят 263 лв. за тон. Фуражната пшеница се е предлагала по 271 лв. за тон, а се е търсела за 251 лв. за тон. \n  \n    \n \t\n", "date": "2018.04.17", "title": "Зърното поскъпва на световните пазари"}
{"url": "http://www.duma.bg/node/164977", "text": "Отсрочени са 3768 договора на земеделски стопани за нисколихвени кредити от Държавен фонд \"Земеделие\" (ДФЗ) за фураж през периода 2008-2012 г., като общо сключените договори по това време са 4465. Това отговоря министърът на земеделието, храните и горите Румен Порожанов на депутатско питане на народните представители от \"БСП за България\" Георги Стоилов и Кристина Сидорова за старите кредити за изхранване на животни. \n Погасената главница от предоставените през 2008-2012 г. кредити в сектор \"Животновъдство\" възлиза общо на близо 12 млн. лв., което е над 15% от предоставените кредити през периода, а издължената лихва е в размер на близо 10 млн. лв., отбелязва министърът. \nСключените общо 4465 договора са били на обща стойност 77 116 613 лв. Отсрочените 3768 договора представляват 84% от общия брой. Кредитният дълг по главницата на отсрочените кредити възлиза на 56 691 340 лв., а размерът на дължимата лихва към тях е 11 530 020 лв. Нередовните кредитополучатели, които нито са изплатили задълженията си, нито са ги отсрочили, са 387 стопани. \nМинистърът посочва, че с решения на УС на ДФЗ няколко пъти дължимите главница и лихва по предоставени кредити на животновъдите са били отсрочвани, за да се даде възможност да бъдат погасени взетите заеми. Дължимите кредити, предоставени през периода 2008-2010 г. и 2012 г. трябва да са обезпечени в размер на 110% върху дълга (главница и лихва към 27 ноември 2018 г.). Обезпеченията трябва да бъдат учредени в полза на ДФЗ до 30 април 2018 г. Срокът за подаване на заявления от животновъдите за отсрочване на нисколихвените кредити за фураж изтече в края на февруари тази година. \n    \n \t\n", "date": "2018.04.17", "title": "Отсрочени са 3768 кредита за фураж за над 56 млн. лв."}
{"url": "http://www.duma.bg/node/164978", "text": "Всеки пети у нас не вярва на обозначенията за биохрани. Това показва проучване на АФИС сред потребителите за отношението им към идеята за въвеждане на знак за качество \"Планински продукт\", поръчана от евродепутата от групата на социалистите и домекратите Момчил Неков. В изследването е включен въпросът, доколко българите вярват на надписи върху стоки, обозначаващи ги като биопродукти. Резултатите са: \"Винаги може да се има доверие\" - 4%, \"В повечето случаи\" - 25%, \"Понякога\" - 52%, \"Не може да се има доверие\" - 20%. Специалистите обясняват тези резултати с негативния опит, който българите са натрупали от това, че много често продукти, представяни за био, не отговарят на истината. \nВъвеждането на термин за качество \"планински продукт\" може да обърне тази негативна тенденция, показват данните от проучването. Основната цел на въвеждането на термина е подкрепа за планинските региони. 61% от българите категорично подкрепят въвеждането на термина за качество \"планински продукт\", други 27% са склонни да възприемат въвеждането на един такъв стандарт, показва изследването на АФИС. То е национално представително и е проведено в средата на март сред 1038 пълнолетни български граждани. Данните показват, че жителите на София в по-голяма степен възприемат положително тази идея, а също така хората с висше образование и по-високи доходи. Тук трябва да се направи уговорката, че българите са наясно, че такива продукти струват малко по-скъпо. 85% от запитаните казват, че ако терминът за качество \"планински продукт\" се въведе, те по-скоро биха му имали доверие и биха разчитали на качество на един такъв продукт. \nАвтор на идеята на въвеждането на термина за качество \"планински продукт\" е евродепутатът от левицата Момчил Неков. Малко над 40% от територията на България е планинска. Въвеждането на термина за качество \"планински продукт\" може да повлияе положително на развитието на демографията в тези райони, а също така да подпомогне развитието на туризма и да създаде необходимост от изграждането на нова транспортна инфраструктура, с помощта на която продуктите от тези региони да отиват на своите естествени пазари - големите градове. \nОтскоро регламент за планинските продукти е въведен във Франция, Италия, Австрия и Румъния. България може да се включи и да се нареди сред първите европейски страни, които използват този термин за качество, заяви Момчил Неков. Той поясни, че знакът за планински продукт не е в противоречие с другите маркери за качество като географските означения (например Смилянски боб), или пък сертификатите за биоземеделие. \nПовечето участници в анкетата посочват като предимство на планинските продукти производството им сред чиста природа и очакват те да са по-вкусни и здравословни. В същото време само 10,9% от потребителите купуват постоянно храни директно от фермите, а  4,1% са постоянни клиенти конкретно на планинските стопанства. \nМомчил Неков поясни, че плодовете и зеленчуците трябва да са отгледани 100% в планински райони, а животните да са прекарали последните две трети от живота си там или повече. Поне половината фуражи за изхранването им трябва да са от планинския регион, а млякото за млечните продукти да е добито именно там.  \nВ момента работна група се е заела с въвеждането на термина в българското законодателство, съобщи на дискусията Пенка Манева от Българската агенция по безопасност на храните (БАБХ). Според Момчил Неков за целта трябва да бъде написана специална наредба, за което той е разговарял с министъра на земеделието Румен Порожанов. \n    \n \t\n", "date": "2018.04.17", "title": " Всеки пети не вярва на етикетите на биохраните "}
{"url": "http://www.duma.bg/node/164975", "text": "Индексът на потребителските цени за март 2018 г. спрямо февруари е 99,7% което означава дефлация 0,3 на сто, съобщиха от Националния статистически институт (НСИ). Инфлацията от началото на годината - март 2018 г. спрямо декември 2017 г., е 0,3%, а годишната инфлация за март 2018 г. спрямо март 2017 г. е 2,2%. Средногодишната инфлация за периода април 2017 - март 2018 г. спрямо периода април 2016 - март 2017 г. е 2.2%. \nПрез март тази година най-много са се увеличили цените на пакетните услуги за почивка в страната - с 9,4%, на пропан-бутана - с 4,9%, и на течните горива за битови нужди - с 2,2%, \nПри хранителните продукти най-голямо е увеличението на кореноплодните зеленчуци (моркови и червено цвекло) - със 7%, зелето - с 4,5%, зрелия лук - с 4,3%, маргарина - с 3,5%, ябълките - с 3,5%, цитрусовите и южни плодове - с 2,8%, и плодовите сокове - също с 2,8%. \nПрез март най-много са поевтинели цените на краставиците - 19,8%, и доматите - със 7,4%. Листните зеленчуци са поевтинели с 6,4%, млечните масла - 3,6%, прясната и охладена риба - с 2,9%, макаронените изделия - с 2,1%. \nПрез март цените на лекарските услуги са се увеличили с 0,2%, а цените на стоматологичните услуги остават на равнището от предходния месец. \n    \n \t\n", "date": "2018.04.17", "title": " 0,3% дефлация за март, инфлация от 2,2% на годишна база"}
{"url": "http://www.duma.bg/node/164944", "text": "Унгарският културен институт организира джаз концерт по случай унгарското председателство на Вишеградската група. За събитието е поканен по един музикант от четирите държави. Унгария се представлява от живеещия в Белгия саксофонист Тамаш Жари, а останалите членове са Яромир Хонзак, контрабасист от Чехия, Мариан Шевчик - барабани, от Словакия, и Куба Станкевич - пиано, от Полша.  \nТамаш Жари е роден в Будапеща, дипломира се с джаз-саксофон в Музикалната академия \"Ференц Лист\". Няколко години живее и работи в САЩ. В наши дни свири заедно с най-известните белгийски музиканти на клубни концерти и фестивали. \nЯромир Хонзак е роден в Чехия. Завършва контрабас в Консерваторията в Теплице. Съосновател е на един от най-значимите чешки джаз състави на 80-те - \"Наима\". Албумите и композициите му са отличени с множество награди в Чехия и чужбина. Понастоящем ръководи два състава: Яромир Хонзак квартет и квартета \"Face of the Bass\". \nМариан Шевчик е един от най-значителните словашки барабанисти. Учи ударни инструменти в Консерватория \"Жилина\" в Словакия и в Консерваторията в Братислава. Работи и записва албуми с европейски джазови формации. Участвал е в джаз фестивали в цяла Европа. \nКуба Станкевич е джаз пианист, роден в Полша. Дипломира се в Музикалната академия \"Бъркли\" в Бостън с пиано. Албумът му \"Northern Song\" е избран за най-добър полски джазов албум от \"Jazz Forum Magazine\". \nКонцертът ще се състои днес, 17 април, от 20 ч. в \"София лайв клуб\". Покани може да се вземат от Унгарския културен институт (ул. \"Аксаков\" 16) до изчерпване на количеството, а билети ще се продават на място по 10 лв., научи ДУМА от Лиана Петрова, организатор програми на УКИ.    \n \t\n", "date": "2018.04.17", "title": " Музиканти от Вишеградската група с джаз концерт в София"}
{"url": "http://www.duma.bg/node/164941", "text": "Постановката на Родопския драматичен театър \"Николай Хайтов\" \"Жертвата\" от М. Фрати може да се гледа тази вечер от 19 ч. в Нов театър - НДК. Участват Елена Петрова, Ники Сотиров и Румен Бечев. Режисьор е Бойко Илиев. Преводът е на Татяна Иванова. Самотна нощ в Ню Йорк. Млада и красива жена говори по телефона, когато на вратата й се появява мъж и всичко се променя. Впускайки се в страстен танц, двамата не подозират идването на съпруга, който се оказва поръчител...   \n \t\n", "date": "2018.04.17", "title": "\"Жертвата\" в Нов театър - НДК"}
{"url": "http://www.duma.bg/node/164946", "text": "Известният актьор Бенисио дел Торо ще бъде председател на журито на секцията \"Особен поглед\" на 71 кинофестивал в Кан (8-19 май). Дел Торо ще оценява филмите на младите таланти и техния специфичен стил и подход към киното. Пуерториканският актьор не за първи път ще излъчва победители в Кан - преди осем години, заедно с Тим Бъртън и другите членове на журито, той присъди \"Златна палма\" на филма на тайландския режисьор Апичатпонг Вирасетакул \"Чичо Бунме, който помни предишните си животи\". \nКакто още през януари стана известно, австралийката Кейт Бланшет ще оглави журито на конкурсните филми. 48-годишната актриса е 12-ата поред жена, която ръководи авторитетната комисия в Кан. \nКинофестивалът ще бъде открит на 8 май с новия филм на двукратния носител на \"Оскар\" Асгар Фархади \"Всички знаят\", заснет на испански с Пенелопе Крус, Хавиер Бардем и Рикардо Дарин. Сред фаворитите за \"Златна палма\" са \"Книгата на образите\" на Жан-Люк Годар, \"Пепелта е чисто бяла\" на китаеца Джиа Дзанкъ, \"Три лица\" на Джафар Панахи, \"Студена война\" на Павел Павликовски, трилърът \"Dogman\" на Матео Гароне, \"Под сребърното езеро\" на Дейвид Робърт Мичъл, новите филми на италианката Аличе Рорвахер \"Lazzaro felice\", на руския режисьор Кирил Серебренников \"Лято\" и др. \nИзвън конкурса ще се състоят световните премиери на \"Соло: История от Междузвездни войни\" на Рон Хауърд, на френската комедия \"Голямата баня\" на Жил Льолуш и на най-новия документален филм на Вим Вендерс \"Папа Франциск: Човек на думата си\".     \n \t\n", "date": "2018.04.17", "title": " Бенисио дел Торо ръководи журито на \"Особен поглед\" в Кан"}
{"url": "http://www.duma.bg/node/164943", "text": "Томас Йермер ще изнася лекции по история на съвременния театър в Германия пред студентите в НАТФИЗ от 16 до 19 април по покана на проф. д.изк.н. Камелия Николова, ръководителка на катедра \"Театрознание\" в академията. Междувременно излезе от печат нейната книга \"Българският театър след 1989 г. и новата британска драма\" във второ преработено издание. Тя може да се намери в книжарниците на НАТФИЗ и БАН, както и в други книжарници. \n    \n \t\n", "date": "2018.04.17", "title": " Томас Йермер чете лекции в НАТФИЗ"}
{"url": "http://www.duma.bg/node/164942", "text": "Ректорът на НАТФИЗ и изпълнителен директор на Световната организация на филмовите училища (CILECT) проф. д-р Станислав Семерджиев е поканен на официалната церемония по награждаването на именития режисьор Ларс фон Триер в Копенхаген. На 18 април, в компанията на отбрано филмово общество, датският кинорежисьор, сценарист и продуцент ще бъде удостоен със \"Sоnning Prize\" - датска награда за култура, която се присъжда на всеки две години за изключителен принос към европейската култура. Тя носи името на учредителя си - датския редактор и автор Карл Йохан Соннинг. \"Sonning Prize\" е връчена за първи път през 1950 г. на Уинстън Чърчил. Сред носителите са Лорънс Оливие, Дарио Фо, Ингмар Бергман, Вацлав Хавел, Еуженио Барба, Орхан Памук и други.   \n \t\n", "date": "2018.04.17", "title": "Проф. Станислав Семерджиев на награждаването на Ларс фон Триер"}
{"url": "http://www.duma.bg/node/164947", "text": "115 години от рождението на тази достойна учителка и великолепна разказвачка се навършиха на 16 април. Неоснователно е забравено днес името и творческото й дело.  \nАктивна е още от втората половина на 30-те години на ХХ век. Тя успешно се вписва в онзи поток от женско писане тогава със своите пет прозаични книги. Дебютира в нашата литература през 1934 г. със сборничето разкази \"Минзухари и слънчеви приказки\". Зареждат се повестите \"Анита и аз\", \"Жената с белите коси\", \"Двама от тях\" и \"Сенки на миналото\", излезли до 1940 г. Ласкаво е приета от тогавашната критика - проф. Александър Балабанов, Димитър Добрев. След 1944 г. за нея също така ласкаво се изказват други литературни фактори - Цветан Минков, Камен Зидаров. \nПарадоксалното е обаче, че при цялата тая ласкавост името на авторката липсва от официозните справочници - тритомния академичен речник българската литература на БАН, всякакви литературни истории, писани от Малчо Николов, през проф. Светлозар Игов, та до посветените само на Женския литканон изследвания, подготвяни главно от проф. Милена Кирова, също юбиляр тази година. Само проф. Красимира Даскалова я е споменала в енциклопедията си \"Жени, пол и модернизаця в България (1878-1944)\". \nСвидетели сме на странен феномен - чисто женски и високохудожествени текстове - модерни по стил и изказ, поставящи въпроси, свързани с психологическото развитие на героите - от една страна. От друга - проблеми, свързани с творческата личност. От трета - засилена християнска символика. И над всичко това - умение да се разказва добре и увлекателно. А резултатът - пълно мълчание днес. \nУспях да се свържа с внучката на писателката - нейна адашка и наследница, Цонка Христова. Готвех един доклад, посветен на творчеството на забравената повествователка, когато получих поздравителен имейл, за който сърдечно благодаря. Като личен подарък получих автобиографията на видинската писателка от 1974 г. Длъжен съм да споделя фактите и наблюденията си относно тази достойна българка в недостойните дни, в които живеем. \nСлед 1944 г. Цонка Николова продължава да е учителка в с. Айчар. С устрем се включва в строежа на нова България. По поръка на Театъра за младежта в София тя написва пиесата \"Благословен труд\", която е посветена на създаването на ТКЗС. Две години е в репертоара постоянно. През 1946 и 1947 г. пиесата й \"Бунтовница\" - със сюжет от Съпротивата, печели наградата на Върховния читалищен съвет, председателстван от жури: проф. Пенчо Пенев, Камен Зидаров, Никола Кондарев. В периода 1948-1969 г. създава пиесите \"Разказът на Мария\", \"Чукам по вашето сърце\", \"Зоологическа градина\", \"Момиче за всичко\", \"Хора, които подпират небето\", комедията \"Вход забранен\". През 1944 г. за представени по Радио София и детските й пиески \"Пакостливото мече\", \"Звезда Вечерница\", \"Юнак Зайо\", \"Крали Марко\". Музиката към изброените пиеси е на големия композитор и теоретик проф. Парашкев Хаджиев. Прави драматизации по романите на Х. Сенкевич \"Янко музиканта\" и Ъптон Синклер \"Цар въглен\". През 1962 г. създава куклената пиеса \"Воденичка в гората\", играна в Лом. Преди това, още през 1948 г. се появяват юношеските пиеси \"Тревожна нощ\", \"Нови деца\", \"Великата обич\", \"Заешка градина\". През 1957 г. Цонка Николова създава първия литературен кръжок във Видински окръг. Той се е състоял от 22-ма души. Дейността му е отразена от местния печат. Важно е, че участниците са могли да се изявяват със своите произведения - разкази и стихове, които са чели пред публика. \nОще в самото си литературно начало Цонка Николова е преведена на турски език от журналиста Мустафа Шериф Алиянак - 1937/1938 г. Три нейни разказа излизат в списанията \"Джигир\" и \"Ресмли Ай\" в Анкара. Екзотичната жена, арабката, туркинята присъства в сборничето \"Минзухари и слънчеви приказки\" като тази, която се жертва за любовта си. Тази, която се противопоставя на закостеняло-патриархалното. Така писателката става част и от една друга култура и се вписва в различна, неродна словесна традиция. Като заявява модерна и съвременна позиция. \nВъзраждането и робството са друга важна тема в творчеството на писателката. Повестта \"Сенки на миналото\" (1935). Лирико-драматична по стилистика. Възпламеняваща емоционално като текстово послание. Героичното поведение на стареца-баща, който брани родното село и семейството си от турците. И от друга страна, ярко изпъкват образите на жените, които се самопожертват в името на свободата. Доста по-успешен текст, посветен на тази страдалческа, зловеща епоха и турското робството, от графоманските въздишания на така рекламирани автори днес. \nПоследното, над което работи Цонка Николова, е повестта \"Птица в гърдите\" - това тя сама споделя в своята автобиография. Каква е съдбата на тази книга обаче? Каква ще е съдбата на тези отпреди 85 години? Дали община Видин ще се сети, в дните на годишнината й, да подготви един том, в който да представи повестите й преди 1944 г.? А дали ще има и друг - с произведенията, писани след това? С пиесите?  \nОставаме длъжници на Цонка Славкова Николова. Тя не е само писателка, тя е и драматург, общественичка, вградила душата си в културното и духовното израстване на нацията ни. През последното десетилетие сме свидетели на възкресението на доскоро забравените големи национални писатели Яна Язова, Змей Горянин, Евгения Марс, Мара Белчева - преиздадени бяха книгите им, имаше и научни форуми, посветени на творчеството им. Включиха се БАН (Институт за литература), Софийският университет, Държавната агенция \"Архиви\", а някъде и местната власт - община Лом, какъвто беше случаят с авторката на романа \"Левски\" и \"Соленият залив\". Би могло споменатите институции, подпомогнати от други организации като БНР, Младежкия театър в София, образователното и културното министерство, да се включат в инициативата по възкресението и на Цонка Славкова Николова. За да ни има. За да сме достойни. За да помним вчера и онзи ден. За да създадем граждани. И историческо мислене, от което се нуждаем болезнено. \n    \n \t\n", "date": "2018.04.17", "title": " Навършиха се 115 години от рождението на Цонка Николова  "}
{"url": "http://www.duma.bg/node/164940", "text": "Известният италиански филмов режисьор, сценарист и продуцент Виторио Тавиани е починал на 88 години в Рим след продължително боледуване, посочва Франс прес, позовавайки се на дъщеря му Джована. Той и брат му Паоло стават знаменити в Италия през 60-те години на ХХ век. Сред най-известните филми на братя Тавиани е \"Баща-господар\", отличен със \"Златна палма\" на кинофестивала в Кан през 1977 г. Режисьорската дейност на братя Тавиани, осъществявана \"на 4 ръце\" през последните 50 години, е почти уникален случай в историята на киното, довел до създаването на 22 творби, отличени с много международни награди от Кан, Берлин и Венеция до Монреал, Москва и много други престижни фестивали. \"Киното е моят живот, защото без него щях да бъда само призрак и отношенията ми с другите хора биха се разтворили в мъглата\", признава Виторио Тавиани.   \n \t\n", "date": "2018.04.17", "title": "Почина режисьорът Виторио Тавиани"}
{"url": "http://www.duma.bg/node/164965", "text": "Джуканович спечели изборите в Черна гора \nДългогодишният лидер на Черна гора Мило Джуканович спечели изборите за президент. 56-годишният Джуканович доминира на политическата сцена в балканската държава от 1991 г., бил е премиер шест пъти и президент от 1998 до 2002 г. \n Нова Зеландия започва преговори за свободна търговия с ЕС \nНовозеландският премиер Ясинда Ардърн започва преговори \"през следващите месеци\" за свободна търговия с ЕС, най-големият търговски партньор на страната след Австралия. Това обяви лично той в Париж след преговори с френския държавен глава Еманюел Макрон. Нова Зеландия изнася предимно селскостопански продукти в блока. През октомври ЕС заяви, че ще ускори търговските преговори, като заобиколи рисковия национален процес на ратификация. \n Протести на опозицията в Ереван \nАрменската опозиция блокира няколко кръстовища и улици в столицата Ереван. На някои улиците студенти провеждат седяща стачка, на други места движението е спрямо с контейнери за смет. Поводът за тези действия е планирано за днес утвърждаване на бившия президент Серж Саргсян за премиер на страната. Наскоро Армения промени конституцията и се превърна от президентска в парламентарна република.   \n Дръзко нападение срещу турска база \nКюрдската работническа партия (ПКК) извърши дръзко нападение срещу турска военна база в Югоизточен Анадол, съобщи в. \"Джумхуриет\". По първоначални данни са убити трима и е ранен един турски военнослужещ. След нападението е започнала прочиствателна операция на турската армия.  \n Седем убити в американски затвор \nСедем затворници загинаха и 17 бяха ранени по време на побоища в затвор на американския щат Южна Каролина, съобщиха медиите. Инцидентите са започнали през нощта, причината не се съобщава. \n \n \n    \n \t\n", "date": "2018.04.17", "title": "Кратки новини"}
{"url": "http://www.duma.bg/node/164967", "text": "Турската брегова охрана премахна гръцко знаме, издигнато на островче в Егейско море, край бреговете на турския курортен град Дидим. \nТова съобщи турският премиер Бинали Йълдъръм. \"Бяхме информирани за някои действия на нашите съседи - Гърция, които редовно увеличават напрежението в Егейско море\", каза Йълдъръм, цитират от гръцкия в. \"Катимерини\". \"По-конкретно виждаме инциденти, подобни на тези на Имия, които се отнасят до суверенитета на островите с неопределен статут\", каза той. По думите му Гърция отскоро нарушава територията на островчетата в Егейско море и се опитва да постави флаг на един от тях близо до Дидим. \n\"Нашите екипи на бреговата охрана извършиха необходимата намеса и извадиха знамето\", посочи Йълдъръм. \nТой посъветва Гърция да избегне провокация и напрежение в рамките на съседските отношения. \"Особено очакваме да не си мислят, че ще се откажем от суверенните права на нашата страна\", добави той. \nГърция и Турция отдавна водят спор за два малки и безлюдни острова Кардак и Имия в Егейско море.   \n \t\n", "date": "2018.04.17", "title": "Турция махна гръцкия флаг от спорен остров"}
{"url": "http://www.duma.bg/node/164966", "text": "Департаментът по образование на Федералния окръг Колумбия във Вашингтон взе решение да включи езиковия тест по български език в програмата за двуезичност \"Seal of BiliteracyС\". \nИзпитът за придобиване на сертификат ще бъде последван от езиков тест по български език на Департамента за езиково обучение (ДЕО-ИЧС) при Софийския университет. След успешно полагане на изпит по български в дипломите за средно образование ще пише, че освен английски владеят и български на най-високо ниво, съобщиха от пресцентъра на МВнР. \nПо-рано този месец българският език бе признат за чужд от образователните институции и в щатите Мериленд и Вирджиния.   \n \t\n", "date": "2018.04.17", "title": "Българският език признат в училищата на Вашингтон"}
{"url": "http://www.duma.bg/node/164962", "text": "Специалният представител на САЩ за Украйна  Курт Волкър предупреди, че Италия може да има проблеми в отношенията си с Евросъюза, ако едностранно се откаже от санкциите срещу Русия. \n\"Италия не може да свали санкциите срещу Русия без сериозни последствия\", цитира го РИА \"Новости\". \nВолкър напомни, че ограниченията спрямо Москва са не италиански,  а европейски мерки. Затова едностранно решение на Италия може да доведе до сериозни проблеми в отношенията с Евросъюза. \nКандидатът за премиер от десноцентристките сили Матео Салвини неведнъж е критикувал остро антируските мерки. Той нееднократно е казвал, че ако получи премиерския пост, ще настоява за премахване на санкциите против Москва. В тази връзка на Италия й отреждат ролята на главния привърженик на Русия в ЕС и превръщането й в \"най-голямата русофилска демокрация в Европа\". \nОсвен това Курт Волкър призова европейските  съюзници да съхраняват и засилват санкциите срещу Русия, ако тя продължава да се движи по същия път. \"Ние ги засилихме (санкциите), вземайки мерки срещу лица, които са твърде близки до президента Путин. Много полезно би било да видим, че ЕС се присъединява към нас\", заяви американският политик в интервю за в. \"Стампа\". \nТой припомни защо Западът трябва да продължи санкциите. По думите му \"Русия не е изпълнила задълженията си по изпълнението на минските споразумения и възстановяването на суверенитета и териториалната цялост на Украйна...След това тя направи други неща, например атака с нервнопаралитичния газ във Великобритания. Отпадането на санкциите при тази ситуация би означавало да се даде много погрешен сигнал\", каза Волкър.       \n \t\n", "date": "2018.04.17", "title": "САЩ предупредиха Италия да не пипа антируските санкции"}
{"url": "http://www.duma.bg/node/164963", "text": "Президентът Доналд Тръмп се нахвърли върху своите помощниците, че са го заблудили  заради броя на изгонените руски дипломати във връзка със случая \"Скрипал\", разкри в. \"Вашингтон пост\". Изданието се позовава на представител на Белия дом. \nНа 24 март президентските помощници му обяснили, че САЩ трябва да изгонят толкова руски дипломати, колкото и европейските съюзници. Те имали пред вид общия брой дипломати, които възнамерявали да изгонят другите европейски страни. Тръмп обаче сметнал, че става дума за брой изгонени дипломати от всяка страна поотделно. \"Няма да играем водеща роля в тази ситуация. Ще изгоним равнопоставен брой\", каза президентът. На 26 март обаче Вашингтон обяви, че гони 60 руски дипломати, докато Франция и Германия само по четирима. Медиите представиха нещата така, сякаш Белият дом заема най-непримиримата позиция. Тръмп побеснял, развикал се на помощниците, че са го заблудили. \"Чуха се много грозни думи, твърде много\", каза източникът.  \"Ако ми бяха казали, че Франция и Германия смятат да изгонят само по четирима, ние също щяхме да изгоним четирима\", казал Тръмп. \nМеждувременно бившият директор на ФБР Джеймс Коми заяви пред телевизия ABC, че Тръмп не е \"морално способен\" да бъде президент, и го определи като сериен лъжец, които иска да \"опетни всички около него\". В събота Тръмп нарече Коми \"мазник\" в туитър и заяви, че той трябва да е в затвора. Според Коми \"Тръмп говори за това как на жените трябва да се гледа като на парче месо\", и как непрекъснато \"лъже за различни малки и големи неща, но настоява американците да му повярват\". По думите му \"президентът не отговаря на ценностите на САЩ\".      \n \t\n", "date": "2018.04.17", "title": " Тръмп наругал съветниците си заради руските дипломати"}
{"url": "http://www.duma.bg/node/164945", "text": "Столичната библиотека осъществява кампанията \"На училище в Столичната библиотека\" през април и май. Тя се провежда в подкрепа на Националната стратегия за насърчаване и повишаване на грамотността, Стратегията за образование на Столичната община 2016-2023 г. и Стратегията за развитие на културата в София 2013-2023 г.  \nКато хранител и разпространител на източниците на знание библиотеките винаги са подкрепяли образователните институции чрез предоставяне на материали за обучение, информация и справочни услуги. Днес те имат още по-активен подход, като предлагат и разнообразни програми за учители и ученици и участват активно в процеса на \"учене през целия живот\". Обединяването на възможностите на училището и обществената библиотека придобива все по-голямо значение. \nПрез последните години Столичната библиотека реализира редица иновативни образователни проекти, които доказват, че обществената библиотека е едно от най-подходящите места за провеждане на уроци, за промяна на учебната обстановка и разнообразяване на учебния процес, както и за извънкласни и извънучилищни дейности. \nПрез април и май институцията предлага на учениците от столичните училища срещи със съвременни български автори в Детския център на библиотеката (в стая на приказките и тийнейджърския кът) и/или в училищата; участие в инициативите на Литературния клуб на Столичната библиотека и клуб \"Летящо прасе (или четящ тийнейджър)\"; провеждане на уроци по литература сред редките и ценни колекции на библиотеката, посветени на 125 години от рождението на Елисавета Багряна; запознаване с процеса по дигитализиране на библиотечни документи; изложби, ателиета и арт прояви в сектор \"Изкуство\"; уроци по родолюбие в сектор \"Краезнание и книжовно наследство\"; срещи с новите технологии в Американския център на Столичната библиотека; участие в инициативата \"Библиотекар за един ден\". \nВ рамките на кампанията \"На училище в Столичната библиотека\" на 26 април ще бъде подписано споразумение за сътрудничество с Регионалното управление на образованието - София-град, ще бъде учреден Клуб на учителя и 100 ученици от 142-ро ОУ ще се включат в инициативите на кампанията.     \n \t\n", "date": "2018.04.17", "title": "На училище в Столичната библиотека"}
{"url": "http://www.duma.bg/node/164964", "text": "Доналд Тръмп не се е отказал от идеята за възможно най-бързо извеждане на американските войски от Сирия веднага след приключването на операцията срещу \"Ислямска държава\", заяви говорителят на Белия дом Сара Сандърс. \"Мисията на САЩ не се е променила, президентът много ясно заяви, че иска американските войски да се върнат у дома възможно най-бързо. Ние твърдо сме решили да съкрушим напълно ИД и да създадем условия, които да не им позволят да се завърнат. Освен това очакваме, че нашите регионални съюзници и партньори ще поемат допълнителни военни и финансови отговорности за обезпечаване сигурността в района\", каза тя на брифинг с журналисти. \nНо вчера постоянният представител на САЩ в ООН Ники Хейли заяви точно обратното: САЩ няма да напуснат Сирия. Тя изброи три причини: гарантиране, че химически оръжия няма да бъдат използвани по начин, който излага на риск американските интереси; окончателна победа над ИД; удобна позиция за наблюдаване на действията на Иран. \"Наша цел е да видим американските войници у дома, но няма да напуснем, докато не разберем, че сме постигнали тези неща\", заяви Хейли пред телевизия \"Фокс нюз\". \nПоявяват се нови подробности за ракетния удар срещу Сирия. В. \"Уол стрийт джърнъл\" съобщава, че Тръмп е имал на разположение три варианта за ракетен удар по Сирия, предложени му от военния министър Джеймс Матис. Първият и най-умерен вариант е предвиждал удари само по сирийски обекти, които по данни на Пентагона са имали отношение към химическите оръжия. Вторият вариант включвал широк списък от пунктове на сирийското командване и военни изследователски центрове. В третия и най-радикален вариант мишена са били и руските ПВО системи в Сирия, а целта му е била да сломи отбранителните способности на сирийската армия, но да не засяга правителствените обекти. В крайна сметка Тръмп е избрал смесен вариант, макар в началото да е бил привърженик на най-агресивния сценарий. \nВ същото време Еманюел Макрон призна, че ударите са направени по предположения кой може да е използвал хлор и според тези предположения извършителят е сирийското правителство. Макрон заяви също, че \"с този удар разделихме руснаците и турците... Турците осъдиха химическата атака и подкрепиха операцията, която проведохме\", заяви френският президент в интервю за БФМ ТВ.  \nТурция потвърди думите на френския президент Еманюел Макрон, че въздушните удари срещу режима на Сирия са предизвикали разцепление между Анкара и близкия й съюзник Москва. \nВицепремиерът Бекир Боздаг настоя, че турската политика спрямо Сирия е независима. \"Турската политика в сирийския въпрос не означава да бъдеш на една и съща страна или да се противопоставиш на друга държава\", каза Боздаг пред репортери в Катар.  \nРуският и иранският президенти Владимир Путин и Хасан Рохани обсъдиха по телефона ситуацията след ракетните удари на САЩ и съюзници срещу Сирия, съобщи пресслужбата на Кремъл, цитирана от ТАСС. \"Владимир Путин подчерта, че ако подобни действия, извършвани в нарушение на Устава на ООН, продължат, това неминуемо ще доведе до хаос в международните отношения\", се казва в съобщението на руското президентство. \nЛидерът на Лейбъристката партия на Великобритания Джереми Корбин осъди ударите и предложи да се приеме закон, който да не позволява на кабинета на страната да се включва във военни конфликти без одобрението на парламента. Корбин окачестви атаката като \"неправилна и грешна\" и предупреди, че това \"може да доведе до ескалация на войната и гибелта на хора\". Само една четвърт от британците подкрепят въздушните удари срещу Сирия, пише британският вестник The Independent. \nПрезидентът на Чешката република Милош Земан заявява, че Западът е разрушил Близкия изток, нахлувайки в Ирак и Либия, а сега и в Сирия. \"Интелигентът прави една грешка и после не я повтаря. Човек с ниско ниво на интелигентност, по-скоро дебил, прави две грешки една след друга. Какво може да се каже за тези, които правят едни и същи грешки три пъти, за да не използвам неподходящ език, ще кажа, че това е глупост\", заявява той. \nНяколко десетки души се събраха на протест в Белград срещу ударите на САЩ, Великобритания и Франция в Сирия, предаде ТАСС от мястото на събитието. Участниците в протеста заявиха, че Сърбия и сръбският народ винаги ще бъдат с \"приятелска Сирия\". По-рано сръбският президент Александър Вучич заяви, че ударите на САЩ, Великобритания и Франция в Сирия напомнят за бомбардировките на НАТО над Югославия по време на конфликта в Косово.   \n \t\n", "date": "2018.04.17", "title": "Тръмп държи на изтеглянето от Сирия  "}
{"url": "http://www.duma.bg/node/164968", "text": "Европейската комисия (ЕК) препоръчва започване на преговори за членство на Република Македония в Европейския съюз. \nТова се казва в доклада, който ще бъде оповестен днес. За първи път Македония получава безусловна препоръка за започване на преговори. \n\"Като се има предвид напредъкът, ЕК препоръчва започване на преговори с Бившата югославска република Македония. ЕК очаква, че ще бъдат запазени и задълбочени сегашните реформи. За да подкрепи този курс, ЕК предлага започване на предприсъединителни преговори в областта на съдебната система, правосъдието, свободата и сигурността на страната\", се казва в доклада, който се отнася до Република Македония. \nОт Брюксел подчертават, че Македония е успяла да преодолее дълбоката политическа криза. Необходимите структурни реформи са бавен процес, за който са необходими години, и поради щетите, които бяха нанесени напоследък, и те няма да бъдат отстранени за една нощ... Положителната промяна в политическия манталитет е видима в цялото общество, което отсъстваше през последните години и това бе най-голямата пречка\", пише още в Доклада за напредъка на Република Македония, който предстои да бъде обсъден още веднъж от еврокомисарите, преди да бъде оповестен днес в Страсбург.   \n Има разлики между СДСМ и ДСИ около разгласените данни за свикване на референдум за името, когато ще бъде постигнато споразумение с Гърция, посочиха в същото време министър-председателят Зоран Заев и неговият заместник Буяр Османи на брифинг с журналисти. Те обаче заявиха, че това не е проблем за коалицията и че е нормално да има различни мнения по всеки въпрос, който се разисква, за да се вземе обща позиция, предава македонската медия \"Република\". \nЗаев заяви , че засега не се обмисля евентуалният въпрос на референдума, защото все още е далеч този етап от преодоляването на дългогодишния спор. Той вярва, че управляващите партии и опозицията трябва да организират заедно референдума, тъй като ВМРО-ДПМНЕ също така настоява за народно волеизразяване чрез референдума. \nОсмани на свой ред заяви, че ДСИ може би би се включила в референдума, но има собствени резерви по този въпрос. \n\"Също така референдумът в страната може да доведе и до референдум в Гърция. Това би усложнило ситуацията\", убеден е Османи. \n През това време група граждани от Охрид проведе днес третия протест, организиран от Гражданската инициатива \"Македония на челно място\" на градския площад. \nТехните искания са оттегляне от Закона за езиците, отмяната на Договора за добросъседство с България, конституционното име на Македония да не бъде променяно и освобождаване на всички задържани и осъдени заради събитията в парламента от април миналата година. \n\"Най-важната ни задача е защитата на името. В момента се изпълнява план за геноцид срещу Македония и самите македонци да бъдат заличени от картата на света\", смята участващият в протестите местен поет Ефтим Клетников.   \n \t\n", "date": "2018.04.17", "title": "ЕК даде зелена светлина на Македония за ЕС "}
{"url": "http://www.duma.bg/node/164981", "text": "Имената на 15 от новите станции от третия метродиаметър бяха предложени вчера на заседанието на комисията по образование и култура към Столичния общински съвет. Линията се строи в момента и основната й част трябва да е готова през 2019 г.  \nПредложените наименования бяха гласувани единодушно на заседанието. Те са съобразени с местоположението им, а някои носят имена на знакови личности, обясни зам.-кметът по образованието Тодор Чобанов. Първата станция е в район \"Подуяне\" и ще носи името на ген. Владимир Вазов, следващата ще е \"Тракия\", последвана от \"Георги Аспарухов\", тъй като се намира до едноименния стадион в кв. \"Сухата река\". Станция 5 е в кв. \"Хаджи Димитър\" и се нарича по същия начин, а следващата е близо до няколко театъра - \"София\", кукления театър и Малък градски театър зад канала и затова й се дава името \"Театрална\". Седмата спирка ще прави връзка с първия диаметър и ще се нарича \"Орлов мост\". Следва \"Патриарх Евтимий\" при паметника му. Деветата поред е \"Бул. Христо Ботев\" при едноименния булевард, следващите са \"Медицинска академия\", \"Бул. България\", \"Бул. Цар Борис III\". Първата станция в кв. \"Овча купел\" ще бъде кръстена \"Мизия\", а следващите две \"Овча купел I\" и \"Овча купел II\". Последната е в кв. \"Горна баня\".    \n \t\n", "date": "2018.04.17", "title": "\"Тракия\" и \"Георги Аспарухов\" са сред имената на новите метростанции"}
{"url": "http://www.duma.bg/node/164979", "text": "42-годишен мъж от Ловеч е задържан, след като е предложил подкуп на полицейски служители от ОДМВР в Плевен. Автомобилът на мъжа бил спрян за проверка на 13 април в село Бъркач от служители от районното управление в Долни Дъбник. При проверката било установено, че мъжът се е качил зад волана след употреба на алкохол и без да притежава свидетелство за управление. Когато униформените пристъпили към съставяне на акт, нарушителят подхвърлил в служебния автомобил 100 лв. Парите са иззети. За случая е уведомена прокуратурата и е образувано бързо производство.   \n \t\n", "date": "2018.04.17", "title": "Арест за мъж, опитал да подкупи полицаи"}
{"url": "http://www.duma.bg/node/164984", "text": "Днес Изпълнителното бюро на БСП ще заседава в Благоевград. В заседанието ще участват председатели на ОбС на БСП, народни представители от областта, кметове на общини. За 17,30 ч. е предвидена среща с местните жители в Драматичния театър \"Никола Вапцаров\". \nОт 15 до 17 часа народният представител от \"БСП за България\" Христо Проданов и общинският съветник Иван Таков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86. \n    \n \t\n", "date": "2018.04.17", "title": "ПРЕДСТОЯЩО"}
{"url": "http://www.duma.bg/node/164982", "text": "Съюзът на българските музикални и танцови дейци не даде разрешение ректорът на пловдивската академия за музикално и танцово изкуство (АМТИИ) проф. Минчо Василев да уволни дисциплинарно проф. Юлиян Куюмджиев за това, че е изпратил писмо до министър Красимир Вълчев за нарушения във висшето училище. Скандалът тече активно от месец, ректорът вече успя да накаже с предупреждение за уволнение проф. Албена Димова, която също е подписала писмото до министъра, а пред общото събрание е обиждал грозно двамата преподаватели. \nПроф. Василев е поискал от Юлиян Куюмджиев писмени обяснения за \"неизпълнението на трудовите му задължения да пази доброто име на АМТИИ\". До 12 април проф. Куюмджиев е трябвало да отговори откъде има информация за изнесените нарушения, проверил ли я е по \"алтернативни канали\" и по каква причина изнася например факти за лекции, които четат главната счетоводителка на вуза и синът й, асистент там. Скандалът стигна дори до Световната федерация на музикалните дейци и нейният председател Джон Смит изпрати протестно писмо до министър Вълчев и до НС за гоненията на преподаватели, дръзнали да изнесат нелицеприятни закононарушения. Ректорът проф. Василев е на 69 години, а според закона професори може да работят на щат максимум до 68-годишна възраст. Музиканти откриха в интернет и петиция в защита на двамата преследвани преподаватели.   \n    \n \t\n", "date": "2018.04.17", "title": " Музикантите не отстъпват пред пловдивския ректор"}
{"url": "http://www.duma.bg/node/164980", "text": "Двете знакови столични читалища в район \"Оборище\" - \"Цанко Церковски\" и \"Петър Х. Берон\", няма да бъдат принудени да освободят помещения, в които упражняват основна своя дейност, тъй като ще платят дълговете си от по 4000 лева. Това стана ясно вчера на комисията по образование и култура в СОС. \nДокладите, с които двете читалища се гонеха от стаите си, бяха оттеглени вчера от вносителя им - районния кмет Васил Цолов. Те бяха внесени на предишното заседание, когато стана ясно, че настоятелствата на читалищата не са платили еднократни суми по 4000 лева за това, че ползват помещения частна общинска собственост. Ставаше дума за помещения от 83 и 90 кв. метра. \nОще тогава лидерът на групата съветници от БСП Калоян Паргов настоя да се направи справка къде другаде ще се появи подобен проблем, тъй като казусът е отпреди 2007 г. Справката още не е готова, но според зам.-кмета Тодор Чобанов двете читалища са били по-скоро изключения и дълговете в повечето институции са изплатени.      \n \t\n", "date": "2018.04.17", "title": "Знакови столични читалища няма да се гонят, платиха си дълговете"}
{"url": "http://www.duma.bg/node/164985", "text": "Членове на Младежкото обединение на БСП в Перник посадиха цветя в дупките на ул. \"Стримон\", която се намира до ПМГ \"Христо Смирненски\" в центъра на областния град. Улицата бе изцяло ремонтирана преди две години. Протестната акция бе подкрепена от много перничани. \nОт състоянието на инфраструктурата в Пернишката община е видно, че обещанията на местната власт остават само предизборен лозунг за управляващите, които нехаят за проблемите на хората, категорични са младите социалисти. Те припомниха, че само две години след завършването на ремонта на улицата вече са се появили дупки по нея и това показва, че строителните работи са изпълнени некачествено.  \n\"Докога, улици, тротоари, детски площадки и много други обекти ще се изграждат без контрол, само за да бъдат усвоени средства, без мисъл за хората. Активно ще продължаваме да показваме нетърпимост към проблемите на жителите на общината. През идните месеци ще продължим с протестните акции в цялата община\", обявиха младите социалисти.      \n \t\n", "date": "2018.04.17", "title": " Пернишки социалисти садиха цветя в дупки по улиците"}
{"url": "http://www.duma.bg/node/164986", "text": "Проект за предприятията на социалната и солидарната икономика подготвя социалното министерство, съобщи министър Бисер Петков. На международната конференция \"Социалната икономика - за икономически устойчив и социално приобщаващ ЕС\", която се провежда вчера и днес в София, той обяви, че законът скоро ще бъде публикуван за обществено обсъждане. \n4700 предприятия у нас се самоопределят като социални, но 1/3 от тях не са такива, обяви зам.-социалният министър Султанка Петрова. По думите й новият законопроект би трябвало  регламентира дейността им. Законът ще определи изискванията към социалните предприятия, ще ги раздели на малки и големи. Малките ще могат да се кооперират и да ползват повече възможности за финансиране. Ще бъде създадена борса за предлагане на продуктите им. Всички социални предприятия ще се регистрират безплатно в МТСП. Амбицията на правителството е да се създават работни места за хората с увреждания, за родителите на такива деца и към подпомагане на всички уязвими групи, посочи Петков. Ще има обучителна борса за квалифициране или преквалифициране, за получаване на занаят и т.н. \nЛидерът на КНСБ Пламен Димитров отбеляза, че социалната икономика у нас има добри традиции, но трябва да се актуализира към новата реалност. Кооперациите на и за хора с увреждания и сега работят, но липсва връзката между създаването на работни места, доставянето на социални услуги и изсветляването на сектора през системата на социалните ваучери за услуги в дома - за ползване на домашни помощници за почасово или целодневно отглеждане на деца, услуги от майстори и др. Тези работни места ще станат по-атрактивни, ако идеята се осъществи през социални кооперативи, които се правят от безработни или знаещи майстори, обучаващи други, смята той.      \n \t\n", "date": "2018.04.17", "title": "МТСП готви закон за социалните предприятия"}
{"url": "http://www.duma.bg/node/164992", "text": "Президентът е президент на всички българи и не може да създава политически партии. Но ако разочарованието на хората от политическото статукво продължи да расте, ще бъдем свидетели на създаването на нови партии. И аз ще разбера българските граждани. Така държавният глава Румен Радев отговори на въпрос на студентка от УНСС дали възнамерява да прави своя партия. Радев изнесе публична лекция за социално-икономическото развитие на България. Той разкритикува властта за неефективна работа на институциите, законодателен хаос, липса на приоритети и непрозрачност на управлението. \nКрайно време е да включим прожекторите - всичко да става по ясно установени правила и харченето на публичен ресурс да е прозрачно, настоя той.     \n \t\n", "date": "2018.04.17", "title": "Румен Радев: Хората може да поискат нови партии"}
{"url": "http://www.duma.bg/node/164994", "text": "Новината, че Кончита Вурст носи вируса, който причинява СПИН, предизвика разнопосочни реакции както сред почитателите на победителката на \"Евровизия 2014\", така и у хората, непроявяващи интерес към подобен род джендър изцепки. Австрийският изпълнител, разбунил духовете дори в родината си с решението да представлява страната на песенния конкурс в Копенхаген, явно страда от липса на внимание. Зарязан от приятеля си, който го заплашил, че ще разтръби на обществото за позитивния му ХИВ статус, Том Нойвирт се принудил сам да разкрие \"цялата истина\". Но на кого е нужна тя?! \nУви, милиони хора по света са заразени с човешкия имунодефицитен вирус. Всеки от тях изживява проблема по своему. И единственото, което е редно да направят, освен да прилагат стриктно необходимото лечение и да не стават донори на кръв, е да уведомят за своето състояние интимните си партньори. А не да занимават социалните мрежи и медиите със себе си. \nСамовлюбеността на Кончита май е безконечна. Славата на звезда, придобита въпреки протестите във фейсбук на над 30 хил. сънародници на \"брадатата жена\", тотално обърка представите за реалност на горкото същество. Вместо да насочи енергията си към развитие в музикално отношение, мъжът с перука и изкуствени мигли не спира да търси начини да не бъде забравен твърде бързо. Вдъхновен от провокацията с лицевото си окосмяване, хвърлена от сцената на най-известния европейски музикален конкурс, Вурст продължи да се мъчи в собствения си сос, пардон, капан. И понеже не успя да впечатли никого с певческата си кариера, пробва дори да се отрече от образа, изстрелял го в орбитата на известните. Но и това не му донесе очакваните дивиденти. Та сега реши да се представи в ролята на жертва. Без да си дава сметка защо влакът на илюзиите, че може да се издигне като Феникс, оттук нататък винаги ще подминава човека, който не знае дали е мъж или жена.     \n \t\n", "date": "2018.04.17", "title": "Илюзията Кончита"}
{"url": "http://www.duma.bg/node/164995", "text": "12 000 софийски великомъченички, майки на кандидат-първокласници, щурмуват от вчера училища, за да запишат подопечните си малчугани на желаното място. Кандидат-светиците стискат неуверено наръч от документи с мисълта, че може да са изтървали изискуемия минимум, който трябва да представят на школските ръководства. Дечурлигите пък искрено се забавляват около страстите, напрегнали домашната обстановка до точката на кипене. За родителите им обаче това е мигът на истината - ще попадне ли детето им в някой оазис на западащата образователна система или ще иде в гетото й.  \nИ докато майки и бащи съставят сложни схеми в кое училище ще има най-подходящо съчетание на добър учител, модерна база и мотивирани съученици, насреща им стоят отговорни фактори, които се занимават с всичко друго, но не и с разрешаването на същината на проблема - качеството на образованието. Преди старта на кампанията за прием чухме бившия зам.-министър на образованието Диян Стаматов и настоящ директор на елитно столично школо, който сплаши родители със съд, ако попълнят неверни данни при кандидатстването. След него образователният министър Красимир Вълчев обяви, че критерият за близост има за цел да избегне злоупотребите с регистрации. Последен ресорният зам.-кмет на София Тодор Чобанов увери, че новата система цели да се натовари равномерно образователната мрежа и детето да не пътува рано сутрин. \nИ никъде нито дума за същината на въпроса. Нито дума, защо са нужни сложни правила и системи за прием. Нито дума, защо родителите са принудени да записват децата си не според удобството им. На управляващите отговорните институции им е трудно да си признаят, че образованието е в колапс и, че те не искат или не могат да направят нищо. Вместо това изместват проблема към изкуственото регулиране на ред, което нямаше да е нужно, ако всички училища даваха приблизително еднакво обучение. Доброто държавно училище е оксиморон. Там, където все пак успява да оцелее сред избуяващите бурени, само вади очите и пречи на управниците. И каквито и правила да приемат държавата и общините, родителите ще продължават да ги заобикалят в търсене на желаното бъдеще на детето им.      \n \t\n", "date": "2018.04.17", "title": "12 000 жертви"}
{"url": "http://www.duma.bg/node/164996", "text": "След като редица държави в ЕС обявиха, че спират от употреба дизеловите автомобили и ще търсят начин да се отърват от тях, темата стана актуална и у нас. През последните десетилетия България придоби славата на автомобилната морга  на Европа и както изглежда, има вероятност тази тенденция да се задълбочи. \nВече се заговори за евентуалното въвеждане на регламент на европейско равнище, който да задължи държавите, забраняващи движението на дизелови автомобили, да ограничат и износа им към други страни. Това обаче е малко вероятно защото би довело до нарушаване на един от основните принципи, върху който е стъпил ЕС - свободно движение на стоки. \nЕкоминистърът Нено Димов от своя страна вече обяви, че се обмисля промяна на екотаксите за автомобилите - за електроавтомобилите да няма такса, а за хибридите да бъде намалена. Подобна мярка се обсъжда и за новите коли, а таксата за превозните средства до 5 години ще бъде запазена в сегашния размер. Ще бъдат обхванати и камионите, защото според статистиката над  1 млн. автомобили в България са с възраст над 20 г. \n Появи се и идеята автомобилите да бъдат снабдени с  различен на цвят стикер в зависимост от това колко замърсяват въздуха. Друга мярка срещу старите коли вероятно ще бъде и увеличаването на данъците. Какъв ще бъде ефектът от всичко това е рано да се каже, но този казус показва за пореден път, че управляващите в България обикновено се движат подир събитията и решават проблемите, след като те вече са се появили. А при решаването им обикновено се атакуват последствията, а не причините за тях. \nВ конкретния случай със старите коли причината е ясна. Просто българинът е беден, с ниска покупателна способност и затова купува евтиното. Ако имаше пари, едва ли щеше да опре до таралясниците на Европа. Всичко останало е следствие.      \n \t\n", "date": "2018.04.17", "title": "Причина и следствие"}
{"url": "http://www.duma.bg/node/164987", "text": "Крайно време е да включим прожекторите, да осветлим процесите в държавата - за това призова президентът Румен Радев на публична лекция в УНСС пред студенти и посланици. Той разкритикува oстро управляващите за сгрешени приоритети и липса на дългосрочни цели. \nКато причини за ширещата се бедност и демографския срив държавният глава посочи варварския начин на приватизация, унищожението на индустрията и селското ни стопанство, сивата икономика, несъстоялата се важна реформа в областта на образованието. Kато най-важна причина за всичко това той изтъкна неефективната институционална среда. Радев разкритикува и парламента за честите и понякога доста хаотични промени в законодателството. По думите му това води до нестабилност на правния ред, а съчетано с лошата степен на прилагане, действа негативно на икономиката.  \nПрактиката на правителството да разпределя без обществен дебат милиарди също бе разкритикувана. Президентът направи на пух и прах програмата за саниране и я нарече дълбоко несправедлива. Според него \"нация, която инвестира в стиропор и оставя децата си в невежество и без знания, няма радостно бъдеще\". \"В момента България прилича на строителна площадка, където нещо строим, но не знаем точно какво, защото е тъмно. Някакви хора носят строителен материал и се връщат за нов, в това време други хора го крадат, защото е тъмно. Някакви хора строят стена, да речем ограда, но е толкова рехава и нестабилна, че трябват да почват да я ремонтират. Други прокарват пътища и магистрали, но нещо объркват пропорциите, а след тях остават дупки, защото е тъмно. Не се знае на кого точно и какво се плаща, защото е тъмно. Медиите не казват истината, защото не могат да я видят в тъмното или защото не искат\", обобщи Радев. \nПрезидентът се обърна към студентите с думите на Гьоте: \"Светлина, повече светлина!\", които първо изрече на немски. \"Крайно време е да включим прожекторите. Това е неотложно, това е най-малкото, което трябва да направим, за да я има България\". По думите му, за да спрат да бягат младите от страната, властта трябва да осветли управлението - всичко да става по ясно установени правила и харченето на публичен ресурс да е прозрачно. Той бе категоричен, че прокуратурата трябва да погне крадците, все едно кои са те. \nСега, повече от всякога е необходима активна гражданска позиция, каза той. Според Радев са необходими хора с \"друга енергия и друг морал, с други идеи за бъдещето\". А тези хора сте вие, обърна се в заключение към студентите държавният глава. Очаква се българският президент да посети Русия на 21 и 22 май за честванията на Дните на славянската писменост и култура. Радев подчерта, че българският културен, световен и цивилизационен принос не може да става залог на политическо противопоставяне. \"Точно във времена на конфронтация ние трябва да поддържаме диалога. Трябва да търсим общите интереси в борбата с тероризма и как да снижаваме това напрежение\", коментира той във връзка с напрежението около казуса \"Скрипал\". Диалогът и каналите за комуникация трябва да бъдат запазени, подчерта държавният глава.  За успеха на една военна операция се съди по ефектите, които тя постига. Специално за операцията в Сирия: военен ефект - пренебрежим, финансов ефект - минус половин милиард долара, политически ефект - предимно вътрешен за държавите, които нанесоха удара... Така президентът коментира ракетните удари в Сирия. \"Операцията в Сирия доказа, че ООН е все по-често пренебрегвана, а засега никой не може да я замести. Това увеличава риска за света, вместо да го намалява\", подчерта още Радев. Според него спрямо Сирия не трябва да се прилагат стратегии от отминали конфликти. Моят призив е за по-малко оръжие, повече диалог, добави той. \nНа въпрос дали позицията на правителство по отношение на въздушните удари в Сирия е била съгласувана с него президентът подчерта, че това не се е случило. По думите му обаче \"Военна информация\" и ДА \"Разузнаване\" са си свършили работата и са успели да информират своевременно.  \n    \n \t\n", "date": "2018.04.17", "title": "Време е да осветлим процесите в държавата  "}
{"url": "http://www.duma.bg/node/164988", "text": "Всяка година самотните родители се увеличават, а 90% от тях са жени, сочат данни на Българския фонд за жените. Над 72 на сто от 360 000 самотни майки в България са на прага на бедността, докато в Европа този процент е под 50. Освен това близо 80% от тях са принудени да се грижат за децата си напълно сами. \nМайките са единствен източник на доходи в семейството, а липсата на работа, недостатъчните финансови приходи от труд и издръжки, високата степен на риск от безработица и практикуването на нископлатени дейности са сериозна предпоставка за попадането на техните деца в бедност, предупреждават от фонда. \nМайки, които отглеждат децата си сами, в риск от бедност и преживели насилие, могат да получат нова професия чрез новата програма на Българския фонд за жените - \"Шанс за невидимите супермайки\". Първият етап включва обучение на пет самотни майки. Жените, които ще получат шанс за гъвкаво работно време и професия, която харесват, са на възраст между 17 и 44 години. Децата им са между 6 месеца и 4-годишна възраст. \nОт фондацията ще платят курс на майки за придобиване или повишаване на професионалната квалификация. Петте жени ще получат и кариерна консултация, психологическа подкрепа, грижа за децата.   \n \t\n", "date": "2018.04.17", "title": "72% от самотните майки са на прага на бедността"}
{"url": "http://www.duma.bg/node/164989", "text": "Микробус с 12 състезателки по футбол на възраст между 14 и 16 г. катастрофира и излезе от главния път София - Варна в неделя вечер. При инцидента няма жертви, 9 от момичетата са с леки охлузвания. Катастрофата е станала малко след 20 часа край военния завод в Лясковец, след като 20-годишен шофьор от Горна Оряховица предприел изпреварване, при което ударил странично идващия срещу него пътнически микробус. Заради сблъсъка бусът с момичетата спукал гума и се килнал в крайпътната канавка. На шофьора, причинил катастрофата, както и на водача на ударения бус са направени проби за алкохол, които са били отрицателни. \nМеждувременно стана ясно, че прокуратурата иска най-тежката мярка за неотклонение \"задържане под стража\" на шофьорката на леката кола, участвала в тежката катастрофа с автобус на автомагистрала \"Тракия\", в която загинаха шестима души. Експертното заключение на автотехническата експертиза ще обясни причините за произшествието, уточни в Пловдив главният прокурор Сотир Цацаров. Той добави, че шофьорът и стюардът в автобус, снабден с колани, не могат насила да задължат пътниците да ги използват. По думите му това е въпрос на лично съзнание. В свое становище от браншовата камара \"Пътища\" обявиха, че състоянието на магистрала \"Тракия\" отговаряло на законовите изисквания. От браншовата организация \"Пътна безопасност\" също смятат, че пътят отговаря на правилата. Няма изискване да се поставя ограда от страната на банкета при относително равен крайпътен терен, добавят те. \nОт многопрофилната болница \"Св. Анна\" съобщиха, че всички пациенти от тежката катастрофа край Вакарел вече са стабилизирани и контактни, всички са на собствено дишане. Няма непосредствена опасност за живота им, но все още са възможни усложнения.    \n \t\n", "date": "2018.04.17", "title": "Кола засече бус с ученички"}
{"url": "http://www.duma.bg/node/164990", "text": "Сериозни пропуски в системата налагат реформа в местата за лишаване от свобода, коментира в Пловдив главният прокурор Сотир Цацаров. Според него е необходимо създаването на затвор, в който да лежат всички престъпници с най-тежки присъди. Увеличаването на надзирателите и техните заплати също е нужно. Ниските възнаграждения водят до текучество, незаети места и корупционни практики, допълни Цацаров. \"Има места, където един надзирател отговаря за 49 лишени от свобода. Има места, където съотношенията граничат 1:19, което, общо взето, се смята при сегашното положение за добро докъм 1:24, 1:30 и т.н. Тези констатации се повтарят всяка година\", обясни главният прокурор. \nЦацаров коментира, че трябва да се инвестира и в сигурността на местата за лишаване от свобода, защото сегашното състояние на затворите е извън всякакви нормални стандарти. \"Няма нищо лошо, нищо нередно да кажем, че трябва да се забрани всякакво внасяне на предмети отвън, освен тези, които са от първа необходимост, както и че всички затворници с такъв режим трябва да бъдат с униформи и трябва да бъдат при абсолютно еднакви условия. Докато това не се постигне, докато не се осигури необходимото материално и техническо осигуряване на надзирателите, всичкото това ще се повтаря всеки път\", допълни Цацаров.   \n \t\n", "date": "2018.04.17", "title": "Заради пропуски в системата Цацаров иска реформа в затворите"}
{"url": "http://www.duma.bg/node/164991", "text": "Поредният сигнал срещу кмета на Пазарджик Тодор Попов от ГЕРБ е факт. От Антикорупционния фонд (АКФ) сигнализираха Комисията за противодействие на корупцията и за отнемане на незаконно придобитото имущество (КПКОНПИ). От организацията смятат, че повече от 9 г. гербаджията е нарушавал законовите изисквания за деклариране на потенциален конфликт на интереси. АКФ посочват, че от публично достъпната информация на интернет страницата на общината се разбира, че Попов няма подадени декларации по Закона за предотвратяване и установяване на конфликт на интереси, въпреки че е бил длъжен като лице, което заема публична длъжност. Той е трябвало да го направи в тримесечен срок от влизане на закона в сила, т.е. от началото на 2009 г. \n\"Задължение за подаване на декларация като лице, заемащо висша публична длъжност, г-н Тодор Попов има и по новоприетия Закон за противодействие на корупцията и за отнемане на незаконно придобитото имущество. Такава декларация също не е публикувана към настоящия момент\", обясняват от Антикорупционния фонд. АКФ настоява антикорупционната комисия да провери има ли достатъчно основания за налагането на административнонаказателна санкция. \nПрипомняме, че в края на март БСП настоя за финансови проверки, свързани с дейността на Община Пазарджик. \"Паралелната държава, задкулисието и управлението на далаверата е обхванало не само централното равнище в държавата, а и областните и местните власти. Това се отнася и за Пазарджик\", обобщи Корнелия Нинова след изнесено заседание на Изпълнителното бюро на НС на БСП в града. \nСоциалистите поискаха Агенция държавна и финансова инспекция (АДФИ) и Сметната палата да проверят сделките на Община Пазарджик - отговарят ли на изискванията на законите, има ли прозрачност, конкуренция, как са вземани решения, нарушения при обществените поръчки и концесиите. \nПрипомняме, че кандидатът за купувач на ЧЕЗ Гинка Върбакова се бе сдобила и с правата за един от най-големите паркинги в Пазарджик. Фирмата й \"Грийн Билдинг БГ\" ЕООД получила концесията м.г. срещу месечен наем от 4800 лв. Нейна съдружничка пък държеше друг паркинг в града. След скандала с ЧЕЗ кметът на Пазарджик Тодор Попов обяви, че ще прекрати сделките. \nВ средата на март местният вестник \"Виделина\" публикува как Попов хвали сделката за ЧЕЗ и я определя като най-успешната за последните 20 г. Гербаджията дори предлага на журналиста Валентин Ненков, който задава въпроси за сделката, да се премести да живее в друга държава. Кметът се възмущава, че \"типично по български\" фирмата на Върбакова \"Инерком\" се атакува с обвинения, че пере пари. През 2015 г. Окръжната прокуратура в Пазарджик започна проверка срещу пазарджишкия кмет. До разследването се стигна след медиен репортаж, показващ имот на Тодор Попов с размерите на голф игрище. Независим оценител обаче заяви, че \"селската къща\" на кмета, построена през 2014 г., струва около 1,5 млн. лв. при заплата от около 2000 лв. \nПроверката няколко пъти бе удължавана. През август 2015 г. й бе даден още месец заради неприключили данъчни ревизии в НАП на Попов - като физическо лице, и на шест юридически лица - фирми, в които участие имат негови близки. \nДо март 2016 г. срокът за ревизията бе променян шест пъти. На Попов и съпругата му бяха съставени два акта за по 14 хил. лв., които след обжалване бяха отменени от териториалната дирекция на данъчната агенция в Пловдив. В крайна сметка констатацията на институциите бе, че няма открити нарушения, свързани с имотното състояние на Попов и съпругата му.   \n \t\n", "date": "2018.04.17", "title": "Антикорупционният фонд внесе сигнал срещу кмета на Пазарджик"}
{"url": "http://www.duma.bg/node/164983", "text": "Родители на кандидат-първокласници в София масово са в неведение относно новите правила за прием, които бяха въведени преди месец. В първия ден от кампанията по подаване на документи те се лутаха между общината и няколко училища, за да доизясняват какви документи са необходими или да сменят вече издадените. Оказва се, че и някои ръководства искат различни бумаги от изискваните в нормативните правила на общината като например оригинал на удостоверение за промени на постоянен или настоящия адрес на детето. То обаче трябва да се подава едва при записването на детето, а не при подаване на заявлението за кандидатстване. Някои майки пък се оказа, че са взели грешно удостоверение за адрес и е трябвало да се върнат и да платят нови такси за издаване на нужния документ.  \nРодителите също така се оказаха изненадани, че не могат да използват при приема адресната регистрация на бащата, тъй като обичайно детето е с адреса на майката. Някои пък изобщо не знаеха, че има нова система за правила и до последно са изчислявали точки по миналогодишната.  \nХаос предизвика и текстът даващ предимство на втори деца и използването на адресната регистрация, при която са приети по-големите хлапета. Критерият е неясен и за самите школски ръководства и те не знаеха как да го тълкуват. Родителите издирваха и карти на прилежащите територии, за да уточнят с кои са съседни и да могат да кандидатстват в близките училища с предимство. Подобна карта обаче няма.  \nИ тази година традиционно много родители предпочетоха да подадат заявления за прием в първия възможен момент заради грешното убеждение, че при класирането се взема предвид и входящият номер. Все пак за първи път тази година не се получиха опашки пред по-търсените школа.  \nДУМА припомня, че за първи път в София и страната се въведе прием с предимство освен по район и по уседналост. Така с най-голям бонус са децата, живеещи в прилежащата територия на училището над 3 години, след тях се нареждат тези с адресна регистрация между 1 и 3 години, накрая е уседналостта до 1 година. В четвърта група влизат всички извън района на съответното школо.  \n\"Критерият близост има за цел да избегне злоупотребите на регистрациите с цел записване, на които станахме свидетели миналата година\", обяви вчера министърът на образованието Красимир Вълчев. Зам.-кметът на София Тодор Чобанов обаче призна, че новата система няма как да удовлетвори всички. Според него само 7-8 училища ще са по-натоварени при приема, но ще има и такива със свободни места.  \nПроверка на ДУМА сред родители обаче показа, че масово продължава практиката по смяна на адресната регистрация, за да може детето им да попадне в по-добро училище.  Родител трябваше да чака 78 минути, за да получи удостоверение за адрес в район \"Лозенец\"   \n \t\n", "date": "2018.04.17", "title": "Столичните родители в пълно неведение за приема в I клас"}
