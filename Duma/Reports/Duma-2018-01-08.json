{"url": "http://duma.bg/node/158419", "text": "Ремонт на всички джамии, исторически и религиозни паметници у нас поиска от България турският президент Реджеп Ердоган. Той отправи щенията си при откриването на реставрираната желязна църква \"Св. Стефан\" в Истанбул. Ердоган изтъкна, че в София само една джамия е отворена за служба. За мен ще е удоволствие да открием и приключването на тази реставрация, самопокани се той. \nБойко Борисов пък си приписа заслуги за ремонта на храма - още докато бил кмет, поискал помощ от тогавашния си колега и я получил. Премиерът се изцепи, че Истанбул е столица, а с Турция сме съседи от векове. Накрая Борисов обеща България да направи \"каквото може\" за нормализиране на отношенията между ЕС и Анкара.   \n", "date": "2018.01.08", "title": "Ердоган поиска ремонт на всички джамии у нас "}
{"url": "http://duma.bg/node/158406", "text": "363 288 българи, кръстени Иван, Иванка, Иванина, Ваньо, Ваня, Ванина, Йоан, Йоана, Йовко, Йовка, Ивайло, Ивайла, Иво, Ивона, Калоян, Жан, Жана и Яна, празнуваха вчера имен ден. 233 286 от именниците са мъже, а 129 949 са жени. Името Иван носят 154 069 души, а 58 578 от дамите се казват Иванка. \n149 348 души пък почерпиха в събота за своя имен ден на Йордановден, Богоявление. Мъжете са 78 253, а жените 71 095. \nОбщо 51 211 се казват Йордан, а 38 753 са представителките на нежния пол, които носят името Йорданка. Имен ден празнуват още Дана, Божан, Данчо, Боян, Богдан, Богдана, Богoлюб, Богoлюбa, Божанa.   \n", "date": "2018.01.08", "title": "Над 300 000 българи празнуваха Ивановден"}
{"url": "http://duma.bg/node/158407", "text": "Районната прокуратура в Асеновград е образувала досъдебно производство във връзка със загиналото 13-годишно момче, което падна от скала. Случаят се разследва, а властите разпитват и свидетели. Очаква се да бъдат назначени експертизи. От болницата, където почина детето, обясниха, че то е било в изключително тежко състояние. Момчето е имало множество травми и въпреки усилията на лекарите, е починало около час след приемането му в болницата. \nКъм момента е изяснено, че 13-годишният Васил се е разхождал с трима свои приятели в местността Метоха, на разклона за Асеновата крепост. Мястото се използва от много жители на района за отдих през почивните дни, когато времето го позволява. Най-вероятно момчето е паднало заради подхлъзване на пътното платно от височина около 13 метра височина.   \n", "date": "2018.01.08", "title": "Разследват случая със загиналото момче от Асеновград"}
{"url": "http://duma.bg/node/158408", "text": "Столичната община съвсем се оплете с регламента на извънкласните дейности, които може да се провеждат в училищата. След като само преди 8 месеца Столичният общински съвет прие за първи път правила, които да регламентират отношенията между външни организации и училищата, сега нормативният акт ще бъде прекрояван основно. През този период той бе изменян два пъти. Новата промяна цели да постигне още по-ясен регламент и по-голяма прецизност и прозрачност при провеждане на конкурсите за извънкласните дейности в общинските училища, посочва в мотивите си вносителят Тодор Чобанов, зам.-кмет на София. От общината очакват становища от всички заинтересовани организации до един месец.  \nДУМА припомня, че заради новите правила и цени на различни курсове и занимания от външни фирми в училищата, много организации отказаха да подпишат договори в ръководствата, а други вдигнаха цените на уроците си. Директори пък се оплакаха от неуредици в правилата, свързани с примерните договори, проблеми с отдаването на различни по квадратура физкултурни салони и предрекоха оттегляне на спортните дейности от училищата.    \n", "date": "2018.01.08", "title": " Столичната община се оплете с извънкласните дейности"}
{"url": "http://duma.bg/node/158409", "text": "Въпросите, свързани с доходите на семействата, в анкетата, която проучва отоплението в домовете, ще бъдат премахнати. Анкетата бе разпространена в 83 софийски училища и възмути много родители.  \n\"Всичко, което притеснява родителите, трябва да се преработи. Не е необходимо да се задават въпроси за доходите, а само за начина на отопление на домакинствата\", каза кметът на София Йорданка Фандъкова. \nАнкетата, която не е задължителна, е част от проучване, което трябва да установи как се отопляват софиянци и колко от домакинствата ползват твърдо гориво. Проектът е съвместен между Столичната община и фондация \"Енергийна агенция-Пловдив\". Идеята е да се проучат 6000 домакинства, а анкетата е спусната в училища в София от шефката на инспектората Ваня Кастрева.  \n    \n", "date": "2018.01.08", "title": " Махат въпросите за доходите от анкетата в софийски училища"}
{"url": "http://duma.bg/node/158410", "text": "Главният прокурор Сотир Цацаров е глобен с 300 лв. заради неподадена в срок имотна декларация пред Съдебния инспекторат, става ясно от сайта на институцията. Ръководителят на държавното обвинение трябваше да представи документа до 15 май. По закон магистратите, които не подадат в срок декларациите си, се наказват с глоба от 300 до 3000 лв., а когато нарушението е повторно - глобата е от 600 до 6000 лв. Размерът на глобата се определя от главния съдебен инспектор Теодора Точкова. \nЦацаров не е обжалвал наказанието. Още 9 магистрати не са атакували в съда наказанията си за неподадена декларация и те вече са в сила. Те също са глобени с минимална санкция от 300 и 400 лв. Сред глобените е и Евгени Диков - зам. главен прокурор, доскоро шеф на НСлС, който влезе във ВСС и освободи поста за Борислав Сарафов. Неговата глоба е 400 лв.   \n", "date": "2018.01.08", "title": " Глобиха Цацаров за липсваща имотна декларация"}
{"url": "http://duma.bg/node/158411", "text": "Издирваният убийство на шестима души в Нови Искър Росен Ангелов се е самоубил. По първоначална информация той се е застрелял с малокалибрено оръжие със заглушител в главата. Информацията за развитието на случая бе оповестена в късния следобед. \nПо-рано през деня сайтът \"Правен свят\" разкри, че Ангелов е бил таксиметров шофьор, въпреки че в свидетелството му за съдимост се е посочвало, че е осъждан. Преди десет години Ангелов е бил адресно регистриран в блок 325 на жк \"Надежда 3\" и е работил като таксиметров шофьор. Рецидивистът е осъждан от Софийския окръжен съд и Върховния касационен съд, като третата си присъда така и не изтърпява. \nОще като войник е осъден за изнасилване и кражби. Въпреки 7-годишната присъда Ангелов изтърпява реално четири години и половина, след което е предсрочно условно освободен. Преди 11 години \"Горският човек\" отново е задържан, този път за блудство с 11-годишно момиче във вила край село Луково. Осъден е на 8 години лишаване от свобода. От решението на Върховния касационен съд се разбира, че състав на Софийския апелативен съд на 10 юли 2009 г. потвърждава присъдата на първа инстанция. Росен Ангелов не се примирява и настоява за отмяна на ефективната присъда. След като и последната съдебна инстанция я потвърждава, той успява да се укрие и да избегне влизането в затвора. Макар да е издирван, продължава да живее необезпокоявано и дори да работи като таксиметров шофьор. \nНа 4 януари полицията обяви 56-годишния мъж за общодържавно издирване, а в издирването се включиха всички сили, командоси, спецчасти и дори армията. \nВ събота военният министър Красимир Каракачанов обяви, че издирваният е бил в Чуждестранния легион и вероятно е с изключително високо равнище на подготовка. Министърът се възмути, че в България всеки можел да си закупи оръжие и да се скрие от властите. По думите му проблемът е в твърде либералното отношение към закононарушителите. Според военния министър е възмутително и неприемливо човек, съден за една камара престъпления, да бъде освободен до произнасяне на присъдата, какъвто е и случаят с Росен Ангелов. \nДУМА припомня, че полицията направи още една безрезултатна акция в апартамент в столичния квартал \"Дружба\" във връзка с издирването на Ангелов. По-късно главният секретар на МВР главен комисар Младен Младенов заяви на кратък брифинг, че не може да се каже кога е настъпила смъртта на Ангелов. \"Целта на операцията беще първо да гарантираме сигурността на гражданите, да бъде притиснат и да няма възможност да се придвижва свободно и междувременно да извършваме претърсване дом по дом\", заяви Младенов. За провеждането на операцията са били включени сили на МВР и армията, които три дни са правили претърсвания. Около 14 ч. вчера в една от стаите на изоставена къща в с. Луково е намерено тялото на мъж, който по възраст и описание отговаря на издирваното лице. Мъжът е държал в ръката си пистолет.   \n", "date": "2018.01.08", "title": " Убиецът на шестимата в Нови Искър се самоуби"}
{"url": "http://duma.bg/node/158412", "text": "Европредседателството не може да бъде повод опозицията да си затваря очите за случващото се в държавата ни в политически план. Това заяви зам.-председателят на БСП Деница Златева в телевизионно интервю. По думите й темата за корупцията е изключително чувствителна и това се потвърждава от факта, че през последните дни в много западни медии излизат неприятни статии за страната ни. \"Усещането за корупция е във висшите етажи на властта, както и в местната власт, където има сериозен финансов ресурс. Пример за това е санирането, както и обществените поръчки в други сектори\", даде примери Златева. Според нея в новото антикорупционно законодателство се събират няколко звена, което няма да бъде ефективно. За нас е важно да се намери механизъм, който да доведе до резултати, категорична е Златева. Тя потвърди, че БСП ще внесе на 17 януари мотивите за вот на недоверие заради корупцията. \n\"Темата за борбата срещу насилието над жени е водеща за левицата. През всичките тези години, чрез женското и младежкото обединение и чрез партията, ние сме били инициатори на редица кампании срещу насилието над жените\", припомни Златева. БСП не е против мерките за борба с насилието над жените, а за начина, по-който Истанбулската конвенция беше обсъждана или необсъждана публично и внесена в НС за ратификация\", обясни тя. Златева призна, че в документа има текстове, които пораждат притеснения и спорове в обществото. \"Предлагаме на този етап конвенцията да не да бъде внесена за ратификация. Но ние ще подкрепим, ще участваме в подготовката на промените в законите, които ще гарантират ефективни механизми за борба с насилието срещу жените\", обяви Златева. \n    \n", "date": "2018.01.08", "title": " Златева e убедена, че европредседателството не е повод опозицията да си затваря очите"}
{"url": "http://duma.bg/node/158413", "text": "Тържествената церемония при откриването на реставрираната Желязна църква \"Св. Стефан\" в Истанбул събра турския президент Реджеп Ердоган, българския премиер Бойко Борисов и колегата му Бинали Йълдъръм, а вселенският патриарх Вартоломей и българският патриарх Неофит отслужиха молебен. \"При Османската империя на територията на българската държава има редица исторически обекти, тези обекти също имат нужда от реставрация. Ние знаем това и както при Желязната църква съхраняването на тази обща история може да бъде осъществено съвместно и заедно. С нашите български приятели ние осъществихме реставрацията на Желязната църква и с това сътрудничество се надяваме да реставрираме и историческите, и религиозните паметници в България\", настоя Ердоган. Турският президент дори се самопокани в София, като изтъкна, че в столицата ни има само една джамия, отворена за служба. За мен ще е удоволствие да открием и приключването на тази реставрация, заяви той. \nРемонтът на \"Св. Стефан\" струва на Турция около 3,5 млн. евро, България е дала 390 хил. лв. Борисов благодари на турската държава за ремонта на църквата, подчертавайки, че всеки железен елемент е свален и реставриран. Борисов опита да си присвои заслугите по реставрацията на 120-годишния храм. \"Благодаря на всички, благодаря на Тайпи, който помага още от времето, когато беше кмет на Истанбул. И когато го помолих да помогне за църквата. И той, разбира се, помогна\", заяви премиерът, пропускайки факта, че до ремонта се стига след споразумение между министерствата на културата на двете страни по Програма за сътрудничество в опазване на недвижимото културно наследство, подписана през 2002 г. Основните строително-ремонтни и реставрационни дейности започват през 2011 г. \nТурският премиер пък изрази очакванията си България да посредничи за приемането им в ЕС по време на домакинството за европредседателството. \"По време на вашето председателство започнаха да се появяват хубави послания от европейските ни приятели. С ЕС и преди не сме имали проблеми, но нека днес изпратим посланието \"Да сме толерантни\", призова Йълдъръм. Борисов направи гаф, като заяви, че \"София и Истанбул са столици, в които етническата толерантност е пример за подражание\". Според него това, че на Златния рог има реставриран български храм, е доказателство за добросъседство и приятелство. По думите му е много лесно да има противопоставяне, но е трудно да се гради мир. На въпрос дали пътят на Турция към Европа минава през България, премиерът първо отговори, че \"България е важна държава, велика държава\", но няма как да й се възлагат подобни отговорности. После обаче вметна, че \"Европредседателството е за 6 месеца, а с Турция сме съседи от векове и за векове\". Накрая обеща на Йълдъръм страната ни да направи каквото може за нормализиране на отношенията между ЕС и Анкара. \"Можем да посредничим, може да настояваме, защото само мирът и подобряването на отношенията с Турция на Европа дава решение на много въпроси. Забравихте Харманли - скоро бяхме там за бунтовете на бежанците. Сега има нулев натиск от година. Това не се постига лесно, не става с приказки и заклеймяване. Аз съм свършил моята работа, а това, че патриархът, владиците са тук и всички наши поклонници ще могат да идват да си запалят свещичка - това ще остане в историята\", изтъкна дипломатическите си заслуги Борисов. Той се зарече, че ще покажем на цяла Европа, на християнския свят, че може да се подобрят отношенията с най-големия ни съсед. Колкото и да сме малки, ще се опитам да допринесем за това разбирателство, зарече се Борисов. \nБившият културен министър и настоящ депутат от ГЕРБ Вежди Рашидов се впусна да хвали добрата дипломация на правителството за реставрацията на Желязната църква. \"Договорихме го заедно с премиера. Най-хубавото е, че стана нещо прекрасно\", продължи да приписва той заслуги на ГЕРБ. \nПрипомняме, че българската желязна църква \"Св. Стефан\" в Истанбул е един от най-значимите български паметници на архитектурата и културата. Тя е осветена на 8 септември 1898 г. от Екзарх Йосиф. Уникалната постройка от метал е проектирана от арменския архитект Ховсеп Азнавур и е изработена в Австрия от металургичната фирма \"Вагнер\". Елементите на конструкцията са пренесени с железница и са тежали около 500 тона. Били са сглобени на място.  \n \n   \n", "date": "2018.01.08", "title": "Ердоган поиска да ремонтираме всички джамии и мостове от Османско време  "}
{"url": "http://duma.bg/node/158375", "text": "Ароматът на любимия човек може да помогне за намаляването на стресовите нива в най-напрегнатите дни, показа проучване, цитирано от \"Дейли мейл\". Жените имат по-ниски показатели, когато подушат риза, която партньорът им е носил. Мирисът на непознат човек, от друга страна, изнервя повече дамите. \nИзследването било направено от учени от университета на Британска Колумбия в Канада. С него експертите показват, че миризмата не е просто част от първоначалното привличане, а от цялостно усещане за безопасност, поне при хетеросексуалните жени. \nЗа целта били избрани 96 двойки, разделени по равно на три групи. В първата жените помирисали нова риза, във втората - носена от непознат, а в третата - от партньора им. Включените в експеримента мъже трябвало да бъдат 24 часа с една и съща дреха, като два дни не са ползвали дезодорант. Жените пък вършели стресиращи дейности. Разпозналите миризмата на своя партньор върху дрехата били по-спокойни и нивата им на кортизол по-бързо се върнали в нормални граници.     \n", "date": "2018.01.08", "title": "Миризмата от дрехите на любимия намалява стреса"}
{"url": "http://duma.bg/node/158376", "text": "Любимката на Балканите Лепа Брена, която ще зарадва родните фенове на 23 март в \"Арена Армеец\" премиерно представи най-новата си песен \"Bolis I ne prolazis\", както и уникалния клип към парчето. Така юголегендата показа, че вече е в отлично здраве и форма, напълно възстановена и е по-сияйна от всякога.  \nСлед като в началото на декември по лекарска препоръка се наложи балканската звезда да отложи част от концертите в турнето, сега Лепа Брена ударно стартира 2018-а. Освен новата песен, многобройните участия и медийни изяви, певицата усилено работи по новия си албум, който предстои да излезе съвсем скоро. Всеки, присъстващ на концерта на Брена в София, също ще получи като специален жест новия й диск, който ще бъде раздаван в деня на самото събитие срещу представен пропуск при влизане в залата. \nНа 23 март вълнуващият спектакъл в София, ще започне с кратък биографичен филм за живота и кариерата на звездата, който публиката в \"Арена Армеец\" ще има възможност да види за първи път у нас. Гост-изпълнител на концерта ще е синът на юголегендата - Стефан  Живойнович, като двамата ще изпълнят заедно и обща песен. Това ще бъде дебют за талантливия младеж пред българските почитатели на сръбската певица, както ДУМА писа. \nБилети за събитието на цени от 30 до 55 лв. се продават в мрежата на Eventim, уточниха организаторите на концерта \"Moko Solution\".   \n", "date": "2018.01.08", "title": "Лепа Брена с нова песен и видеоклип"}
{"url": "http://duma.bg/node/158377", "text": "Норул Махджабин Хасан от град Орландо, щата Флорида, възнамерява да се омъжи за играта тетрис, след като прекъсна дългогодишната си връзка с калкулатор на име Пиер, пише \"Метро\". 20-годишната дама дори се преименувала на Фрактал Тетрис Хуракан. \nАмериканката с азиатски корени започва връзката си с играта през септември 2016 г. Сега тя прекарва с нея по 12 часа на ден, като се забавлява на различни сайтове, на смартфона си и на конзолата \"Геймбой\". Девойката обича да докосва копчетата й и я прибирала в леглото си. \nФрактал е затрупана и с тематични предмети, свързани с тетрис. Някои от тях са любимата й възглавница и нощната й лампа. В сайта \"Спринт\" тя е завършвала играта с най-доброто си постижение - 49,53 секунди. \nВъв физически план Фрактал изпитва същото удовлетворение от тетрис, каквото другите постигат чрез романтична връзка. Веднага след като се дипломира, девойката иска да сключи брак с играта. \nПреди това ексцентричната дама поддържала дългогодишна връзка с калкулатора Пиер, кръстен на името на математика Пиер дьо Ферма. Но тяхната идилия приключила, след като Фрактал предизвикала късо съединение на машинката и я намокрила при почистване. Бъдещата булка е голям фен на математиката. Преди Пиер тя имала вземане-даване с осцилоскоп на име Бракстън.   \n", "date": "2018.01.08", "title": "20-годишна се омъжва за тетрис"}
{"url": "http://duma.bg/node/158378", "text": "Поради феноменалния интерес към първия концерт у нас на най-голямата руска арендби звезда Тимати, организаторите пускат в продажба още 200 билета. Допълнителните места за шоуто на рапъра, което е на 16 февруари (петък) от 20 ч. в зала \"Универсиада\", са правостоящи и се намират непосредствено пред сцената. Билетите вече са в продажба в мрежата на Eventim. \nСлед като уникалният лайв на Тимати в София бе официално обявен в края на миналата година, новината стана най-обсъжданото и споделяно събитие. Първи се изчерпаха билетите във ВИП ложата за концерта, а към настоящия момент са останали ограничен брой седящи места.  \nОпределян за един от най-успешните млади изпълнители, скандалният руски рапър ще представи на 16 февруари всичките си най-големи хитове, сред които \"Где ты, где я\" и \"Ключи от рая\". Това несъмнено ще постави невероятно начало на една забележителна музикална година, смятат организаторите на концерта от \"Moko Solution\". \nТимати feat. Света - Дорога в аэропорт:   \n", "date": "2018.01.08", "title": "Пускат 200 места пред сцената за концерта на Тимати в София"}
{"url": "http://duma.bg/node/158379", "text": "100 Кила е официалният водещ на гала церемонията на едно от най-знаковите музикални събития в страната - 359 Hip-hop Awards. Петкратният носител на титлата \"Най-добър рапър\" ще бъде в компанията на певицата Елена Брусарска и журналистката Калина Паскалева. \nОрганизаторите се заричат церемонията да е една от най-стилните, правени досега. По традиция събитието ще се проведе в зала EFE на х-л \"Маринела\". Наградите ще бъдат връчени на 8 февруари от 20 ч. След като стане ясно кой ще грабне титлата \"Рапър на годината\", връчена лично от 100 Кила, вечерта ще продължи с разбиващо хип-хоп афтър парти. \nДотогава обаче всички фенове могат да дадат вота си за своите фаворити на  . Вече са активни есемес и онлайн гласуването за VI годишни хип-хоп награди. Крайният срок е 5 февруари 17 ч. В категория номинации в официалния сайт на събитието са публикувани в топ 5 номерата на всеки артист или проект. Потребителите имат възможност да гласуват свободно за всички или само за избрани категории от един IP адрес. При опит за манипулация на вота през proxy сайтове подадените гласове от подобни референти се анулират автоматично. Допълнително се следи за гласуване от динамични IP адреси от една и съща мрежа на един и същи доставчик. При установяване на злоупотреба получените гласове се анулират автоматично. \nОкончателна оценка ще се формира след сбора на есемеси, онлайн гласувания, гледания в официалните платформи и канали на артистите във Vbox7 и YouTube, както и в класацията БГ Топ 10 на най-големия сайт за хип-хоп култура 359hiphop.com. \nБилети за събитието се продават в мрежата на Eventim, а ВИП куверти се заявяват на лично съобщение във фейсбук страницата на 359 Hip-Hop Awards. \nСнимка      \n", "date": "2018.01.08", "title": " 100 Кила ще води хип-хоп наградите "}
{"url": "http://duma.bg/node/158380", "text": "Семейство, роднини и приятели изпратиха във Вечността хроникьора на Коларово Георги Игнатов Костадинов. Той загина в автомобилна катастрофа на 31 декември, часове преди настъпването на Новата година и три дни след като стана горд дядо на първороден внук, информира Димитър Тренчев. Съселяните му ще го запомнят като човека, който организира, режисира и засне на легендарната Липушова поляна в Беласица планина първата и все още единствена историческа възстановка в Коларово и една от първите в България. Със своя фото- и видеообектив Георги увековечи милиони мигове от сватби, кръщенета, абитуриентски празненства, спортни състезания и какви ли не общоселски празници, сред които особено му беше на сърце стародавната Сурва... Последните години от живота си Георги беше енергетикът на петричките оранжерии, собственост на бизнесмена Велин Георгиев.   \n", "date": "2018.01.08", "title": " Коларово се сбогува със своя хроникьор"}
{"url": "http://duma.bg/node/158381", "text": "И четирите части на тетралогията на Димитър Талев вече можете да се намерят на аудиокниги на Audioknigi.bg. Освен най-известния роман \"Железният светилник\" и следващата поред част - \"Преспанските камбани\", на сайта вече са налични и останалите два романа - \"Илинден\" и \"Гласовете ви чувам\". Творбите са прочетени от Звезделин Минков, който по неповторим начин пресъздава атмосферата на цялата тетралогия и ни пренася в обстановката на трудното време и размирни събития от периода на борбите за Македония. В тетралогията Талев акцентира и върху лично-семейното и персоналния поглед към ритъма на историческите събития, и върху цялото на народа и неговото основополагащо значение за развитието на историята.   \n", "date": "2018.01.08", "title": "Тетралогията на Димитър Талев излезе на аудиоформат "}
{"url": "http://duma.bg/node/158382", "text": "Премиера на новата книга на Николай Милчев \"Ти и котките следобед. 26 стихотворения от любов\" ще се състои на 11 януари от 18.30 ч. в зала \"Надежда\" на Столичната библиотека, пл. \"Славейков\" 4. Книгата е номинирана за наградата \"Балканика\".   \n", "date": "2018.01.08", "title": " Николай Милчев с премиера в Столичната библиотека"}
{"url": "http://duma.bg/node/158383", "text": "Българската академия на науките, Столичната община, Съюзът на българските писатели и издателство \"Захарий Стоянов\" организират вечер, посветена на 170 години от рождението на Христо Ботев. Тя ще се състои на 10 януари, сряда, от 18 ч. в големия салон на БАН, ул. \"15 ноември\" 1.   \n", "date": "2018.01.08", "title": "Вечер в БАН, посветена на Христо Ботев"}
{"url": "http://duma.bg/node/158384", "text": "Един от най-добрите рецитатори на Валери Петров и на поемата \"В меката есен\" - Вели Чаушев, си тръгна от нас в началото на меката зима на 2018 г. На 83 години ни напусна любимият актьор, един от последните големи \"сатирици\" от театъра на малката софийска уличка \"Стефан Караджа\". И останаха неизброими роли, изброими детски книги и книги за възрастни, много усмивки и много вицове, остана една недописана биография на артиста, на писателя, на приятеля и човека Вели от Златоград - родния град, на който посвети творбата си \"Кафе в Златоград\". Тя беше и неговият искрен поклон към родопчани. \nВъв ВИТИЗ влиза благодарение на поощрението на големия Апостол Карамитев, а с випуск 1958 г. поставят и преди 60 години началото на Учебния театър с цели десет премиери. \nВели Чаушев заедно с Гинка Станчева, Апостол Карамитев, Милчо Червенков са душата на младежките увеселения в столицата през седемдесетте и осемдесетте години на миналия век. Техният работен ден в това време започва от градския комитет на Комсомола и завършва в залите \"Универсиада\" и \"България\", младежките културни домове и клубове. \nТой не се умори и продължи в годините на Прехода с подобна рецитаторска страст да разнася българското слово по сцени и площади, в зали и в клубове, да доказва, че доброто слово може да ни промени, да ни прави по-добри и по-малко да хленчим, както ни упрекваше приживе Станислав Стратиев. \nКато ученик и младеж Вели се увлича от поезията на Атанас Далчев, на Александър Вутимски, на Богомил Райнов, а по-късно любимият  му автор е Валери Петров. Скоро отново слушах с любопитство с нищо несравнимото и недостижимо художествено слово на поета, артистично поднесено от Вели. Отразило му се и другаруването с Мирон Иванов, с Радой Ралин, с Георги Мишев, особено със Станислав Стратиев. И самият той остави за децата и възрастните \"Сламчо\", \"Гръмчо\",\"Белият чудак\", \"Хей\", както и \"Амбалаж\", \"Ще се видим довечера\" и \"Сламчови работи\". \nЗа Вели Чаушев някак нелепо е да се говори в минало време, той гореше в театъра и гореше за театъра. Четох негово посмъртно послание за колегата му Никола Анастасов: \"Кольо обичаше театъра и театърът обичаше Никола Анастасов. Кольо обичаше естрадата и естрадата го обичаше. Кольо обичаше публиката и публиката обичаше Кольо Анастасов...\" Всичките тези думи и сравнения напълно важат и за Вели Чаушев.  \nИ той сега, сигурен съм, в меката зима на годината, заедно с \"В меката есен\" на Валери Петров се пренася в гримьорната си и на сцената на Небесния театър, където са Апостол Карамитев, Георги Парцалев, Георги Калоянчев, Димитър Манчев, Никола Анастасов, Хиндо Касимов, Васил Попов, Енчо Багаров, Невена Коканова, Катя Паскалева, Нейчо Попов, Димитър Вълчев, Коста Карагеоргиев, Саркис Мухибян, Младен Киселов, Станислав Стратиев, Божидар Лечев, Ангел Георгиев и всички останали негови колеги и приятели от Мелпомена...   \n", "date": "2018.01.08", "title": "\"В меката есен\" си отива в меката зима..."}
{"url": "http://duma.bg/node/158385", "text": "Малките пухкави мотове - герои от книгите на детската писателка Радостина Николова, скоро ще достигнат до децата в Китай. Международната издателска къща \"Аврора\" (Aurora Publishing) е купила правата за цялата поредица \"Приключенията на мотовете\" и вече работи по превода на трите части. Очаква се книжките да бъдат на пазара в азиатската страна през пролетта на 2018 г. в общ тираж от 25 000 екземпляра, научи ДУМА от Александър Кръстев от azcheta.com. \nМотовете са необикновени същества, които обитават гардеробите на хората от хиляди години. Сменят цветовете си според дрехите, които висят по закачалките, и настроението на хората. Невидими са и се показват само на онези, на които имат доверие. Първата книга от поредицата за мотовете \"Здравей, ново утре\" излиза през октомври 2013 г. и носи на Николова награда \"Бисерче вълшебно\". До средата на 2015 г. са публикувани и следващите две книги - \"Мукс отвръща на удара\" и \"Спасяването на хълцащата принцеса\". \nРадостина Николова е онлайн маркетинг специалист по професия, но след няколко години в корпоративната сфера от 2016 г. се фокусира изцяло върху писането. Освен на трите части от поредицата за мотовете, тя е авторка и на две допълнителни истории за по-малките читатели \"Приказки от света на мотовете\", както и на книгата \"Моите красиви рога\". Носителка е на две награди \"Бисерче вълшебно\" и има две номинации от литературните награди \"Перото\".  \n\"Върнах се от Панаира на детската книга в Болоня миналата пролет с усещането, че западните издатели гледат със снизхождение и известно пренебрежение на детската литература от източноевропейските страни. Благодарение на контакт от едно испанско издателство успях да се свържа с агенти в Китай и след няколко месеца активна работа с тях вече имаме подписан договор. Фактът, че се случва, ме прави изключително щастлива и обнадеждена за бъдещето на българската детска книга в чужбина\", споделя писателката.  \nОсвен с текста на Радостина Николова, китайските деца ще могат да се запознаят и с илюстрациите на Мелина-Елина Бондокова. \nИздателска къща \"Аврора\" е основана през 1985 г. и е носител на Националната награда за добри практики в книгоиздаването, връчвана от китайската Държавна администрация за преса, книгоиздаване, радио, кино и телевизия (SAPPRFT). Специализирана е в издаването на художествена и образователна литература за деца и юноши. Част от книгите са отличени с Националната книжна награда на Китай, Китайската награда за изключителност в книгоиздаването, наградата за детска литература \"Бин Син\" и др. По данни на базираната в Пекин изследователска компания OpenBook пазарът на детски книги в Китай през 2016 г. е възлизал на 2,4 млрд. долара, малко под 1/4 от общия книжен пазар в страната.  \n    \n", "date": "2018.01.08", "title": "Българската поредица за мотовете излиза в Китай  "}
{"url": "http://duma.bg/node/158386", "text": "БАБИНДЕН. Древен празник, запазен от езически времена и до днес по нашите земи, посветен на акушерките. Обредността през този ден е подчинена главно на желанието да се засвидетелства почит и уважение към възрастните жени, които са \"бабували\" на родилките. От 1951 г. 21 януари е обявен за ден на родилната помощ и на акушерките и гинеколозите. 1904 - УМИРА ФЕЛИКС КАНИЦ, АВСТРО-УНГАРСКИ АРХЕОЛОГ, ЕТНОГРАФ И ГЕОГРАФ (Р. 1829 Г.). Посещава България 18 пъти, а резултатът са уникални трудове с исторически, етнографски и географски характер. За \"Оригинална карта на Дунавска България и Балкана\" с обозначени 3200 селища, 35 манастира и крепости е награден със златен медал на Географски конгрес (1876 г., Париж). Картата е използвана по време на Руско-турската война (1877-1878) от руското командване. Картите на Феликс Каниц са използвани и на Берлинския конгрес на Великите сили (1878) за установяване следвоенните граници на Балканския полуостров. Почетен гражданин на Ловеч от 18 юли 1902 г. 1911 - РАЖДА СЕ ЙОРДАНКА ГЕОРГИЕВА ЧАНКОВА-KАТЯ, ДЕЯТЕЛКА НА РЕВОЛЮЦИОННОТО МЛАДЕЖКО И РАБОТНИЧЕСКО ДВИЖЕНИЕ В БЪЛГАРИЯ (УМИРА 1944 Г.). Участничка в съпротивителното движение по време на Втората световна война. Член на Политбюро на ЦК на БРП(к). Партизанка от Втора софийска народоосвободителна бригада. Една от Петимата от РМС. На 30 май 1944 г. е ранена тежко в сражение c жандармерия над с. Елешница, заловена жива и разстреляна. 1935 - РАЖДА СЕ ЕЛВИС ААРЪН ПРЕСЛИ, АМЕРИКАНСКИ ПЕВЕЦ И АКТЬОР (УМИРА 1977 Г.). Емблематична фигура на популярната култура от средата на XX в., често е наричан само с първото си име Елвис и е определян като Краля на рокендрола, или просто Краля. Най-продаваният солов изпълнител в историята на популярната музика. Номиниран е за 14 награди \"Грами\", като печели 3 от тях, а освен това получава и \"Грами\" за цялостен принос. Умира в дома си в Грейсланд вероятно от свръхдоза приспивателни и успокоителни. 1949 - СЪЗДАДЕН Е СЪВЕТЪТ ЗА ИКОНОМИЧЕСКА ВЗАИМОПОМОЩ (CИВ). Икономическа организация на социалистическите държави. Нещо като Източен блок, еквивалент на Европейската икономическа общност, но изграден на географски принцип в много по-висока степен от ЕИО. Разпуснат е на 28 юни 1991 г. 1973 - ИЗСТРЕЛЯНА Е СЪВЕТСКАТА КОСМИЧЕСКА СОНДА \"ЛУНА 21\". Намиращият се на борда й \"Луноход 2\" слиза от основната конструкция на повърхността на Луната и провежда самостоятелни изследвания в продължение на 146 дни. През това време изминава 37 км по повърхността, заснема 86 панорами и предава 80 000 снимки. Масата на самия луноход е 836 кг, а общата маса, доставена на Луната заедно със спускаемия модул, е 1814 кг.   \n", "date": "2018.01.08", "title": "Датата"}
{"url": "http://duma.bg/node/158389", "text": "Живеем в стабилно кретенска държава. \nСтабилна, защото МВР и прокуратурата работят денонощно няколко дни, за да ни убедят във версия, в която самите те не са убедени. Но ще станат. Колкото и кретенско да звучи. \nКретенска, защото пак същите МВР и прокуратура N-ти ден ни набиват безкрайната си некомпетентност около жестокото убийство в Нови Искър. \nТа тъй. Росен Ангелов - без документи, \"издирван\" от 9 години, съден за търговия с валута, обир, тежка катастрофа като таксиметров шофьор, хванат в чаршафите с малолетна и пр. екстри от криминалетата, се търси под дърво и камък от тежко въоръжени жандармеристи и спецове дори на мотори (\"Сигма\") по планини и дерета. Междувременно бивш негов съкилийник експертно обяснява как Росен се прави на Митко Палаузов, а в главата му има \"доста съчми\". \"От местопрестъплението\" пасти да яде пред родната ДНК-експертиза, на която иначе са нужни поне 20-ина дни или помощ от чужбина, за да извади заключение. Цялата история звучи прекалено нагласена и злокобна, за да е истинска. Някои неща просто не се връзват. \nВицепремиерът Красимир Каракачанов рече, че имало индикации, че Росен е бил в Чуждестранния легион. \"Има индикации\" звучи като \"обосновано предположение\" на Цветан Цветанов. Толкова ли е трудно за един вицепремиер да провери дали Росен Ангелов наистина е бил в чуждестранен легион? Ако е бил - кога? Преди да започнат да го \"издирват\" или след това? Ако е след това, как е влизал и излизал в държавата? Може и още въпроси да зададем, ако има отговор. \nОт МВР казаха, че за връзката на Кети Кюхова с Росен Ангелов знаел само един човек, майка й. Ако е така, МВР как разбра за тази връзка? \nКак Росен Ангелов е бил шофьор на такси, като са го издирвали? Нещо тестове, разрешително, документи... Но твърдят, че бил приет след катастрофа в \"Пирогов\" и после пак изчезнал. \nКак от 2007 г. досега са издирвали Росен Ангелов? Това е един от основните въпроси, които вълнуват обществото. И не е успокоителен отговорът, който ни пробутва Цветан Цветанов. Трябва ли да бъдем спокойни, че има 600 лица, които се издирват от МВР? Като Росен Ангелов ли се издирват? Щото там имало сигнали, но били безуспешни, защото информацията не била потвърдена. Как така? С какво е оцелявал този човек? Как се е издържал? Какво е ял? Нали е работел по някакви строежи? Кой го е проверил и е установил, че информацията е непотвърдена? \nЗащо се чудим. Нима преди време нямаше отвлечен син на бизнесмен, за когото Бойко Борисов свика щаб в дома си? Момчето бе освободено. Нещо за извършителите? Нещо за заканата да бъде заловен стрелецът срещу данъчния служител в столицата? Нищо. Също като за изказването на Борисов, че в парламента има наркотрафиканти. Да, ама нарочени за убийството на Делян Пеевски бяха арестувани за часове, нали? \nСтранна държава ли? Не, кретенска. Росен Ангелов имал профил във фейсбук до неотдавна? Верно? Че що да няма? Защо утре да не стане ясно, че си е купил Народния театър например? Колко му е? Че издирваният Брендо бил купил хотел \"Рила\" на пъпа на София? Нещо да кажете, а? \nПък вие разказвайте бабини деветини за скоростен ДНК-анализ. Че то утре следите на всеки от нас може да цъфнат в района на с. Луково. Или само се снимат шмайзер до шмайзера в гората. Горди позьори до блокирани горски пътища и пътеки. Мда... Термокамери, следови кучета, армия, \"Гранична полиция\"... Само в Чуждестранния легион ли е бил издирваният? А зелена барета, Камбоджа, Виетнам... Рамбо или Росен търсеше държавата? Щеше да е смешно, ако не е тъжно! Цялата държава гонеше предварително обявен убиец. Или луд, за когото беше ясно, че скоро ще бъде ликвидиран. Не го самоубиха с гранатомет...   \n", "date": "2018.01.08", "title": " Стабилно кретенски"}
{"url": "http://duma.bg/node/158387", "text": "Заболяванията по традиция носят латински наименования. И опитаме ли се да определим съвкупността от характерни признаци, по които бихме могли да диагностицираме загубата на социалното здраве на дадено общество, като потърсим в тълковен речник на латинския език произхода на \"корумпирам\", то смисълът на глагола \"corrumpo\" е дълъг низ от думи, които го разясняват: повреждам, пропадам, пилея, изтощавам, разлагам, унищожавам, разрушавам, съсипвам, покварявам, съблазнявам, развращавам, подкупвам, изопачавам, извращавам, фалшифицирам и ... корумпирам. \nВ глобален мащаб корупцията съществува навсякъде. Още Джон Грей през 1738 г. пише в своите \"Басни\": \"Корупцията не е с днешна дата: тя е опитвана във всяка държава\". Но в различните страни нивата на употреба на \"сребърните аргументи\", както древните римляни наричали подкупите, не са еднакви. Като резултат от исторически оформилия се национален манталитет на по-строги морални стандарти, или пък вследствие на целенасочени усилия, полагани от държавната администрация за редуциране на корупционните практики. \nПрез първите години след основаването на Асоциацията за борба против корупцията в България през 2000 г., докато още не бях навлязъл в нашенската национална специфика на корупционните прояви, се учудвах, дори шокирах от нежеланието на заемащите високи постове в системата на държавно управление да заимстват добри чуждестранни практики. \nПостепенно се ориентирах, че принципната съпротива у властприлагащите (властимеещ е само суверенът!) в България е напълно резонно следствие от техния органичен - и първичен социалдарвинистки интерес, - срещу корупционните практики да липсва противодействие. Понеже директно и/или индиректно те са  \nучастници в системата за облагодетелстване  от ендемичната корупция в България. Именно затова темите за запознаване със, както и за прилагане на ефективни чуждестранни практики за борба против корупцията в България, са теми абсолютно табу. \nНеведнъж съм популяризирал в рамките на моите възможности различни методики за контролиране на корупционните нива, за разкриване на корупционни практики, както и за тяхното справедливо санкциониране на основата на действена съдебна система. Но както при класическите заболявания на един биологичен организъм най-важно е превенцията, то същият принцип е валиден и спрямо социалното страдание \"корупция\". \nУправленският (псевдо)елит държи българското население под антиинформационен похлупак относно всички сведения, които биха могли да жалонират успешния път за противодействие на корупцията. \nИнформационното ембарго спрямо българската територия е насочено и по четирите посоки на света. На запад, откъдето може да постъпи \"вредна\" информация за използвания в продължение на дълъг период от страна на американското правителство широкоспектърен компютърен анализ на поведенческите модели на участниците в тръжни процедури, чрез който да бъдат установени корупционните нагласи при участие в обществени поръчки. Или пък да прехвръкне през информационната ембаргова бариера сведение за системата ARACHNE, разработена от Европейската комисия като инструмент за оценка на риска по оперативни програми. Системата е оперативен софтуерен инструмент за определяне на най-рисковите проекти и преглед на данни от вътрешни и външни източници по отношение на проекти, бенефициенти, договори и изпълнители. \nИ от юг са стопирани сведенията за ефективни антикорупционни правни системи. В Гана например самото неподаване на декларация за имотното състояние е обявено за престъпление и е наказуемо със затвор до две години. Информационната бариера е забита  и в източна посока. Е, там този процес е по-лесен за осъществяване, под дезинформационното було за \"опасността от Изток\". Сиреч от Русия спрямо Северноатлантическия пакт (НАТО), пък нали и ние - България, де! - сме негов славен боен член. \nЕ, да, но ... В качеството си на председател на Управителния съвет на Асоциацията за борба против корупцията в България и експерт с двадесетгодишен опит в сферата на контрола върху държавното управление, съм категоричен, че неизползването и на руския опит в контрола и противодействието на корупционните практики е изцяло насочено срещу националните интереси на България. Стартът на активни мероприятия срещу корупцията в Русия е през 2004 г. Тогава наличието на корени на корупция в самото руско законодателство и необходимостта да бъде \"наложена постоянна и системна антикорупционна експертиза на законодателство\" са били признати от президента на Руската федерация Владимир Путин в неговото встъпително слово на заседанието на Съвета при президента за борба с корупцията. \nПрез 2008 г. Националният план за противодействие на корупцията определя \"усъвършенстването на механизма на антикорупционна експертиза на нормативните правни актове на Руската федерация\" като мярка за противодействие на корупцията, която подлежи на законодателно въвеждане. Този Национален план за противодействие на корупцията е утвърден от президента на Руската федерация на 31 юли 2008 г. \nВ същата година посредством Федералния закон \"Относно противодействието на корупцията\" антикорупционната експертиза на нормативните документи беше определена като една от мерките за борба против корупцията. \nСамо една година по-късно влиза в сила закон \"За антикорупционната експертиза на нормативните правни актове и техните проекти\" (АЕНПА). Чрез него са установени основните изисквания към съдържанието и провеждането на АЕНПА по законодателен път. Именно в съответствие с този закон през 2010 г. правителството на Руската федерация установява действащите правила и методики за провеждане на АЕНПА. \nВ унисон с това решение Антикорупционната експертиза на нормативните правни актове целенасочено се изпълнява от Министерството на правосъдието, Генералния прокурор на Русия, от изпълнителната власт на субектите на Руската федерация, органите на местно самоуправление, независими експерти. \nСериозността на намерението за повсеместното прилагане на АЕНПА като мощен инструмент за превенция на условията, които благоприятстват корупционните практики, се доказва несъмнено от обстоятелството, че тази методика не е разглеждана като формален, статичен инструмент за антикорупционна профилактика, а е обект на усъвършенстване. Този процес е предвиден в утвърдената през 2010 г. с указ на президента на Русия \"Национална стратегия за противодействие на корупцията\". \nВсъщност създаването на АЕНПА е адекватен отговор на обстоятелството, че един от многото фактори за появата и съществуването на масова корупция е  \nнесъвършенството на законите  и подзаконовата нормативна база. Всяка съществуваща възможност нормативният правен акт да бъде тълкуван нееднозначно позволява на чиновниците да го използват в свой интерес, умножава корупционните рискове при прилагането на тези правила, които биват утвърдени чрез нормативните правни актове. \nПонастоящем това положение се явява общопризнат факт в много държави. Но не и в България, колкото се отнася до сферата на дейност на Народното събрание. В отделните комисии не са въведени практиките при обсъждането на всеки проектозакон предварително спрямо него да бъде извършен експертен анализ за наличие на корупциогенност. Реалността и сериозността на тази \"правова\" основа на корупцията, нейното разпространение и системност е призната в международни правни актове и политически платформи. Точно осъзнаването на това положение довежда до създаването в Руската федерация на антикорупционната експертиза на нормативните правни актове и техните проекти. \nФакт е, че до края на ХХ в., ако се съди по международните антикорупционни документи, законодателството като цяло е разглеждано единствено в качеството си на инструмент. Като средство за контролиране, установяване и санкциониране на корупционни практики. Това обаче е само  едната страна на медала  и е правилна постановка. Но не е била отчетена обратната страна на медала: още не е призната възможността законодателството само по себе си да играе негативна роля в качеството си на \"правова основа\" на корупцията. \nЕдва през 2003 г., в приетата от Генералната асамблея на ООН на 31 октомври с. г. Конвенция на Организацията на обединените нации, п. 3, член 5, е формулирано изискването: \"Всяка държава участник се стреми периодично да извършва оценка на съответните правни документи и административни мерки с цел да определя тяхната адекватност от гледна точка на предотвратяването на корупцията и борбата с нея\". \nЕ, никой не би могъл да отрече успехите на управленския (псевдо)елит в България в установяването на анти-антикорупционно информационно ембарго. \nПо прозрачни причини. Qui prodest? - Кому е изгодно? - както в подобен случай казвали древните римляни. Въпрос с предизвестен по отношение на България отговор.     \n", "date": "2018.01.08", "title": " Как да водиш суверена за носа?   "}
{"url": "http://duma.bg/node/158388", "text": "Не знаете какво е сурвакар, кукер, бабугер, чауш, станчинар, дервиш, сурат, джамалар...!? Ако искате да се запознаете и да опознае мистериозните човеци, отидете в Перник през януари, когато миньорският град ликува по \"Сурова/Сурва\". Защото какво е Пернишко без \"Сурва\"... Обичаят започва във всички населени места от региона още в нощта на 13 срещу 14 януари. Тогава групи сурвакари, в които се включват предимно момчета на възраст от 4 до 12 години или ергени, обхождат домовете. Те пеят: \nМомците сурвакат членовете на семейството и добитъка, пожелавайки здраве и плодородие. Домакините пък ги даруват с лакомства, плодове и гердани от кравайчета и пуканки.  \nБългарската маскарадна обредност има хилядолетна традиция и идва от древни езически времена. Игрите с маски се практикуват при смяната на старата с новата година и с пролетното събуждане на природата. Посланията им са насочени към прогонване на злите сили, с пожелания за здраве и плодородие в периодите на т.нар. мръсни дни в годината.  \nМаскарадните игри са жива традиция, която се предава от поколения на поколения Зимният обичай \"Сурва\" е характерен за селищата около Перник, Брезник, Земен и Радомир. Жителите им се събират по стара традиция в нощта срещу старостилния Васильовден, който е най-големият зимен празник в региона. Палят се ритуални огньове. Маскираните мъже, облечени в кожи и сложили страховити маски и ликове, танцуват около него, възвестявайки с оглушителен шум на звънци и хлопатари победата на доброто над злото. През цялата нощ къщите са отворени за гости, а трапезите са пълни. \nТрадиционно на софрата се слагат свинска пача, вариво, вита баница и погача. Задължително присъстват виното и греяната ракия. В двора на всяка къща се разиграва обичаят \"сватба\", който символизира желание за женитба и пълен дом с деца. Дружината се състои само от мъже, които се превъплъщават в различни роли - ръсещ за здраве поп, кум и кума, булка и младоженец. Задължително присъстват мечкар и мечка, които играят за здраве. \nНо... традициите не са това, което бяха. И сега вече и много жени надяват маските и лумкат тежките звънци. Огромните маски, наричани ликове в Пернишко, се изработват цяла година. В тях граовци влагат най-различни материали, които човешкото въображение може да измисли. Повечето от тях са направени от дърво, кокали, пера, кожа. Често маските са високи, някои достигат до 2 метра и изобразяват фантастични животни. Колкото по-страшни са ликовете, толкова по-голяма е силата им срещу злото. Изработването им е семейна традиция и се предава от бащи на деца. Преди празника маските задължително се държат в тайна, за да запазят магическата си сила. Често костюмите тежат над 50 кг заедно с поясите от хлопки и звънци. \nИсторията на празника \"Сурва\" ни свързва с далечни земи като Балхика, Персия, Халдеа и Шумер. Той е най-пряката ни връзка с религията на предците ни от Волжка България и почитания от тях бог Тангра. Чрез огнения български обичай се почита огънят, който се пали и на \"Сурва\". Обичаят изобразява прехода от тийнейджърството към ергенството и сключването на брак.  \nЕманация на празника е Международният фестивал \"Сурва\"  който се провежда в Перник и с годините става все по-мащабен и по-популярен у нас и по света. Фестът се организира традиционно в три последни дни на януари. Т.г. той започва на 26 януари. \nОбичаят \"Народният празник Сурова/Сурва в Пернишко\" вече е вписан в представителния списък на ЮНЕСКО за нематериално културно наследство. Той включва в себе си традиционни маскарадни игри и свързаните с тях обреди, и е жива практика в 31 селища от областта. Традиционно началото на изявата се поставя със спектакъл на открито, когато воеводата или билюкбашията на \"Сурва\" запалва фестивалния огън. Вечерта завършва с пъстри илюминации, буйни хора, маски и чанове, а на сутринта из града тръгват и първите маскирани. Дефилетата продължават два дни. Участниците в тях образуват поток от цветове, звуци и ритми, дошли от цял свят. \nИ т.г. фестът ще започне с научна конференция под наслов \"Маски и политика\". Отново ще има работилница за маски \"Мечкарница\", която ще работи и трите дни. Любителите на кулинарните изкушения ще могат да проследят демонстрации и дегустации на традиционни зимни ястия в \"Рецептите на Сурва\". В пернишката галерия \"Любен Гайдаров\" ще бъде представена обща художествена изложба \"Сурва арт\". \nОфициалното откриване на празника ще стане с концерт-спектакъл \"В сърцето на Сурва\" и ще продължи с концерт на чуждестранни групи \"Приятели без граници\". През втория ден на фестивала групите с маскирани участници ще дефилират на централния градски площад. Пред общинския младежки дом ще бъдат \"отворени\" творчески ателиета за маски, марионетки и колажи \"Сподели Сурва\". Изявите ще продължат и в неделя, когато е и официалното закриване на фестивала. \"До нови срещи, Сурва!\" ще си пожелаят участниците в него с грандиозен спектакъл. \nМеждународният фестивал на маскарадните игри \"Сурва\" в Перник e най-авторитетната изява на традиционни игри и обичаи с маски в България и на Балканите. Той се организира от 1966 г. и е израз на живата маскарадна обредност. Фестът придобива статут на международен, а през 1995 г. Перник е приет за член на Федерацията на европейските карнавални градове (ФЕКГ). През 2010 г. президентът на ФЕКГ Хенри ван дер Кроон обяви миньорския град за европейска столица на сурвакарските и кукерските традиции.  \nМалцина знаят, че почетният гражданин на София  хореографът Йордан Николов е бащата на маскарадния фестивал в Перник. Още като малък обичал да играе хора и да слуша изпълненията на баща си на цигулка. Бил е танцьор в Кооперативния столичен балетен театър, в състава \"Българска китка\" и в ансамбъл \"Средец\", на който по-късно става ръководител. През януари 1939 г. Николов организира с ансамбъла сурвакарски празник на площад \"Св. Неделя\" в София, като маските са били направени по проект на Дечко Узунов. Като инспектор в отдел \"Просвета и култура\" при ОНС в Перник хореографът бил силно впечатлен от местната сурвакарска традиция. И се зародила идеята градът да се превърне в център на сурвакарските игри. \nВ първото издание на фестивала, освен местните, взимат участие и групи от Тракия, Добруджа, Мизия и Шоплука. Мащабната проява е посрещната с голям интерес и от много гости и представители на културни институти. През 1962 г. Николов е обявен за почетен гражданин на София, а през 2004 г. (посмъртно) и за почетен гражданин на Перник. \nСтара легенда разказва, че ако сурвакар поиграе в дома ти, в теб непременно ще се всели доброто. Традицията повелява, че колкото по-силно звънят хлопките, толкова по-далече ще избягат злите сили... А който играе на \"Сурва\", става друг човек, защото е прогонил демоните от себе си. \nДа ликуваме по \"Сурва\" в Перник!   \n", "date": "2018.01.08", "title": " \"Сурва\" в Перник - взрив от багри и емоция "}
{"url": "http://duma.bg/node/158391", "text": "Удовлетворен съм от факта, че най-сетне прокуратурата внесе претенциите си към мен в съда. Чувствам се като човек, излязъл на финалната права, след като е бил насила набутан в лабиринт. В средата на м. юни м.г. прокуратурата си позволи да огласи поредица от абсурдни обстоятелства и действия, свързани с името ми. Направи го с внушението на абсолютно неопровержими доказателства. Тогава заявих, че имам търпение и вярвам, че разследването ще си свърши работата и истината ще излезе наяве. \nИ тогава, и сега съм с ясното съзнание, че докато това се случи и случаят окончателно приключи, понасям тежки публични и лични негативи. \nС внасянето на обвинителния акт в съда прокуратурата приема, че си е свършила работата. Съдебната зала е мястото, където обвинението и защитата ще се доказват. Вярвам, че изходът е само един и той е въпрос на време. \nДо момента не съм запознат с окончателния вид на обвинението срещу мен, вероятно е въпрос на дни. Но моментът е подходящ коректно да коментирам метаморфозите на т.нар. обвинения срещу мен. \nПреди половин година, през м. юли, прокуратурата изреди публично не едно и две обвинения спрямо мен. По абсурден начин прокуратурата огласи как съм раздавал пари за всеки глас, едва ли не на опашка от чакащи. След това т.нар. купуване на гласове звучеше като пет отделни деяния за общо 69 гласа. Успоредно с това на ревера ми бе прикачено и обвинение за упражнен натиск спрямо главния архитект на Асеновград с ангажимент за ходатайстване (отново по огласяване на прокуратурата). \nКакво се случи от онзи момент до днес ли? Държавното обвинение не счете за нужно по същия публичен ред да огласи защо изцяло отпадна обвинението към мен за упражнен натиск върху служебно лице. \nНяма обяснения и за това как първоначалните пет деяния, приписани ми публично като купуване на гласове, изтекоха като вода през решето. \nСега в окончателното обвинение има един-единствен случай. Неговата абсурдност ще коментирам след малко. \nПитам се: къде изчезна сюжетът как едва ли не съм раздавал пари в ресторант, отново според публично огласяване на прокуратурата през лятото? Къде отиде телефонното ми ходатайстване? И кой носи отговорност за сглобяването и огласяването на тези обвинения? \nПървоначалните пет деяния срещу мен за общо 650 лева в хода на разследването са редуцирани до две за 500, а на финала оцеля едно за 100 лева. Не ми е забавно, но си мисля, че ако прокуратурата беше удължила това разследване и сумата, и деянията продължаваха да се топят с такова темпо, можеше да стане интересно. Като например рискът да се окаже, че не аз съм бил давал, а някой на мен има да ми дава пари. И вероятно пак аз щях да бъда обвинен. \nЩо се отнася по същество до оцелялото внесено обвинение, то изглежда като физически абсурд. Аз съм бил предал имотна облага на лице с тайна самоличност, но през други две лица. Като целта била парите да бъдат дадени на трети лица, с цел те да бъдат склонени да упражнят вота си по определен начин. Това бе записано в постановление на прокуратурата от началото на декември 2017 г. при привличането ми като обвиняем. Не само, че това не се е случвало, но се иска доста въображение, за да си го представя по принцип за доказуема реалност. \nВъпреки всичко това, чувствам се все по-близо до разплитането на този абсурд, в който съм въвлечен. Така че развръзката предстои, имам абсолютно разумен оптимизъм и вяра в българския съд.   \n", "date": "2018.01.08", "title": "Кой носи отговорност за сглобяването на обвинения?"}
{"url": "http://duma.bg/node/158392", "text": "Ботев ни завеща идеалите си, въпросът е дали ние днес, като общество, сме достойни за тях. Опитваме ли се да ги постигнем или ги забравихме в последните 28 години? Тези въпроси постави лидерът на БСП в София Калоян Паргов, който участва в тържественото честване на 170-ата годишнина от рождението на великия български поет, публицист и революционер Христо Ботев. На събитието пред бюст-паметника на Ботев в Борисовата градина присъстваха заместник-председателите на Градския съвет на БСП в столицата проф. Ваня Добрева и Христо Проданов и народни представители от \"БСП за България\". \n\"Миналото лято отбелязахме 180 години от рождението на Васил Левски, бяхме пред паметниците, изнасяхме речи, но можем ли да кажем, че направихме и крачка напред, за да постигнем мечтата му за чиста и свята република? На този и на още много въпроси трябва да си отговорим в дни като днешния, коментира Калоян Паргов. - Трябва да знаем какво правим, накъде вървим и къде ще бъдем след 5, 10, 15 години. За нас като политици е много важно да отговорим на тези въпроси, защото го дължим на гражданите на България. Ако родината ни тогава също е на дъното на европейските класации за качество в различните сфери, ако и тогава младите масово напускат страната, значи не сме достойни за заветите на Ботев и Левски. И трябва да се срамуваме.\" \nЛидерът на столичните социалисти припомни, че през 2018 г. предстои да отбележим много кръгли годишнини. \"Най-важната от тях е 140 години от Освобождението на България. В такъв момент сме длъжни да направим равносметка, каза Калоян Паргов. - И тя не е в наша полза. Днес, когато обществото ни е толкова силно разделено, когато нямаме ориентири, когато младите не намират причина да останат в родината си, имаме нужда точно от непримиримия дух на Ботев. На поета-бунтар, на човека, който не допуска компромиси с идеите и идеалите си и не се примирява с овчедушието на българина. На героя, който не търпи предателството и го счита за най-голям грях. На революционера, който е твърдо убеден, че хората трябва да са свободни и да живеят като братя.\"  \n\"Днес особено актуално звучи творчеството на Ботев, свързано не само с националната свобода, но и със социалната свобода. Българинът в ХХІ век е все по-силно икономически зависим. За съжаление все по-трудно става човек да разреши социалните си проблеми. Не можем да кажем, че живеем в демокрацията, за която толкова бленувахме, след като не разполагаме със социална свобода, категоричен е Паргов. - Тази социална свобода събира в себе си възможността да работиш, възможността да създадеш и да живееш достойно със семейството си, да си щастлив. Затова е толкова важно честно да си дадем сметка къде сме и какво правим. И да започнем да градим мостове, вместо постоянно да разделяме обществото.\"   \n", "date": "2018.01.08", "title": " Ботев ни завеща идеалите си, достойни ли сме днес за тях?"}
{"url": "http://duma.bg/node/158420", "text": "Реставрирах ви храма \"Свети Стефан\" в Истанбул, сега от вас ще искам да ми реставрирате джамиите в България. Това послание на турския президент Реджеп Ердоган няма как да бъде разводнено от красивите фрази на пищната церемония по откриването вчера на църквата или пък от оценките за турско-българските срещи в града на Босфора. Ердоган нямаше да бъде Ердоган, ако не бе изпратил такова послание с дъх на пазарлък от чаршията. Той е дал достатъчно основания да смятаме, че политика за него до голяма степен е въпрос на търгашество - аз на тебе, ти на мене. \n\"С нашите български приятели ние осъществихме реставрацията на Желязната църква и с това сътрудничество се надяваме да реставрираме и историческите и религиозни паметници в България. В София има само една джамия, отворена за служба. За мен ще е удоволствие да открием и приключването на тази реставрация\", рече той. Нищо чудно утре да поиска откриването \"с нашите български приятели\" на още джамии в столицата ни, припомняйки, че през османския период те са стигали до 84 броя. Нищо чудно да поиска и още джамии в цялата страна (в момента те са 1300 заедно с малките молитвени домове). \nНе бива да се съмняваме също, че след като е реставрирал \"Свети Стефан\", той може да поиска и вакъфските имоти, заради които Главното мюфтийство води няколко десетки дела. Или пък да претендира за повече религиозни училища у нас, които в момента са само три на брой. \nЕрдоган обаче няма да бъде Ердоган, ако играе само с една карта. Зад засилено мюсюлманско религиозно присъствие у нас той се цели и в политически мишени - примерно към \"възхода на Турция като нова сила\". И към мишената \"България\" - днешното турско ръководство таи надежди да я види като част от сферата на полумесеца и звездата (заедно с други територии в региона). А след гръмогласния провал на партията ДОСТ едва ли се е отказал да търси друг механизъм за влияние върху родната политическа сцена. \nИ къде сме ние при това положение? Вижте какво каза още Ердоган: \"По време на Османската империя на територията на българската държава има редица исторически обекти, изградени от Османската империя в България, тези обекти също имат нужда от реставрация\". Има ли българин, който да не настръхне при реставрацията на обекти на Османската империя? Оказва се, че има - Бойко Борисов и очевидно цялото правителство. \nЕдва ли има българин, който е срещу религиозната търпимост или комшулъка с югозападната ни съседка. Но да се възстановяват обекти точно на поробилата и осакатилата ни империя някак ни идва в повече. В Истанбул Бойко Борисов не направи дори намек, че се е дистанцирал от такова мнение. Най-вероятно ще се оправдае, че случаят не е подходящ за подобно дистанциране. Едва ли обаче ще го направи, щом се върне оттам. Това обаче ще е доказателство, че е стъпил в клопката на Ердоган. \nВпрочем премиерът не е ли вече там? Той налага тезата колко съдбовно важна е Турция както за нас, така и за Европа. Държи се фамилярно с Ердоган, демонстрира, че едва ли не е сред най-добрите му приятели и турският президент му има вяра. Ердоган обаче няма да пропусне да му напомни, че щом е така, защо не се прави нищо за джамиите в България? Или за османските исторически обекти? Е, едва ли ще го отнесе църквата \"Свети Стефан\", но контролиран поток от мигранти може и да се появи по границата ни. Ще разбере ли поне тогава Бойко колко бойко е попаднал в клопката на турската си политика?     \n", "date": "2018.01.08", "title": "В клопката на Турция"}
{"url": "http://duma.bg/node/158393", "text": "Очаква се британският премиер Тереза Мей да направи днес промени в своето правителство след принудителната оставка на вицепремиера Деймиън Грийн преди Коледа. Грийн призна, че е излъгал за откритите порнографски материали на своя компютър и трябваше да напусне. \nОттеглянето на Деймиън Грийн показва, че трябва да бъдат предприети промени и аз ще ги направя, заяви Мей по Би Би Си вчера. Най-вероятно основните членове на кабинета, сред които министърът на финансите Филип Хамънд, на вътрешните работи Амбър Ръд, на външните работи Борис Джонсън и министърът, отговарящ за \"Брекзит\", Дейвид Дейвис, ще запазят постовете си. \nОчаква се Тереза Мей да се възползва от предстоящите промени, за да вкара в кабинета по-млади министри и по-специално на държавния министър, отговарящ за имиграцията, Брандън Люис (46 г.), и на министъра на правосъдието Доминик Рааб (43 г.) да бъдат поверени по-отговорни задачи. \nМей коментира и слуховете около психическото състояние на Доналд Тръмп. Министър-председателят заяви, че няма никакви притеснения в това отношение и че смята, че американският президент защитава по най-добрия възможен начин интересите на страната си.   \n", "date": "2018.01.08", "title": "Министерски промени в Лондон днес"}
{"url": "http://duma.bg/node/158394", "text": "Върховният съд на Русия отхвърли жалбата на опозиционера Алексей Навални, който се опитва да промени решението да не бъде допуснат да се конкурира с Владимир Путин на президентските избори. \nРешението за недопускането на Навални до изборите беше взето от централната избирателна комисия. Институцията аргументира позицията си, тъй като Навални има присъда за злоупотреби, за която опозиционният политик казва, че е политически мотивирана. \nРуски агенции съобщават, че кампанията на екипа на Навални ще продължи да търси обръщане на забраната. \n\"Ще обжалваме днешното решение на Върховния съд в Президиума, а и в Конституционния съд на Русия\", каза пред агенция \"Интерфакс\" представителят на Навални Иван Жданов. \n\"На теория Навални все още има шансове да участва в изборите, но в действителност те са незначителни\", добави той. \nСлед като ЦИК не допусна Навални до регистрация, той призова избирателите да бойкотират вота през март.   \n", "date": "2018.01.08", "title": " Отново не допуснаха Навални до изборите"}
{"url": "http://duma.bg/node/158395", "text": "Ангела Меркел изрази днес оптимизъм за изгледите да постигне принципно съгласие за сформиране на ново правителство със социалдемократите в Германия и да изведе страната от политическата безизходица. \nПреди началото на нова сесия преговори между ХДС и \"сестринската\" й партия на баварските консерватори ХСС, от една страна, и ГСДП, от друга, тя посочи, че напълно съзнава огромната работа, която предстои. Смятам, че можем да се справим, изтъкна тя, като подчерта, че целта е „да се създадат условия за сформиране на стабилно правителство“ в страната. \nНай-напред Меркел и християндемократическия лагер се опитаха са съставят коалиционно правителство с либералите и Зелените, но без успех. \nСега й остава възможността за съюз със социалдемократите, с които тя вече управлява в периода 2013-2017. Ала темите, по които между двете страни има разногласия, са много и по-специално миграционната политика, Европа и публичните инвестиции. Особено големи са различията между ХСС и ГСДП, като Меркел ще трябва да се заеме с трудната задача да е балансьор и да намери допирни точки между несъвместимите им към момента позиции. Самата социалдемократическа партия пък е силно разделена относно целесъобразността да продължи да управлява с християндемократите. \nПреговорите, които стартираха вчера, ще продължат пет дни. Партиите трябва да решат след това дали имат или не достатъчно допирни точки, за да продължат да преговарят за коалиция. \nВ случай на провал остава възможността за консервативно правителство на малцинството – което Меркел не желае – или нови избори.  \nПреговорите се водят от по 13 души от партия в централата на ГСДП. След разговорите се очаква да се съберат и 15-те работни групи, които да потърсят консенсус в програмите на трите партии. \nАко партиите се разберат, на извънреден конгрес на социалдемократите на 21 януари делегатите на ГСДП трябва да дадат съгласие, с което да се сформира коалиция.   \n", "date": "2018.01.08", "title": " Започнаха преговорите между ГСДП и ХДС в Германия"}
{"url": "http://duma.bg/node/158396", "text": "Разузнавателната общност на САЩ признава като един от най-големите си пропуски неспособността точно да прогнозира реализацията на ракетно-ядрената програма на КНДР и правилно да прецени целеустремеността на нейния лидер Ким Чен-Ун.  \nТова съобщи вестник \"Ню Йорк таймс\", позовавайки се на поверителни беседи с действащи и бивши служители на ЦРУ и останалите спецслужби на САЩ.   \nСпоред събеседниците разузнаването погрешно е успокоявало Доналд Тръмп, че Вашингтон разполага най-малко с 4 години, за да забави или да спре разработката на севернокорейска ракета с ядрена бойна глава, която може да достигне територията на САЩ. През 2016 година КНДР тества 8 ракети със среден обсег, от които 7 се взривиха на стартовата площадка или се разпаднаха по време на полета. Оттук разузнаването е направило неверния извод, че неуспехите на КНДР са свързани със санкциите, предприети от предишния президент Барак Обама. В същото време петте подземни ядрени опита на Северна Корея не са убедили спецслужбите на САЩ да бъдат нащрек и те са продължили да смятат, че на Пхенян ще му трябват още няколко години за създаването на водородна бомба. \nСега обаче разузнавателната общност признава, че неспособността да се предвидят стремителните усилия на КНДР от последните месеци за създаването на ядрено оръжие, \"се оказал едни от най-големите пропуски на Америка.  \nСпоред събеседниците на \"Ню Йорк таймс\" основната грешка на американските спецслужби е мнението им, че Пхенян ще се нуждае от повече време за овладяване на ракетни технологии - поне толкова време, колкото е било по време на Студената война.   \nВъв Вашингтон са подценили възможностите на КНДР в компютърното моделиране и използването на опита на трети страни, а също решителността и целеустремеността на Ким Чен-ун. Един от източниците на вестника сподели, че последната година се е превърнала в \"поучителен урок\"за предела на възможностите за електронно и спътниково разузнаване на САЩ при провеждането на секретни операции срещу страни със сравнително слаба икономика.  \nПрез юли 2017 година КНДр обяви за успешно изстрелване на междуконтинентална балистична ракета със среден обсег. След това КНДР извърши още три изстрелвания на такива ракети, а на 3 септември обяви за успешен опит на водороден заряд за бойна глава на междуконтинентална балистична ракета.  \nСъветът за сигурност на ООН в продължение на една година четири пъти затягаше санкциите срещу КНДР.  \nМеждувременно Ким Чен-ун в обръщение към нацията нареди да се бъдат създадени всички условия за подобряване на отношенията с Република Корея, съобщи агенция ЦТАК. Ким настоява за \"пробив по въпроса за обединението. Не трябва да се бърка в миналото...вместо това трябва да се подобряват връзките между Севера и Юга\". Както твърди агенцията, дошло е времето за обединението на корейския народ, за да се прекрати ескалацията на напрежението на Корейския полуостров. \"Става въпрос не само за нормализиране на междукорейските отношения, но и за помирение на нацията, за нейното доброволно обединение\", подчертава агенцията, който изразява официалната позиция.  \nНа 3 януари двете Кореи възобновиха линията за специална връзка, а на 9 януари трябва да проведат и преговори на високо равнище. На тях ще се говори за участието на КНДР в Зимната олимпиада в южнокорейския град Пхьончхан. По някои данни Сеул е подготвил пакет от инициативи за северния съсед - съвместни предолимпийски мероприятия, шествие с олимпийски факел в Северна Корея и съвместно преминаване на двете делегации на церемонията по откриване на игрите.   \n", "date": "2018.01.08", "title": "ЦРУ проспало ядреното оръжие на КНДР  "}
{"url": "http://duma.bg/node/158397", "text": "Взрив в Стокхолм \nЕдин човек почина, а друг бе ранен близо до метростанция в шведската столица Стокхолм, когато оставен на земята пакет с неизвестно съдържание избухна, след като бе взет от случаен минувач. Починалият е 60-годишен мъж, взел пакета. Ранена е 45-годишна жена, която го е придружавала. Шведската полиция обяви, че инцидентът не е свързан с тероризъм, въпреки, че водещи вестници писаха, че ставало дума за ръчна граната. Това обаче не бе потвърдено от властите. Още 11 саудитски принца в ареста \nВ Саудитска Арабия са задържани 11 принцове. Те отишли в кралския дворец в Ел Рияд, за да настояват хазната да поема разходите им за вода и електричество - привилегия, която беше отменена заради мерките за икономии. Те са поискали и парично обезщетение за смъртната присъда срещу техен братовчед, чието име не се съобщава. Впоследствие са били арестувани и изпратени в затвора Ал Хаир, където ще останат, докато бъдат изправени пред съда. \n Германия и Турция ще се сдобряват \nСлед разговори помежду си германският външен министър Зигмар Габриел и неговият турски колега Мевлют Чавушоглу изразиха желание да се опитат да оздравят връзките между двете страни, помрачени от размирици и спорове. \"Ние и двамата си поставихме задачата да направим всичко, за да преодолеем трудностите в германско-турските отношения\", заяви Габриел, който бе домакин на Чавушоглу в родния си град Гослар.  \nСССР бил \"окупирал\" Украйна \nУкрайна трябва да признае съветския период за окупация. Това заяви Владимир Вятрович, председател на Украинския институт за национална памет. Така според него щяла да се осигури наследственост на украинската държава спрямо тези от периода 1917-1921 г.   \n", "date": "2018.01.08", "title": "Кратки новини"}
{"url": "http://duma.bg/node/158398", "text": "Най-малко 32-ма моряци са в неизвестност след удар на два плавателни съда край източното крайбрежие на Китай, съобщи транспортното министерство на страната. \nСблъсъкът е станал около 20 часа местно време на 6 януари. Сблъскали са се китайски товарен кораб и ирански петролен танкер. \nЛипсващите хора са 30 ирански граждани и двама граждани на Бангладеш. Те всички са от екипажа на регистрирания в Панама петролен танкер \"САНЧИ\". \nЗаради инцидента танкерът е започнал да изпуска петрол, който се е възпламенил. В резултат на това плавателният съд се е наклонил надясно. Изгубена е връзка с целия екипаж. Той е пътувал от Иран към Южна Корея. На борда на танкера е имало 136 хиляди тона суров петрол. Заради теча се е образувало нефтено петно. \nВсичките 21 моряци от екипажа на китайския кораб са спасени.   \n", "date": "2018.01.08", "title": "Издирват над 30 души след сблъсък на кораби до Китай"}
{"url": "http://duma.bg/node/158399", "text": "За подкрепа на протестите в Иран по време на посещение в град Шираз е задържан бившият ирански президент Махмуд Ахмадинеджад, предаде РИА \"Новости\", позовавайки се на източници в Техеран. Властите взели това решение заради негови изявления, преценявайки ги като „подстрекателство към безредици“. \nПреди дни, говорейки пред жители на града, Ахмадинеджад разкритикувал сегашния президент Хасан Рохани и неговото правителство, обвинявайки ги, че са се отдалечили от проблемите на народа, както и в лошо управление и присвояване на „монопола на общественото богатство“. \nЗадържането на политика е станало с одобрението на върховния лидер на ислямската република Али Хаменей. \nМахмуд Ахмадинеджад бе президент два мандата от 2005 до 2013 г. \nМеждувременно външният министър на Германия Зигмар Габриел заяви, че е  необходим открит диалог с Иран за ролята му в региона и ракетната програма на страната. Той добави също, че е недопустимо използването на протестите в Иран, които той определи като вътрешен проблем, за чужди цели.   \n", "date": "2018.01.08", "title": "Иран арестува Ахмадинеджад"}
{"url": "http://duma.bg/node/158400", "text": "Европейският съюз възнамерява ежегодно да изисква от Русия 1,39 милиарда евро заради ограниченията за внос на свинско месо, предаде РИА \"Новости\". Исканата от Брюксел компенсация се базира на общата стойност на експорта на свинско от ЕС за Русия през 2013 г. Планира се размерът на глобата да се повишава всяка година с 15 процента. \nСпоред източници на изданието \"Политико\" арбитражният процес ще реши дали искът за финансови компенсации от Русия е справедлив. След това при положително решение съдът ще се произнесе по възможността мярката да бъде приложена по отношение на Русия. \nПрез 2016 г. СТО постанови, че Русия е въвела \"неправомерна\" забрана за внос на свинско от ЕС и че тази стъпка е нанесла тежък удар на фермерите в Дания, Германия и Холандия. \"Политико\" отбелязва, че санкциите са дали възможност на Русия да увеличи своето производство на свинско месо, след като конкуренцията на чуждите вносители на пазара е изчезнала. \nЕвропейският иск възмути Русия. Първият заместник-председател на комитета на Съвета на Федерацията по международните дела Владимир Джабаров определи намерението на Евросъюза да иска от Русия по 1,39 милиарда евро на година като \"безпределен\". \"Нужни са аргументи, а засега онова, което твърди ЕС, е произвол\", посочи Джабаров. И добави: \"ЕС въвежда икономически санкции, смятайки това за нормално, а ответните мерки се опитва да представи като нарушение на нормите на Световната търговска организация\". \nТой смята, че дори в случай, че арбитражният съд признае законността на иска, Русия трябва да откаже изпълнението му. \nПред \"Раша тудей\" членът на Международния съюз на юристите Валерий Ванин обясни в какъв случай ЕС може да настоява за годишни компенсации заради забранения внос на свинско. \n\"Русия подаде документи в СТО, че тя е изпълнила предписанието на организацията за отмяна на забраната за внос на свинско от страните членки на СТО по фитосанитарни причини (във връзка с заболяване от чума), но продължава да отказва да купува свинско месо заради влизането в сила на секторални санкции. В този случай арбитражът на СТО ще трябва да премести разглеждането от плоскостта на фитосанитарните изисквания в плоскостта на санкционните\", обясни експертът. \nПо думите му в този случай Русия ще има правото да предяви иск срещу ЕС по всяка позиция, ограничила възможностите й за търговия с европейски страни. \n\"Ако арбитражът на СТО вземе решение да се поиска от Русия изплащане на компенсации в рамките на санкционните процедури, то Москва ще има стопроцентно право да поиска компенсиране на нейните щети заради санкциите, свързани с Украйна. Икономиката на Русия сериозно пострада от тези санкции. Искът на Москва значително ще надвиши европейския\", заяви Ванин.   \n", "date": "2018.01.08", "title": "Европа съди Русия в СТО  "}
{"url": "http://duma.bg/node/158401", "text": "Очаква се повишение на лихвите по кредитите, по депозитите – не. Това заяви пред БНР кредитният консултант Росица Денева. Депозитите са със сравнително ниски лихвени проценти, обикновено са под 0,5%. При кредитите – потребителските са около 5-6%, като при клиенти с по-добър профил могат да достигнат и по-ниски нива – между 4 и 5,5%. Ипотечните кредити – между 3,3 – 4%, което са значително ниски нива спрямо 2008 г. Очаква се повишение на лихвените проценти при кредитите. Не мисля, че за момента се очаква повишение на лихвите по депозити. Това повишение ще е плавно и по-скоро към края на годината, отколкото сега, допълни Росица Денева. По данни на БНБ спестяванията на домакинствата са около 46 млрд. лв., а кредитите са около 19 млрд. лв., подчерта Денева и добави, че това значи че българинът е активен в банковата дейност. Според Денева най-добре е тегленето на кредит да е във валутата, в която си получаваме доходите. За момента препоръчвам левовите кредити, допълни още тя.   \n", "date": "2018.01.08", "title": "Очаква се повишение на лихвите по кредитите, по депозитите - не"}
{"url": "http://duma.bg/node/158402", "text": "Цената на килограм краве сирене на едро се повиши през изминалата седмица с 4,1 на сто и се продава по борсите по 5,83 лв. Това отчита в седмичния си бюлетин Държавната комисия по стоковите борси и тържища (ДКСБТ). Поскъпнали са и оранжерийните краставици с 4,8% и се търгуват до 2,82 лв. за кг. \nСлед няколкоседмичното поскъпване на хранителните стоки традиционно в първата седмица след празниците цените на някои от основните продукти на едро се понижават. Доматите поевтиняха с 16,7 на сто и се продават по 1,60 лева за килограм. Цената на лимоните се е понижила с 3,6 на сто - до 2,41 лева за кг. Портокалите поевтиняха с 4,4 на сто, до 1,30 лева за кг на едро. Цената на олиото се понижи с 1,5 на сто и се купува по 1,92 лева за литър. Каймата е поевтиняла с 0,4 и се търгува по 4,95 лева за кг, а цената на пакетче краве масло от 125 грама е намаляла с 0,4 на сто, до 2,46 лева за брой. Пилешкото замразено се търгува по-евтино с 0,3 на сто по борсите - до 3,81 лева за килограм на едро. Яйцата също са поевтинели с две стотинки и се продават по 0,27 лева за брой на едро. \nИндексът на тържищните цени (ИТЦ), който отразява цените на хранителните стоки на едро, се понижи през изминалата седмица с 0,73%, отчита още от ДКСБТ.   \n", "date": "2018.01.08", "title": "Кравето сирене поскъпна с 4,1 на сто по борсите"}
{"url": "http://duma.bg/node/158403", "text": "Миньорите от Рудник \"Трояново 1\" през 2017 година са добили над 13 хиляди тона въглища - това е рекорд в 65-годишната история на рудника. Това съобщават от пресцентъра на въгледобивното дружество, цитирани от БНР. По бизнес план през миналата година са били заложени добив от 11 хиляди и 400 тона, но с преизпълнението \"Мини Марица изток\" е компенсирало недостига от воден ресурс в страната за производство на електроенергия от ВЕЦ и така е гарантирало енергийния баланс на България. Въглищата са осигурили добива на ток в най-голямата централа на Балканския полуостров - ТЕЦ \"Марица изток 2\".   \n", "date": "2018.01.08", "title": " Рекорден добив на въглища в мина \"Трояново 1\" за миналата година"}
{"url": "http://duma.bg/node/158404", "text": "Комисията за защита на конкуренцията (КЗК) наложи нова глоба на електроразпределителното дружество ЧЕЗ. Санкцията е в размер на 288 хил. лв. и е заради злоупотреба с господстващо положение. Така само в рамките на две седмици КЗК глоби за втори път ЧЕЗ. На 21 декември дружеството беше санкционирано с малко повече от 1,1 млн. лв., като и тогава аргументът беше за злоупотребата с монополно или господстващо положение. \nГлобата от близо 300 хил. лв. идва след жалби на \"Нови енергии\" ООД и ЕТ \"Виваро комерс Росен Крумов\". Двете фирми са инвестирали в малки водноелектрически централи. КЗК е установила, че ЧЕЗ едностранно е налагала нелоялни търговски условия на въпросните производители на електрическа енергия от възобновяеми енергийни източници, които са инициирали процедури за присъединяване на обектите си към разпределителната мрежа. \nИмало е искане за прехвърляне на разходи към тези фирми, които по закон \"ЧЕЗ Разпределение България\" следва да поеме. Те включват изграждане на електропроводна мрежа за присъединяването на централите. \n    \n", "date": "2018.01.08", "title": "КЗК наложи нова глоба за ЧЕЗ заради монопол на пазара"}
{"url": "http://duma.bg/node/158405", "text": "За поредна година станахме свидетели на абсолютно непрозрачно харчене на излишъка от страна на Министерски съвет (МС), без гласуване на промяна в закона за бюджета от парламента и без ясен разчет откъде се взимат допълнителните разходи. Това пише в анализа си за изпълнението на Бюджет 2017 г. икономистът Десислава Николова от Института за пазарна икономика (ИПИ). Всяка по-сериозна промяна на бюджетните параметри без санкцията на парламента е грубо погазване на Закона за публичните финанси, което стана практика още с приемането на този закон, допълва тя. \nСпоред Десислава Николова към момента няма публична информация излишъкът по консолидираната програма в края на 2017 г., който стана ясно, че е в размер на около 800 млн. лева, на националния бюджет ли се дължи, на европейските средства ли, или и на двете. Ако съдим от данните до ноември и обявените допълнителни разходи по националния бюджет в последните 2-3 седмици на 2017 г. обаче може да се предположи, че основната причина за излишъка през 2017 г. е националният бюджет - очевидна промяна спрямо 2016 г., когато програмата за саниране (1 млрд. лева) и други разходи погълнаха през декември натрупания излишък дотогава. \nТази година програмата за саниране на многофамилни блокове усвои поредния си милиард от излишъка след решение на МС от декември. Излишъкът до ноември по консолидираната програма беше около 2,4 млрд. лева. От него най-големият разход през декември е именно вторият милиард за саниране. \nМС на заседанията си през декември одобри и редица по-малки допълнителни разходи по различни бюджети, но сумата на тези не нахвърля 200 млн. лева от излишъка. От съобщенията на МС не винаги става ясно кой допълнителен разход е в рамките на планирания бюджет, и кой - от излишъка, т.е. извън плановете. \nПрегледът на допълнителните бюджетни харчове навежда на мисълта, че са дадени средства на който е поискал, пише авторката. Тя посочва примери с одобрените от МС допълнителни разходи като 23,2 млн. лв. за лицензи на \"Майкрософт\" за администрацията, 20,6 млн. лв. към общини за общински пътища, ВиК мрежи, 19 млн. лв. на Министерството на образованието за осигуряване на превозни средства за ученици и безплатния им превоз, 14,2 млн. лв. на БНТ \"за разпространение на програми чрез електронна съобщителна мрежа за наземно цифрово радиоразпръскване\" и др.  \nСпоред Николова правителство или не поиска, или не успя, в малкото оставащо време до края на годината да похарчи целия излишък. \nСлабостите и порочните практики в бюджетното изпълнение от предходните години също се запазиха - Законът за публичните финанси продължи да се нарушава от МС, допълнителните харчове от излишъка се разпределяха непрозрачно и на принципа \"който поиска, ще му се даде\", а спестявания от капиталовите разходи отново се прехвърляха към текущи разходи и заплати без свян или опит за аргументиране, смята още Десислава Николова.     \n", "date": "2018.01.08", "title": "  ИПИ обвинява правителството в непрозрачно харчене на излишъка  "}
{"url": "http://duma.bg/node/158415", "text": "Нито една община в Добруджа не е обжалвала решението на Министерството на околната среда и водите да позволи екологична оценка на проекта за добив на нефт и шистов газ в региона. Срокът за обжалването изтича днес и въпреки протестите в региона и резултата от местното допитване срещу инвестиционните намерения за добив на газ, общините не са обжалвали решението на МОСВ. Според министерството нямало вероятност цялостният работен проект на \"Парк плейс енерджи\" да окаже \"значително отрицателно въздействие върху природните местообитания, популации и местообитания на видове, предмет на опазване в защитените зони\". \nМинистерството на енергетиката има сключен договор с американска фирма за търсене и проучване на нефт и газ от 2014 г. Проектът им е отнесен до Блок 1-11 Вранино. Той заема площ от близо 400 кв. км на териториите на 28 населени места в четири общини - Каварна, Балчик, Шабла и Генерал Тошево. В него попадат и защитените по \"Натура 2000\" зони Крайморска Добруджа, Калиакра и Било. Фирмата за проучване основно ще действа във въглищните пластове на дълбочина от 1200 до 2500 метра. \nДУМА припомня, че с огромно мнозинство жителите на Генерал Тошево отхвърлиха добива на газ на референдума през декември миналата година. Около 6000 души упражниха правото си на глас, като над 97% гласуваха \"против\". Инвеститорът \"Русгеоком БГ\" заяви, че няма да се съобрази с решението от референдума. \"Инвеститорът е прав, че референдумът не е задължителен при гледането на ОВОС, но сигналите, които сме получили, ще бъдат взети предвид при гледането на процедурата за приемането на доклада\", заяви екоминистърът Нено Димов.      \n", "date": "2018.01.08", "title": " Нито една община в Добруджа не обжалва екооценката за добив на газ"}
{"url": "http://duma.bg/node/158416", "text": "За 10,30 часа утре президентът Румен Радев свиква КСНС на тема \"Роля на Република България за развитието на Общата политика за сигурност и отбрана на ЕС (ОПСО) в контекста на българското председателство на Съвета на Европейския съюз 2018\". \nДУМА припомня, че през октомври необходимостта от обща европейска отбрана обедини президента, премиера Бойко Борисов, министъра на отбраната Красимир Каракачанов и председателя на БСП Корнелия Нинова. Всички те се включиха в конференцията \"Заедно в сигурността\", организирана от лидера на ПЕС Сергей Станишев. Тогава Радев подчерта, че заради непредвидимата среда на сигурност Европа не може да си позволи да разчита на военната мощ на други субекти. Според президента, ако искаме силен ЕС, трябва да работим за изграждане на интегриран отбранителен капацитет. Той приветства извеждането на интегрираната отбрана като основен приоритет, за да може тя да получи необходимото развитие на европейско ниво. Борисов пък прозря, че ЕС трябва да се подготви срещу потенциален военен съюз между Индия, Китай, Русия, Иран и Турция. \"Какъв отбранителен съюз ще има срещу това, ако това стане и се изпусне дипломацията, и дойде време на военните да го решават. Само брутният продукт на тези държави е по-голям от брутния продукт на Г-7\", изненада той присъстващите. Корнелия Нинова подчерта, че България трябва да се възползва от общия отбранителен фонд, който предлага възможности както за индустриално развитие на отбранителната промишленост, така и за иновации и технологии. Каракачанов също обяви, че приема възможността за обща европейска армия. Според него това е възможно, ако в Брюксел се говорело по-малко. Той подкрепя и сътрудничество във военнопромишлената област, ако в проекта бъдат включени и малки страни като България \"в справедлив, отворен принцип\".     \n", "date": "2018.01.08", "title": "Президентът свика КСНС за общата отбрана на ЕС  "}
{"url": "http://duma.bg/node/158417", "text": "Врачанската болница \"Христо Ботев\" е поискала 100 000 лева от общината. Със средствата лечебното заведение ще може да даде заплати на лекари и медицински сестри, докато реши финансовите си проблеми.  \nДепутатът от ГЕРБ Петя Аврамова заяви, че очаква съветниците във Враца, не само тези от ГЕРБ, да вземат решение за отпускането на сумата. Аврамова призна, че финансовата криза в болницата е била едно от нещата, които тя и колегите й не са могли да разплетат миналата година. Депутатката припомни, че МБАЛ \"Христо Ботев\" е акционерно дружество и не може да бъде подпомагано с целеви средства от държавния бюджет, тъй като се приема за пряка намеса в дейността на дружеството.  \nПрез изминалата година ръководството на най-голямото лечебно заведение е изплатило като такси по запори и вземания от съдебни изпълнители 1 700 000 лева, които е могло да даде за своята дейност.   \n", "date": "2018.01.08", "title": " Врачанската болница иска 100 000 лева помощ от общината"}
{"url": "http://duma.bg/node/158418", "text": "С 30 000 са намалели медицинските сестри в България през последните две години, сочат данни на Асоциацията на професионалистите по здравни грижи. Според тях в момента у нас работят малко над 26 000 сестри. Почти половината от тях обаче са в пенсионна и предпенсионна възраст. В извънболничната помощ не достигат 11 000 сестри, а в болниците дефицитът е близо три пъти по-голям. За последните 20 години акушерките пък са намалели наполовина. \nПрез тази учебна година във висшите училища в страната са разкрити над 100 нови места за медицински сестри. В София са приети 160 студенти. \"Няма много голям интерес към тази професия и ние си го обясняваме с това, че е доста отговорна професия\", заяви проф. Галина Чанева, ръководител на катедра \"Здравни грижи\" във Факултета по обществено здраве на Медицинския университет в София. \nMиналата година здравното министерство е издало 10 удостоверения за работа в чужбина на медицински сестри. Според изискванията на Световната здравна организация за европейския регион на всеки 100 000 души трябва да има по 740 сестри и акушерки, а у нас се падат по 485. Средната възраст на медицинските сестри у нас е 58 години. \n\"В рамките на близките 5 до 10 години ще останем без този персонал. Това ще доведе до влошено качество на грижите. Една сестра работи на две-три места да може да скалъпи някакъв бюджет, за да изхрани семейството, децата\", коментира Петя Найденова, зам.-председател на Българската асоциация на професионалистите по здравни грижи. \nВ момента средната заплата на медицинските сестри е около 600 лева. Съсловната организация настоява за среща със здравния министър и иска стартовите възнаграждения да се увеличат на 1500 лева. \n    \n", "date": "2018.01.08", "title": "Медицинските сестри са намалели с 30 000 за две години  "}
