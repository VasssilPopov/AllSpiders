{"url": "https://duma.bg/sofiyskata-filharmoniya-gastrolira-v-nay-golemite-kitayski-gradove-n187188", "text": "С бурни аплодисменти и скандирания, продължили повече от 10 минути, приключи първият концерт на Софийската филхармония в най-престижната класическа концертна зала в Китай - Shanghai Oriental Art Center. Открита през 2004 г., тя разполага с 5 сцени и, погледната от въздуха, има форма на пеперуда. Приемала е почти всички големи световни оркестри, като първи са били музикантите на Берлинската филхармония. Състав на националния ни оркестър представи премиерно за Китай музиката от \"Star Wars A New Hope In Concert\" по покана на компанията \"Дисни\". Диригент на първия концерт беше японецът Кейтаро Харада. Сред публиката бяха представители на \"Дисни\", както и официални гости от Китай. След представлението те поздравиха оркестъра и изразиха своя възторг от професионализма на българските музиканти. В неделя към оркестъра се присъедини маестро Найден Тодоров, който междувременно имаше два концерта в Германия с носителката на \"Грами\" - виолончелистката Камил Томас. Осем са концертите, на които Софийската филхармония ще представи музиката на Джон Уилямс за може би най-популярната филмова поредица. Освен в Шанхай, оркестърът ще свири и в градовете Ханджу, Вухан, Нанджинг, Чанша, Шенжен и Гуанджоу. Интересът е огромен и билетите вече са разпродадени, което според домакините е прецедент в страната. Музикантите ще се завърнат на 20 март. Междувременно колегите им в София ще представят концерти с маестро Емил Табаков и Евгени Божанов на 14 март и Марио Хосен и маестро Георги Димитров на 21 март, научи ДУМА от Кремена Николова-Флор, пиар на Софийската филхармония.", "date": "2019.03.12", "title": " Софийската филхармония гастролира в най-големите китайски градове "}
{"url": "https://duma.bg/globyavat-do-2500-evro-za-hodene-po-dzhapanki-v-italianski-sela-n187182", "text": "Глоба в размер от 50 до 2500 евро ще бъде налагана на всеки, който си позволи да се разхожда по джапанки, сандали и обувки с токчета в петте туристически селца в Северозападна Италия. Въпреки добронамерените съвети от страна на местните власти към посетителите да са по-внимателни с културните паметници, тъй като националният парк Чинкуе Тере е част от световното културно наследство на ЮНЕСКО, някои продължават да газят известната Магарешка пътека с неподходящи чепици. В последните няколко години местността се превърна в световноизвестна дестинация. В този малък рай годишно пристигат над 2 млн. души, което води до някои нежелани ситуации. Инциденти, породени от лоша екипировка, са често срещана гледка по стръмните пътеки на Чинкуе Тере. Италианските горски служби решават да се намесят и да въведат официални правила за всички посетители на националния парк. Преди обаче да влязат в сила глобите, ще има информативна кампания, която да уведоми за нововъведенията всички, желаещи да се разходят в местността.", "date": "2019.03.12", "title": "Глобяват до 2500 евро за ходене по джапанки в италиански села"}
{"url": "https://duma.bg/manekenka-promeni-rasata-si-n187181", "text": "Бяла манекенка промени расата си, за да дава сили на жени с различен цвят на кожата и да ги учи как да са красиви, съобщи \"Мирър\". Целта на Мартина Биг е да покаже на света, че черното не е втора класа. Родената в Германия дама си е направила няколко силни инжекции с меланин, като по този начин кожата й е потъмняла много. Мартина твърди, че афроамериканците, с които се е запознала, искат да са нейни приятели и одобряват поведението й. Отрицателните реакции не спират опитите на Биг да се интегрира в черната общност. Тя е била седем седмици в Кения, за да изучи \"племенната култура\", и твърди, че старейшините са я молели да покаже на момичетата им как да обичат тъмната си кожа. Там са я нарекли на суахили Малайка Кубва. Мартина смята, че новото й име я прави \"истинска африканка\". Мартина е бивша стюардеса. Тя си е правила редица козметични операции. Така се е сдобила с най-големия бюст в Европа срещу 50 000 британски лири. Съпругът на Биг - Михаел, не само я подкрепя, но се е подложил на същите инжекции с меланин. Жената изрази надежда децата им да \"излязат чернокожи\".", "date": "2019.03.12", "title": "Манекенка промени расата си"}
{"url": "https://duma.bg/reket-n187194", "text": "1. Няма закон за изменение и допълнение на Закона за вероизповеданията. Има закон за Главното мюфтийство. Което е политически дериват на ДПС и инструмент на Дианета (религиозния директорат на Турция), който е острието на неоосманистката политика на Ердоган за ислямизация на Турция, на Балканите и на Европа (само в Германия контролира над 1000 джамии).  Справка: Дианетът има 2,5 млрд. долара бюджет и 150 000 служители. Прибавете още 300 000 възпитаници на училищата за имами (имам-хатип), които Ердоган разстави в правителството, и още над 1 млн. турски младежи, които учат в имам-хатип, и ще получите преторианската гвардия на Ердоган. Общо - 1 450 000 верни на падишаха от Аксарай, който се изживява като султан и Шейх Юл-Ислям.   През 1999 г. правителството на Иван Костов сключва споразумение между Дирекцията по вероизповеданията и Дианета. В резултат всяка година Дианетът плаща на мюфтийството 2 млн.лв., изпраща 95 емисари, междувременно избуяват 30 мюсюлмански НПО-та, минаретата на 1500 джамии \"класират\" България на трето място след Германия и Франция и преди Англия по брой джамии. Ще минат десетина години и Костов ще получи внезапно прозрение: \"Дианетът мощно е влязъл в българското мюфтийство и се намесва в неговото управление и дела… ДПС участваше в избора на главен мюфтия… Дианетът ще продължи да доминира\".  Прав е. Дианетът ще продължи да плаща по 2 млн.лв. на мюфтийството. Нещото, наречено кой знае защо закон, не спира тези 2 млн.лв.   2. Няма закон. Има узаконяване на рекета. Ердоган рекетира Европа с мигрантски потоп, мюфтийството (ДПС) рекетира българската държава със закана за радикализация на имамите. \"Или ни опрощавате 8 млн. лв. задължения, или ние ще се радикализираме\", казва мюфтийството (ДПС), заело позата на пазител на националната сигурност. Позата е на охранител от времето на бухалките.  Няма закон. Има закана. Мюфтийството (ДПС) е класически рекетьор. \"Хем ще ни опростите 8 млн. лв., хем ще ни платите държавна субсидия 5 млн.лв., хем ще си получаваме от Дианета 2 млн.лв., и тогава, може би, едва ли не, няма да се радикализираме, понеже ние сме гарант за етническия мир, ние до етнорелигиозната карта не се и докосваме и нивгаш не сме я размахвали, понеже ние бдим за националната сигурност\", казва мюфтийството (ДПС).  Справка: Мюфтийството разполага с 4700 имота, които дава под наем и получава годишно 30 млн. лв. Наемател на мюфтийството се оказа - най-неочаквано! - Държавният куклен театър в Сливен. Построен с държавни пари и разменен срещу 2-3 апартамента от някакъв синкав кмет. Театърът плаща наем на мюфтийството, то си не мърда пръста да ремонтира театъра, покривът тече, сцената е прогнила.  Финансовото министърче  упорито повтаря, че всички - всички! - изповедания дължат на държавата 8 млн.лв. и че \"законът\" опрощава дълговете на всички - всички! - изповедания. На всички - всички! - изповедания \"законът\" отрежда ролята на параван. И главно - на Българската православна църква, която задължения няма. Зад този параван, и главно - за сметка на БПЦ и нейния авторитет - съдружието ГЕРБ-ДПС крие един длъжник. Мюфтийството. Което дължи на държавата 8 297 000 лв. (последна справка от НАП). При 30 милиона приходи! Тези 8 297 000 млн. лв. са натрупани от неплатени данъци, акцизи, такси, осигуровки и съдебни разноски. Нещото, наречено закон, повелява ние, данъкоплатците, да платим тези 8 297 000 лв. Мюфтийството (ДПС, Дианетът) непрекъснато води неоснователни дела, знае, че ще ги изгуби, губи ги, а после иска ние, данъкоплатците, да платим, задето ги е изгубило. През 2012 г. делата бяха 52 за 83 имота, сред които - 13 джамии, паметници на културата. После делата скочиха над 100 и придобиха епидемичен характер!   30 години мюфтийството се жалва (от Одрин до ООН), води и губи дела за \"връщане на вакъфските имоти\". На принципа \"ако мине\". И защото бди за националната сигурност и етническия мир, нали така. Що да не поразтресе малко тая сигурност и тоя мир! \"Вакъфски имот\" е султански, т.е. държавен имот, подарен на мюсюлмански храм от султана, неговите роднини или приближени и включва земи, гори, пасища и сгради. И съответната рая! В Османската империя вакъфи учредяват султаните, техните валидета, шехзадета, хасекита, везири, бейове, акънджии, висши сановници и представители на властническите династии. Вакъфът е инструмент на Шериата, на османския робовладелчески порядък, на османската власт, на личната власт на султана, на неговите настроения, прищевки и капризи.  До Освобождението от турско робство вакъфите владеят огромна част от България. В пространството на днешна България селищата (заедно с раята!), владени някога от вакъфи, са 1153. От тях 47% са основани от султаните, 18% от висши османски сановници, 11% от акънджийски династии, 9% от принцесите (дъщерите) на султана и т.н. Това е част от проучването \"Съдбата на вакъфските имоти в България в условията на прехода от имперско към национално държавно управление\" - проект, финансиран от Фонд \"Научни изследвания\" (договор ДН 10/14 от 17.12.2016 г.) с участието на учени от Софийския и Пловдивския университет. Всякакви претенции на мюфтийството (Дианета) за \"връщане на вакъфските имоти\" (ведно с раята!) са недопустими, несъстоятелни, нищожни и противоконституционни. Османска империя няма. Няма султани, шехзадета, валидета, хасекита, бейове, везири, акънджии и прочее. Ако някой е забравил - Денят на Възкресението Българско е 3 март 1878 г. Оня ден чествахме 141 години от Освобождението на България от турско робство.  Нито една българска Конституция - от Търновската до днес, не допуска по какъвто и да е начин и под каквато и да е форма възстановяване на Шериата, нито паралелно съществуване на Шериата като конкурент на българските светски закони.  Нито една българска Конституция - от Търновската до днес не допуска по какъвто и да е начин, под каквато и да е форма, заради чиито и да са претенции реанимирането на правилата (безправието!) на поробителя, на една несъществуваща империя.  Българската държава има една правна система. Няма две.  Българската държава има една Конституция. Няма две. Разбира се, хаджииванчовци и кириякстефчовци винаги се намират.   3. Няма закон. Има узаконяване на радикалния ислям. Когато плащаш рекет на бухалките, узаконяваш бухалките. За да не ти изпотрошат витрините. Да те \"пазят\" от самите себе си. Колкото повече плащаш (спиране няма!), толкова повече ги легитимираш. И признаваш тяхната власт над теб. Над твоя живот. Докато един ден откриеш, че бухалките, мутрите, муцуните, мафиотите, изпълзели от вонящите подмоли на обществото, облъхнати от бандитски чар, управляват държавата и пишат законите, че те са Законът, че те са Държавата.  Когато плащаш рекета на мюфтийството (ДПС, Дианета), щото инак имамите щели били да се радикализират, узаконяваш и насърчаваш ислямистите. За да не ти изпочупят държавата. Да те \"пазят\" от самите себе си. И приемаш, и легитимираш рекета, шантажа, изнудването като политическо средство. Колкото повече плащаш (спиране няма!), толкова повече ги легитимираш. И признаваш тяхната власт. Над Държавата. Над нашата Държава. 4. Няма закон. Има сделка. ГЕРБ-ДПС-мюфтийство. Има реверанси, поклони и пируети за сметка на българската държава и на българските граждани. Има едно па дьо троа (pas de trois), което в съдружие с Дианета преминава с дърварска лежерност в па дьо катр (pas de quatre). Цената на сделката е българската държава.  \"Ако не се беше взело това решение, целта на закона нямаше да бъде изпълнена\", издаде четата финансовото министърче, за което 8 млн. са пренебрежима сума, обаче мизерните 20 лв. на хороводците от Марково, са ужасно престъпление, сива икономика. Следващият път данъчни под прикритие да отидат не на нудистки круиз, а в някой гей клуб или на околовръстното.   Няма закон. Има сделка. Човек и добре да живее, винаги се появява ДПС. Дори човекът да е Галямата спасиба, който с иманентно присъщия си цинизъм и природна склонност към инсинуации, манипулации, спекулации, откровени лъжи и алабализми мотивира сделката с личното си участие във \"възродителния процес\" и \"голямата екскурзия\".  Предупреждавам Галямата спасиба!  ДПС винаги е част от успеха, но никога - част от провала, от отговорността и вината за него. Провалът с всичките му \"екстри\" винаги е за някой друг. ДПС винаги е победител с победителите и никога - губещ с губещите. ДПС е част от проблема (който създава) и от неговото решение (което предлага великодушно). Едновременно.  Всеки, който сключва сделки с ДПС, бива наказан и плаща жестоко. ДПС  наказания не го ловят. \"Политическата толерантност изисква, когато ДПС подкрепи ГЕРБ за дадено решение, ГЕРБ да каже: \"Благодаря, ефенди!\" - тези думи на Галямата спасиба преизпълниха с нега влюбените погледи на Жени-ГЕРБ. Това \"Благодаря, ефенди!\" струва скъпо. Какво е казало ДПС на логорейника Цв. Цв., не знаем. Може би \"Евалла, машалла, аферим, ашколсун!\". 5. Прочее, някой да е опростил дълговете на болници, детски градини, инвалиди, училища, театри, университети? Не. Защо? Защото лекарите, учителите, учените, децата, актьорите, инвалидите нямат бухалки.  А БСП седи под извънпарламентарната крива круша. Докога ще седи?  ", "date": "2019.03.12", "title": "Рекет   "}
{"url": "https://duma.bg/mladi-hudozhnitsi-v-galeriya-akademiya-n187186", "text": "Изложба живопис и скулптура на групата \"Млади български художници\", която включва нови непоказвани работи на възпитаници от НХА, ще бъде открита на 14 март от 18 ч. в галерия \"Академия\". \"През 2015 г., по идея и с любезното съдействие на г-н Тодор Стайков започна селектиране на художници от специалностите \"Живопис\" и \"Скулптура\". Жури в състав акад. Светлин Русев, проф. Валентин Старчев, проф. Десислава Минчева, проф. Станислав Памукчиев, проф. Емил Попов, проф. Вихрони Попнеделев и проф. Ангел Станев определя по няколко завършващи студенти, чиито творби се отличават с голяма артистичност, професионализъм и творчески заряд. За избраните млади колеги се организира ежегодно пленер в арт център \"Вихрони\" в с. Долно Камарци и впоследствие творбите им се показват в столична галерия. Усилията на г-н Тодор Стайков и целия екип са изцяло насочени към подпомагане и популяризиране на изкуството на съвременните творци на България. Убедени сме, че това е един от пътищата за опазване на духовната ни култура\", посочва проф. Десислава Минчева.", "date": "2019.03.12", "title": "Млади художници в галерия \"Академия\" "}
{"url": "https://duma.bg/chez-se-oplaka-ot-masovi-krazhbi-na-tok-n187220", "text": "През миналата година екипите на ЧЕЗ Разпределение за борба с кражбите на ток са регистрирали 728 нарушения на стопански обекти. Сред тях 121 са от ресторанти и питейни заведения, 38 - от производствени и складови бази, над 90 от търговски обекта, над 40 са от офиси, 11 от игрални зали, дървопреработвателни предприятия, строителни обекти и др., съобщиха от дружеството. Засечени са и множество обекти с инсталирани машини - \"копачки\" на виртуална валута, които се захранват от електрическата мрежа незаконно. Измерванията показват, че откраднатата електроенергия от един подобен обект достига 50 000 кВтч. за един месец, като това е потреблението средно на 100-150 домакинства. Рискова група са и хотели, ваканционни селища и къщи за гости, като проверки на такива обекти се извършват постоянно от дружеството. През годината са разкрити над 30 нарушения на подобни клиенти. Фирмените кражби представляват 11% от установените кражби, които през изминалата година са 6646. \"Необходимо е да бъдат установени санкции, които да имат превантивен ефект. Те трябва да бъдат строги не само по отношение на цената, но и по отношение на срока за дотаксуване. В Чехия периодът на дотаксуване е 24 месеца, а в Германия 6 месеца назад. Ускорените процедури, ефективните и по-тежки санкции срещу извършителите ще помогнат да бъдат защитени интересите на коректните клиенти\", настояват от ЧЕЗ.", "date": "2019.03.12", "title": "ЧЕЗ се оплака от масови кражби на ток"}
{"url": "https://duma.bg/skapiyat-benzin-pak-napompa-tsenite-v-turizma-n187221", "text": "Цените за лeтния сезон ще нараснат със 7-11%, прогнозира вчера директорът на Института за анализи и прогнози на информационната среда в туризма Румен Драганов. Според него това е така, защото има серия от увеличения - на бензина, горивата, енергоносителите, на заплатите на персонала. Той посъветва пред БТВ да се замислим за ранно записване, където цената ще е с 30% по-ниска, а най-високата ще е на рецепция в сезона. В края на ноември Драганов обяви пред ДУМА за поскъпването през зимния сезон отново в диапазона между 7 и 11%. По неговите думи то е заради рязкото поскъпване на горивата в началото на ноември, което определи цената за Коледа и Нова година. Общото поскъпване на туристическото предлагане се дължи и на увеличаването на заплащането в туризма и ред други фактори, каза тогава той. Драганов обясни вчера, че най-много туристи засега са се записали за нашето Черноморие от Германия и Русия. Това е предварителна статистика за сезона, защото просто в някои страни туристите са по-организирани относно почивката си, но ще има изменение, смята той. Изключително занижени нива на брой туристи сочат анализаторите за този летен сезон. Според Драганов това обаче не може да се каже сега, понеже периодът е динамичен и има изкуствено забавяне с цел да се привлекат клиенти. Реалният спад този сезон на руските туристи ще е около 10 на сто, прогнозира Александър Широков - управител на руска туроператорска фирма, която от години работи на българския пазар. Както вече стана известно, от бранша очакват до 25% спад на гостите от Русия. За това призна и министърът на туризма Николина Ангелкова. \"Не виждам предпоставки за рязък спад с 25%. 25% е прекалено голям спад и ако се стигне дотам, това ще означава катастрофа. Защото всички авиокомпании, включително българските и руските,  вече са планирали полетите си и разчитат на натовареността от миналата година плюс-минус 10%, които никой няма да забележи\", коментира Широков. Вече е започнала подготовката в най-големия курортен комплекс у нас - Слънчев бряг. Англичаните тази година ще са значително по-малко. Хотелиерите си обясняват резкия спад на предварителните резервации с \"Брекзит\". Румен Драганов обаче смята, че именно \"разводът\" на Великобритания с ЕС може да доведе туристи от Англия у нас, понеже сме по-евтина дестинация. Най-нисък процент от нашите почиващи ще изберат културния туризъм, понеже той се рекламира много лошо, коментира Драганов. Най-много, над 70%, ще почиват при роднини, а 38 на 100 вече са направили своята резервация още от миналата година.", "date": "2019.03.12", "title": "Скъпият бензин пак напомпа цените в туризма"}
{"url": "https://duma.bg/singapur-i-avstraliya-sashto-spirat-poletite-na-boing-737-mah-8-n187250", "text": "Сингапур и Австралия приземиха пътническите самолети модел Boeing 737 MAX 8, съобщи Франс Прес. Няколко държави вече направиха това след катастрофата с такъв модел самолет в Етиопия през уикенда.  Австралийските власти обявиха, че временно приземяват модела до получаване на допълнителна информация относно рисковете при използването на 737 MAX. Fiji Airlines е единствената компания, която е засегната от австралийската забрана. Базираната в Сингапур компания SilkAir използва модела за полети до Австралия, но те вече са приземени след решението на града държава. Сингапур е първата държава, която налага забрана не само за 737 Max 8, но и за всички варианти на самолета. В понеделник Китай и Индонезия наредиха на самолетните компании да приземят всички 737 Max 8. Общо повече от 20 компании взеха решение временно да приземят самолета. Американският превозвач Southwest Airlines има най-голям брой от този модел - 31, следван от Ryanair.", "date": "2019.03.12", "title": "Сингапур и Австралия също спират полетите на Боинг 737 МАХ 8"}
{"url": "https://duma.bg/tsvetelina-dimitrova-predstavya-debyutna-stihosbirka-n187185", "text": "\"Няма драма\" е дебютната стихосбирка на Цветелина Димитрова. Тя ще бъде представена в поредицата \"Дебюти в Столичната библиотека\" на 13 март от 19 ч. в литературния клуб към библиотеката. Водещ е Николай Дограмаджиев. С думи за книгата - Росен Карамфилов. Със специалното участие на Александър Алексиев и Gabriela Partofsky. От всяка купена книга на премиерата 2 лева ще отидат за сдружение \"Синдром на Даун България\".", "date": "2019.03.12", "title": " Цветелина Димитрова представя дебютна стихосбирка"}
{"url": "https://duma.bg/motsart-i-haydn-zvuchat-v-zala-balgariya-n187187", "text": "\"Симфониета \"София\" и НФХ \"Св. Обретенов\" ще изнесат концерт в зала \"България\" на 13 март от 19 ч. Събитието ще премине под диригентството на Свилен Симеонов, със специалното участие на турската цигуларка Жулиде Ялчън. Солисти ще бъдат още Мария Цветкова-Маджарова - сопран, Снежина Куманова - мецосопран, Ивайло Донков - тенор, Емил Даков - бас. В програмата: В. А. Моцарт, Рондо ала турка - оркестрация Свилен Симеонов, и Концерт за цигулка и оркестър 5, A dur, KV 219, Й. Хайдн, Меса 11 ре минор, \"Нелсън меса\".", "date": "2019.03.12", "title": "Моцарт и Хайдн звучат в зала \"България\""}
{"url": "https://duma.bg/yaguar-odraska-selfi-maniachka-n187180", "text": "Ягуар одраска с нокти лявата ръка на посетителка, прескочила буферната преграда, за да си направи селфи със звяра в зоологическата градина край Финикс, щата Аризона, предаде Ройтерс. На заснето с телефон видео си личи как ранената жена се свива от болка и сяда на пода. \"Чух младата жена да вика: \"Помощ, помощ, помощ ...\", а ягуарът провря лапите си през решетките и заби нокти в ръката й\", уточни очевидецът Адам Уилкърсън. Майка му успяла да разсее звяра, като хвърлила бутилка с вода в заграждението, а мъжът издърпал посетителката. На друг клип се вижда как животното захапва пластмасата. Потърпевшата селфи маниачка веднага била закарана в болница и получила медицинска помощ. След това 30-годишната жена се върнала в зоопарка, за да се извини за стореното. \"Тя е искала да си направи селфи или просто да снима ягуара. Поставила е ръката си твърде близо до заграждението и котката е успяла да я достигне\", смята репортерка от местна медия. Буферната зона преди заграждението е широка няколко метра. За да се озове в нея, човек трябва да се покатери и да прескочи преградата, което не е лесно. В изявлението на зоопарка се отбелязва, че женският ягуар не е напускал заграждението и вече тече разследване на инцидента. Управата увери приятелите на животните, че звярът няма да бъде умъртвен заради случката.", "date": "2019.03.12", "title": "Ягуар одраска селфи маниачка"}
{"url": "https://duma.bg/klyuchov-kompromis-za-brekzit-n187246", "text": "Преговорите за Брекзит между Лондон и Брюксел направиха сериозна крачка напред, след като от седмици буквално буксуваха. Снощи знакова среща имаха в Страсбург премиерът Тереза Мей и шефът на ЕК Жан-Клод Юнкер. Двамата са успели да постигнат нова договорка за \"правно обвързващи промени\" по сделката за Брекзит.  Напредъкът бе отбелязан буквално часове, преди споразумението за Брекзит да влезе за гласуване в британския парламент.  Това е втори шанс, но трети такъв няма да бъде даден, категоричен беше Жан Клод-Юнкер на съвместната пресконференция с Тереза Мей след продължилите близо 2 часа разговори в Страсбург. Тереза Мей подчерта, че постигнатите “правно обвързващи промени“ в споразумението за развода ще гарантират, че Европейският съюз не може да действа с намерението да използва безкрайно “предпазния механизъм“ по отношение на статута на Северна Ирландия. От Страсбург британският премиер се обърна към депутатите в Камарата на общините преди очакваното тази вечер гласуване на условията за развода с Брюксел. Сега е времето да се обединим и да подкрепим тази по-добра сделка за Брекзит, призова Мей. Смесени са реакциите във Великобритания на новината от Страсбург, коментира БНР. Депутатите искаха от премиера да получи правно обвързващи гаранции  по въпроса за \"предпазния механизъм\" за ирландската граница и Тереза Мей смята, че ги е получила. Консерваторът Майк Пенинг, гласувал първия път против сделката на Мей, заяви, че сега вече е готов да я подкрепи. Но друг по-краен брекзитър Стив Бейкър заяви, че първо ще изчака да чуе какво ще кажат за промените правните експерти, но на пръв поглед промените изглеждат по-скоро козметични. В подобен предпазлив дух се изказаха и северноирландските юнионисти, които осигуряват парламентарното мнозинство на премиера. Техен говорител изтъкна, че постигнато ще бъде подложено на щателен анализ, параграф по параграф, преди да произнесат присъдата си. Лидерът на лейбъристите Джеръми Корбин директно заяви, че преговорите са се провалили и призова да се гласува против сделката на Мей. Крайната дума ще имат депутатите, на които от правителството ще бъде предложено гласуване освен по споразумението за напускане и политическата декларация и по още три съпровождащи документа. Според политическия кореспондент на Би Би Си Крис Мейсън „това може в огромна степен успешно да убеди много хора и въпреки всичко сделката пак да не бъде одобрена. \"Явно всички с нетърпение ще изчакат правната интерпретация на юридическия съветник на правителството Джефри Кокс и на правните съветници на отделните групи, преди да решат как ще гласуват“, добави той.", "date": "2019.03.12", "title": "Ключов компромис за Брекзит "}
{"url": "https://duma.bg/turtsiya-sadi-zadochno-balgarskite-granichari-n187247", "text": "Четирима български граничари ще бъдат съдени в Турция задочно. Наказателният съд в Къркларели гледа днес делото срещу българите, които са обвинени в убийството на турски рибар бракониер. Пред съда граничарите ни ще бъдат представлявани от упълномощен от тях адвокат, нает от българската държава. Адвокатът ще поиска производството срещу българите да бъде прекратено и граничните полицаи да бъдат оправдани. До делото в турския наказателен съд се стигна, след като турската страна отказа да приеме съдебните актове на българския съд. Случаят е отпреди 10 години. На 17 април 2008 година в района на Резовото български граничари са се опитали да задържат турски бракониери. Рибарите са нарушили морската ни граница.  Припомняме, че Българската военна прокуратура прекрати наказателното производство с мотива, че инцидентът е нещастен случай. В края на миналата година Районният съд в Бургас отказа да образува дело срещу граничните полицаи Михаил Цонков, Живко Петков, Николай Костов и Николай Петков. Делото трябваше да бъде образувано по съдебна поръчка от турския наказателен съд в Къркларели, но бургаските магистрати се позоваха на Европейската конвенция за взаимопомощ и прецениха, че едно и също лице не може да бъде съдено два пъти за едно и също престъпление.", "date": "2019.03.12", "title": "Турция съди задочно българските граничари"}
{"url": "https://duma.bg/rast-v-proizvodstvoto-na-domati-krastavitsi-i-piper-n187206", "text": "Производството на домати, краставици и пипер през 2019 г. ще се увеличи в сравнение с 2018-а, прогнозират анализаторите от Центъра за икономически изследвания в селското стопанство (CAPA) към Института по аграрна икономика.  Максималното производство на домати се очаква да достигне 164 хил. т. Това представлява ръст с около 9% в сравнение с предходните 3 години. Производството на пипер се очаква да се доближи до годишни нива от 48 хил. т. Максималното количество прибрани краставици през 2019-а се оценява на 70 хил. т. Тези резултати са с около 11% над тези за предходните 3 години. Увеличението, което се предвижда в производството на основните зеленчуци, се основава на допусканията за добри природни условия и постепенно стабилизиране на производството.  Изкупните цени на зеленчуците се отличават както с големи сезонни колебания, така и със значителни годишни изменения. При полските домати по настоящи прогнози се предвижда цена от 0,63 лв./кг, с 8% над цената за последните 3 години. При оранжерийната продукция изкупната цена се изчислява на около 0,92 лв./кг. При полския пипер изкупните цени се очаква да бъдат на нива от 0,68 лв./кг. Тази цена е с около 2% под средната за 2016-2018 г. При краставиците на открито изкупната цена вероятно ще е на нива от 0,85 лв./кг - 5% над средното за последните 3 години, докато при оранжерийното производство цените ще са около 1,29 лв./кг - 7% над тези от последните 3 години. Междувременно ЕК одобри нови правила за държавните помощи в земеделието, като повиши максималния таван на помощта de minimis, която националните власти могат да отделят без предварително одобрение от комисията. Сумата вече е 25 хил. евро. Максималният размер на държавната помощ на стопанство за 3 години вече ще е 20 хил. евро. Ако държавата не харчи за такава помощ повече от 50% от определения таван от 1,25% от брутната селскостопанска продукция за подпомагане на един сектор, помощта може да нарасне до 25 хил. евро. Няколко са очертаващите се тенденции в страните с по-високи потребителски възможности. Около 40% от потребителите в ЕС пазаруват биологична продукция, а около 50% търсят продукти от къси вериги на доставка. Паралелно расте консумацията на сезонните зеленчуци и плодове. Топлата зима в Европа през последните седмици не създава предпоставки за сътресения на пазара на зеленчуци по отношение на снабдяването. Това води и до леко понижение на февруарските цени в сравнение с тези от януари. При доматите цените на едро в световен мащаб намаляват с 1% в сравнение с януари. Цената в основните производителки на домати в ЕС - Холандия и Испания, през февруари е около 1,18 евро/кг. На годишна база цената при основните производителки на ЕС ще бъде с около 12% по-ниска. Цените на едро в съседна Турция на годишна база обаче са по-високи с около 11% и варират около 0,38 щ.д./кг. При пипера с изключение на Испания, където цените растат с около 5% в сравнение с предходния месец, в останалите страни на ЕС те леко се понижават, като най-ниски остават в Холандия - около 0,84 евро/кг. В Турция цената на едро е около 1,20 щ.д./кг, което е 26% над миналогодишната цена за същия месец. През февруари цените на краставиците в основните ЕС производителки (Испания, Холандия и Полша) леко се понижават на месечна база - до около 0,95 евро/кг. На годишна база цените на едро са с около 30% под миналогодишните, а по-голямо увеличение се очаква от средата на март.", "date": "2019.03.12", "title": "Ръст в производството на домати, краставици и пипер"}
{"url": "https://duma.bg/lechebnite-kavalerii-na-balgarskite-konyari-n187207", "text": "Фермерът Петър Наков от разложкото село Бачево още няма 40 години, но повече от десетилетие той и семейството му помагат на деца с различни заболявания. Лечители са конете на Накови, които фамилията отглежда в конната база \"Пери Волас\" в селото.  Още в Древна Елада ранените войници били качвани на коне, за да възстановяват с езда своите духовни и физически сили. През 1970 г. в Париж е направено изследване върху използването на коня с лечебна цел. Установено е, че ездата се отразява добре на хора с парализа и неврологични разстройства. Истинската организирана терапевтична езда в центровете за хора с увреждания започва във Великобритания след Втората световна война. През 1952 г. на Олимпийските игри в Хелзинки датчанката Лиз Артел печели сребърен медал в дисциплината обездка. Жената е преболедувала  полиомиелит и благодарение на тренировките си по езда се научава да ходи с два бастуна. Тя се качва на коня от инвалидната си количка. Примерът й вдъхновява много хора с двигателни увреждания да открият своите възможности чрез конната езда. Специалистите в областта на рехабилитацията фокусират вниманието си върху ездата като лечебно средство. В много страни се създават национални организации по хипотерапия. 48 държави днес са пълноправни членове на Международната федерация по терапевтична езда за хора с увреждания.  Лечебната езда, наричана хипотерапия, има здравословен ефект, основан на неврофизиологични принципи. При конския ход от гърба на коня върху човека се пренасят между 90 и 110 триизмерни трептения и импулси. Те, според изданието КонетеБГ, осигуряват интензивна тренировка на мускулите, координация в движенията и подобряване на стойката на тялото. Ездата е ефективен алтернативен метод за терапия на деца със синдром на Даун, церебрална парализа, девиантно поведение, изоставане в умственото развитие, аутизъм. Ездата помага и на деца с психични проблеми, с нарушен слух и зрение, тъй като подобрява качеството им на живот, като ги извежда на открито, раздвижва ги и им създава емоционална връзка с коня. Хипотерапията се използва и при възрастни с нарушения на опорно-двигателния апарат, атеросклероза, черепно-мозъчни травми, полиомиелит, стомашно-чревни заболявания, простатит, сколиоза. Днес в САЩ има над 1000 центъра по терапевтична езда, в Англия - 700, в Полша - над 300. Такива центрове се развиват в Италия, Франция, Германия, Русия и Гърция. У нас не една и две конни бази предлагат хипотерапия. \"Да работим с тези деца за нас е мисия повече от 10 години. Ездата има огромен ефект - след десетина урока деца, които не говорят, проговарят. Други с помощта на конете прохождат. Говорим за тежки заболявания - детска церебрална парализа, синдром на Даун, дислексия, гръбначни изкривявания, аутизъм. Все пак трябва да се знае, че става въпрос за терапия, а не за лечение. Освен това, за да има резултати, всичко трябва да се прави системно, а не инцидентно\", казва Петър Наков. Той язди от 3-годишен, завършва \"Конен спорт\" в днешната Национална спортна академия. Баща му Иван е възпитаник на Тракийския университет - дипломиран инструктор по конен спорт. Започва работа в конефермата на Бачево през далечната 1968-а, а 32 г. по-късно отваря конната база. Оттогава до днес в нея бизнес развиват три поколения от фамилията - той и съпругата му Вили, децата им Петър и Мария, и внучките Гергана и Ванеса.  Двете конни бази на Накови са зимна и лятна. Петър и Иван купуват породисти жребци и чрез селекция се опитват да подобряват местните породи. А останалите занимания в стопанството са конен туризъм, тренировки по езда за деца и възрастни, хипотерапия, работа с деца в неравностойно положение.  Конете и ездата са символ на Бачево, а конят е елемент от местния герб. Благодарение на трите конни бази, създадени през последните години, то привлича интереса на любителите на ездата и селския туризъм. Филип Попов също поддържа конна база. Още като дете кара дядо си и баба си да продадат кравата и магарето и да си купят кон. Филип, чието име от гръцки означава конелюбец, не успява да ги убеди, но години по-късно сбъдва детската си мечта и си купува англоарабски и източнобългарски конe, после и жребец от породата \"Пинто\", няколко кобили и сам се заема със селекцията. Дългогодишният IT-специалист в агенция Ройтерс създава конна база с хотелска част, малък зоопарк и атракции, които привличат в селцето туристи от цяла България и чужбина. Нужни са поне две седмици, за да се научиш да яздиш, казва Надя Попова, дъщеря на Филип и инструктор по езда. Тя е завършила компютърна анимация, но изоставя софийския си живот и заживява в Бачево.  В базата обучават и съвсем малки деца, дори непроходили още. \"Ездата е полезна за двигателните функции, тъй като човек се учи да пази равновесие по-добре, дори ходи по-изправен\", разказва Надя и си спомня историята на семейство с петгодишно болно дете, което тепърва се учело да ходи. \"При първия урок го държаха от двете страни, пояздиха половин час, а на втория урок детето стоеше само на коня, спокойно, весело размахваше ръчички\", разказва Надя за чудодейните свойства на конната езда.  Една от другите конни бази в Бачево през лятото организира лагер за деца. С това доказваме успешната практика на ученето сред животните и природата, казва Ива Попова, секретар на местното читалище и председател на сдружението за култура и изкуство \"Ортосия\". Тя е млад човек, завършил журналистика и специализирал в Полша, но избрал да се върне в родното село и да работи за неговото възраждане. В селото има детска ясла, градини, основно училище. Пълно е с млади хора, които пазят и традициите - всички се готвят за 16 март, когато ще се отбележи Тодоровден, официалният празник на селото.  КОР ПЛАМЕН ЛЕВКОВ е роден през 1963 г. Завършил е треньорския факултет на ВИФ \"Георги Димитров\" (НСА). Състезава се от 1976 г. Има участия в международни състезания с националния отбор, печелил е световни купи. Работил е в Белгия, след което създава частен клуб по конен спорт у нас. От 4 г. е в Националната асоциация по коневъдство (НАК), а от 2 г. е неин изпълнителен директор. - Да, тъй като ездата е подходяща за кондицията и развитието на различните мускулни групи. Терапевтичната езда разчита на биополето на коня, той излъчва биотокове. При деца с детска церебрална парализа се препоръчва да е без седло, само с плащ, за да може детето да има по-добър контакт с тялото и енергията на животното. Хипотерапията помага много за подобряване на състоянието на децата. - По неофициални данни конете са около 60-70 хил. От тях 10% се използват в земеделието, в дърводобива са ангажирани над 1500 животни. В Ивайловградско има немска общност, която използва основно коне за работа - за обработка на земята, за косене.  НАК контролира 13 000 животни с паспорти от породите чистокръвна английска, арабска порода тип \"Шагия\", рисиста, дунавска, които се използват за спорт.  - Има няколко родни породи. Едната е източнобългарски кон, използван дълги години в конния спорт и благодарение на който имаме големи успехи. Популацията днес е доста намаляла. Дунавската порода е създадена на базата на унгарската порода нониус - универсална порода за спорт, впрягове, любителска езда, може да се гледа и като домашен любимец заради черния си атрактивен цвят. Плевенската порода е с най-малка популация - имаме 13 кобили майки, съсредоточени край \"Кабиюк\" - най-стария държавен конезавод в България. В плевенското с. Българене земеделец отглежда 15 кобили, останали от държавния завод \"Клементина\". НАК купи от Унгария жребец порода гидран, защото той е в основата на плевенската порода. Той е с много добър екстериор и спортни качества, целта е да създадем нова линия. От родословието се вижда, че той е внук на жребеца гомул, роден през 60-те години в българския конезавод \"Клементина\" и закупен от Унгария с цел подобряване на тяхната порода. Като обмен на генетичен материал НАК изпрати при унгарските си партньори жребецът Gidran XXIII - 38 Garibaldi, който ще бъде включен за разплод в Унгария. Породата гидран е много близка като фенотип и генеалогия до плевенския кон. Друга порода е българският тракен, за съжаление силно намаляла. А е подходяща за езда, дава отлични резултати в конния спорт. Имаме 30 кобили майки и 3 жребеца в цялата страна, но не могат да се развъждат, защото са близкородствени. Стопаните проявяват сериозен интерес към българския тежковозен кон, и то не само заради субсидиите. Това е атрактивен кон, лесен за отглеждане, издръжлив, лесно се адаптира, подходящ е дори за месодайно направление. Кобилите майки се отглеждат от около 600 стопани. Имат популация от 3000 броя за разплодна дейност и НАК ги подпомага с жребци. Селекционната програма строго ограничава вливането на кръв от друга тежковозна порода с изключение на руски и унгарски тежковози. Стопаните ни имат нужда от нови жребци, но вносът от Русия е много труден. Засега имаме семенен материал в генната банка. - Ние сме на последно място по субсидиране - в Румъния подпомагането е 800 евро, у нас беше 200, сега го намалиха на 140 евро за кон под селекционен контрол. Програмата de minimis за доизхранване от 2 години е спряна.  - Без намеса на държавата няма как да се развива в положителна насока. Не може да се обещават 100 милиона за един стадион, а един хиподрум да струва 1 милион и да няма кой да го направи. Не може за едни държавата да е майка, а за други - мащеха.", "date": "2019.03.12", "title": " Лечебните кавалерии на българските коняри"}
{"url": "https://duma.bg/mazhete-pechelyat-poveche-proekti-n187205", "text": "Много повече мъже, отколкото жени, печелят финансиране за проекти по Програмата за развитие на селските райони 2014-2020 г. у нас, показват данните в Доклада по изпълнението на програмата за 2017 г. на дирекция \"Развитие на селските райони\" към аграрното министерство. Анализът на кандидатите за финансиране по популярната мярка 4,1 за инвестиции в земеделски стопанства сочи, че проекти по нея са подали 174 мъже и 68 жени.  40% от приключените договори са с мъже, а с жени са 15% от договорите. Мъжете по тази мярка са усвоили 11,33 млн. евро - 21% от изплатената финансова премия, докато при жените тези числа са 6,89 млн. евро, или 13% от изплатените средства. Същият дисбаланс се наблюдава и на европейско ниво - жените са се възползвали много по-слабо от мъжете от различните инструменти за финансиране в земеделието. Само 19% са жените от всички бенефициенти на средства за модернизация на земеделските стопанства, едва 33% е дамското присъствие сред кандидатите по мерките за диверсификация. ЕК и страните членки на ЕС трябва да насърчават програмите за подпомагане на жените в селските райони, като им гарантират достойна работа със справедливи заплати в селското стопанство, посочват авторите на доклад за жените и ролята им в селските райони, разработен от Комисията по земеделие и развитие на селските райони и Комисията по правата на жените и равенството между половете към ЕП. И макар че има хиляди жени, които са предприемачи, собственици на земя, на аграрен бизнес, научни работници, фермери и новатори, те срещат сериозни трудности в намирането на работа в селските райони, както и при създаването на своя ферма. На жените се дължи 53,8% от работата на непълен работен ден и 30,8% от целодневния труд в аграрния сектор, посочват докладчиците Марияна Петир и Мария Лидия Сенра Родригез. Жените в Европа допринасят за производството на селскостопанска продукция, полагайки \"невидим труд\" като съпруги и членове на семействата на фермери. Официално само 30% от земеделските стопанства в ЕС се управляват от жени, се посочва в доклада на двете комисии. Останалите дами са класифицирани като съпруга на собственика. Името на мъжа фермер стои по банкови документи, при регистрация за субсидии, той представлява фермата в рамките на сдружения и групи производители. Това поставя жените фермери в уязвимо и неравностойно положение, без права за отпуск по болест или майчинство, се казва в доклада. В някои страни от ЕС, сред които и България, се задълбочават разликите в заплащането на жените и мъжете в аграрния сектор. Жените работят с 13 часа седмично повече от мъжете фермери според Организацията по прехрана и земеделие на ООН (FAO). Те произвеждат повече от половината храна в света.  СВЕТЛА ВАСИЛЕВА е родена в Каварна. Завършила е българска филология във ВТУ \"Св. св. Кирил и Методий\" и мениджмънт по стопански дейности в УНСС. Преподавала е в средно училище, работила е в Окръжния съвет на професионалните съюзи в гр. Шумен, а в периода 1991-1997 г. е областен координатор на Федерацията на независимите синдикати в земеделието. Зам.-председател е на ФНСЗ до 2001 г., когато оглавява организацията. Представлява и защитава интересите на 6000 синдикални членове от отрасъл \"Земеделие\", обединени в 131 синдикални организации. Омъжена, с две деца.  - Имаме наблюдения върху наетата работна ръка на постоянен трудов договор. Това са общо 70 000 души в икономическите дейности селско стопанство, рибно и горско стопанство. Постоянната работна ръка само в селското стопанство е 55-57 000. 30% са заетите на постоянен трудов договор жени. В отрасъл земеделие имам данни от преброяването през 2010 г. През 2020 г. отново ще се направи преброяване на земеделските стопанства и ще проверим броя на работната ръка. В почти всички земеделски стопанства през 2010-а заетостта е по-висока при жените, отколкото при мъжете. При наетата работна ръка, по данни от НСИ, повече са мъжете, защото не е само селското стопанство, а горският и рибният сектор. Няма голяма разлика между заетостта между жени и мъже, само 2-3%.  - 829 лв. е средната работна заплата, 938 лв. е за мъжете. И мъжете, и жените попадат в ниско платените групи на икономическите дейности като туризъм и селско стопанство. Разликата в заплащането е 12%. Като цяло за страната заплащането на жените е 1022 лв. при средно ниво от 1139 лв. В Европа разликата е по-висока, отколкото в България - при нас е 14,4 %, а в Европа 16,2 %.  - Селските райони много се обезлюдиха, има огромен недостиг на работна ръка. В земеделието има висок процент сезонност и кампанийност. Пазарът на труда предлага повече от постоянно безработните лица, затова особено в растениевъдството и сектор плодове и зеленчуци наблюдаваме, че наемането е повече на продължително безработни и то жени. Добре, че се направи промяна в Кодекса на труда, за да се осветлят невидимите работници в този отрасъл с еднодневните трудови договори.  - Има промяна в Социалния кодекс, но не съм убедена доколко земеделските стопани се осигуряват - всяка година се води дискусия за осигурителната тежест в селското стопанство. В българското земеделие се осигуряват едва 42-43 000 души, а директни плащания получават над 95 000. Възможно е останалите да имат друг правен статут, да са наети на друго място или да са пенсионери. Но и съпругите им има възможност да бъдат осигурени за сметка на съпруга.  - Сигурно, но не се отчита. Има Кодекс на труда, който регулира работното време, почивки, отпуски, междудневни, междуседмични и извънреден труд. Когато има сезонност, кампанийност, тогава има извънреден труд и ненормирано работно време.  - Малък е процентът на жените, усвоили средства по тази програма, мъжете са с много по-висок процент на получено финансиране.  - Водят се дискусии по новата ОСП, има много форуми, но този въпрос не виждам да се обсъжда. Поне се коментира как да се обновят поколенията, сред които се надявам да има млади жени. Не е готов националният стратегически план на ОСП. Засега се дискутира ще има ли тавани на директните плащания, какво ще се приспада, дали ще се приспадат разходите за околна среда, климатът да е приоритет, а ние като синдикати искаме да се приспадат и разходите за труд, за да има сигурност на работните места. Настояваме тези разходи да са видими, защото има много недеклариран труд.", "date": "2019.03.12", "title": " Мъжете печелят повече проекти"}
{"url": "https://duma.bg/mobilno-prilozhenie-poznava-falshivi-kasovi-belezhki-n187216", "text": "Нова версия на мобилното приложение на Националната агенция за приходите (НАП) позволява проверка дали дадена касова бележка е истинска или фалшива. Проверката става със сканиране на QR код, които поетапно до края на годината ще стане задължителен във всяка касова бележка, издавана от български търговец. Към момента около 50 хил. касови апарати печатат такива кодове върху бележките, които издават, съобщи приходната агенция. Приложението може да се изтегли през App Store за телефони с операционна система iOS или през Google Play - за  Android устройства.  Проверката става на две фази - първо се сканира отпечатаният на бележката QR код, като приложението показва кодираните в него стойност на покупката, дата, час и номерата на касовата бележка, и фискалната памет на касовия апарат. Клиентът може да сравни дали данните в хартиената бележка и мобилното приложение съвпадат или се различават. Ако има разлика, мобилното приложение позволява директен контакт с НАП по телефона за сигнализиране за фалшива касова бележка. Ако данните съвпадат, потребителят може да направи справка чрез приложението дали конкретната касова бележка е получена в сървърите на НАП. Ако всичко с бележката е наред, приложението показва в зелено, че документът е бил успешно получен от данъчните. Ако има разлика в данните или бележката не е изпратена в приходната агенция, приложението дава възможност за подаване на сигнал по телефона, уточняват от приходната агенция.", "date": "2019.03.12", "title": "Мобилно приложение познава фалшиви касови бележки"}
{"url": "https://duma.bg/poveche-sredstva-za-pchelarite-n187204", "text": "32 млн. евро е положителното търговско салдо при пчелните продукти и меда за периода януари-ноември 2018 г. Имаме над 780 хил. пчелни семейства и техният брой леко се увеличава, което показва, че независимо от проблемите, това е подсектор, който има своето важно място. Това каза аграрният министър Румен Порожанов в София при откриването на първата международна конференция \"Цифровизация в пчеларството: ползи и предизвикателства\", организирана от Сдружение за биологично пчеларство и фондация \"Златен мед\" с подкрепата на МЗХГ. Официални гости на събитието бяха еврокомисарите по цифрова икономика и общество Мария Габриел и по земеделие и развитие на селските райони Фил Хоган. В последно време се наблюдава леко уедряване в пчеларството и средното стопанство се е увеличило от 49 пчелни семейства на 64. \"Цифровизацията, като един цялостен процес, трябва да обхване и пчеларството\", заяви още Румен Порожанов.   \"Изкуственият интелект може да помогне на стопанството да бъде по-интелигентно, по-прецизно и по-конкурентоспособно. В същото време да бъде и ключът към една от най-сериозните теми за пчеларите - пестицидите\", заяви на конференцията българският еврокомисар Мария Габриел. Чрез дигитализацията могат да бъдат рязко ограничени териториите, в които има нужда от пестициди, да бъдат намалени количествата и обсега им. \"Здравето на пчелите и опазването им е сериозна тема за ЕК, вниманието на обществеността е насочено към намаляването на пчелните популации в целия свят, трябва да обединим усилията си, за да решим този проблем\", заяви комисарят по земеделие и развитие на селските райони Фил Хоган. Основна стратегическа цел на новата Обща селскостопанска политика е опазването на биоразнообразието. Предложението на комисар Хоган е бюджетът за пчеларските програми да се завиши от 36 на 62 млн. евро. Според него трябва да се отделят повече средства за изследвания на заболяванията сред пчелите.", "date": "2019.03.12", "title": " Повече средства за пчеларите"}
{"url": "https://duma.bg/mladite-balgari-evropeytsi-v-dobro-zdrave-tarsyat-spravedlivost-n187248", "text": "Младите българи се чувстват европейци, посочват, че са в много добре здраве, стремят се към добро образование и са много чувствителни към социалните проблеми. Профилът на младите българи се опитва да открие последното проучване на \"Галъп интернешънъл\", резултатите от което ще бъдат представени днес. Изследването е част от международен проект, проведен едновременно в 10 страни от Югоизточна Европа. Целта му е да се индетифицират, опишат и анализират младежките нагласи и модели на поведение, коментира пред БНР проф. д-р Петър-Емил Митев. Резултатите от изследването у нас показват, че сред младите българи няма сериозна почва нито за нихилизъм, нито за евроскептицизъм. Над 50% от младежите в България казват, че са в отлично здравословно състояние, 30 на сто определят здравето си като много добре, едва 1% отговарят \"средно\". Българската младеж поставя на първо място по значимост на европейските ценности свободата. 81% от тях я поставят като доминираща ценност. 62% от младите пък посочват като значима демокрацията. По думите на проф. Петър-Емил Митев пазарната икономика вече заема предпоследно място в значимостта на ценностите. 45% от младите я смятат за значима. От основните резултати впечатлява нарасналото ценностно значение на солидарността. От 20% през 2014 г., то се увеличава до 53% през 2018 г. Данните говорят, че е налице развитие към по-голяма социалност на новото поколение, без тя да е политизирана или да е придобила граждански импулс. Изследването обръща внимание и на тревожните проблеми сред младото поколение. Според изводите 50% от младите за обезпокоени от социалната несправедливост. Като следващ важен проблем младежите посочват на едно равнище корупцията и нарастването на бедността. Близо 23% от младежите отбелязват като обезпокоително физическото насилие и безработицата. Оказва се също така, че младото поколение у нас е доста добре оборудвано със съвременни технологии. В изследването няма участник, който да няма мобилен телефон. Реално са изчезнали разликите между града и селото по отношение на компютаризацията. 94% от българските младежи притежават компютър в семейството си, а 44% посочват, че имат повече от 1 компютър. Младежта, освен това, има постоянен достъп до интернет. Само 11% от младежите нямат автомобил в семейството. 87% от тях имат самостоятелна стая. Добро е и самооценката на българските младежи: 40 процента казват, че се чувстват граждани на света, 55 на сто се чувстват европейци, 90% - се усещат като българи. 54% от младите турци и 28% от ромите се гордеят с това, че са българи, показва още анкетата. Като един от основните проблеми сред младежта изпъква корупцията в системата на образованието. Въпреки това обаче има висок стремеж към висше образование. Изчезнал е страхът от безработица, но е висока младежката чувствителност към социалната несправедливост, коментира проф. д-р Петър-Емил Митев. Лошата новина от изследването обаче е това, че маргинализирането на българските роми продължава да стига до болезнени мащаби както по отношение на образование, така и по отношение на работа. Дистанциите богат – беден се преплитат с етническите дистанции. Политиката е все по-далечна тема за младите. Едва 3-4% от респондентите проявяват интерес към политическа кариера. Рискуваме да се влоши качеството на политическия елит, защото към такива длъжности се ориентират не най-добрите и подготвени младежи, добави изследователят. Изследване е проведено между младежи на възраст от 14 до 29 години.", "date": "2019.03.12", "title": "Младите българи - европейци в добро здраве, търсят справедливост"}
{"url": "https://duma.bg/zhalt-kod-za-vyatar-i-snyag-v-21-oblasti-n187245", "text": "Сняг, вятър и рязко застудяване в цялата страна от днес. В 21 области е обявен жълт код за обилни валежи и силни ветрове. На повечето места валежите ще са от сняг, а температурите ще се понижат значително. Минималните ще са между 1 и 6 градуса, максималните на места ще достигат до 12 градуса. Сняг вали в София, Видин, Кюстендил, Ловеч, Монтана, Перник и Стара Загора. От АПИ информират, че пътните настилки са проходими при зимни условия.  Жълт код за обилни валежи и вятър е в сила за областите Смолян, Кърджали, Хасково, Ямбол, Бургас. Жълт код за валежи е обявен за областите Враца, Монтана, Ловеч, Габрово, Плевен, Велико Търново, Русе, Разград, Търговище, Силистра, Шумен. С жълт код за вятър са Кюстендил, Благоевград, Сливен, Варна, Добрич. На много места валежите ще са значителни по количество, на моменти интензивни. Те постепенно ще започнат да отслабват и да спират през нощта срещу сряда - първо на северозапад. Вятърът над по-голямата част от страната ще бъде умерен, от север и северозапад. В някои райони те ще бъде временно силен - предимно в източната част на страната, както и по долините на реките Струма и Места. Той ще пренася по-студен въздух.", "date": "2019.03.12", "title": "Жълт код за вятър и сняг в 21 области"}
{"url": "https://duma.bg/60-ot-novoregistriranite-koli-u-nas-sa-dizelovi-n187217", "text": "Търговци отчитат сериозен ръст на вноса на стари дизелови коли от Западна Европа към България. Заради забраните и ограниченията за каране на стари дизелови коли по пътищата на много градове в Западна Европа - износът им към България расте. Всяка трета стара кола от износа на Италия например достига до автокъщите с коли втора ръка у нас, предаде Нова телевизия. Докато търсенето на нови автомобили на дизел в ЕС намалява с 18% през миналата година, у нас то се запазва. В момента автомобилите на дизел, които се движат по пътищата в страната, са 1 210 000. На бензин карат 1 340 000 шофьори у нас. По данни на търговците в Германия - в автокъщите залежават около 350 000 коли на дизел със стандарт Евро 5 на стойност над 5 млрд. евро. Средно всеки автомобил престоява около 106 дни. Заради ограниченията в Европа дизеловите коли минаха в категорията на най-нежеланите. В момента 80% от вноса на коли втора ръка у нас идва от Италия. Средно за година от Италия към България се изнасят около 140 000 автомобила - като 65% от тях са дизел. \"Засега вратата към нас е отворена - няма механизми, по които да се ограничат тези автомобили да дойдат\", коментира Цветелина Цанева от Асоциация на вносителите на автомобили. Повечето от колите, които тръгват от Италия и Германия към автокъщите у нас, са над 10-годишна възраст. Около 60% от новорегистрираните коли през миналата година в България са на дизел. Като само един на всеки десет автомобила е нов. И вносителите, и производителите го потвърждават.  Експертите не изключват и българските шофьори да спечелят от европейските забрани. Ако преди половин година автомобил, отговарящ на нормата Евро 6, се е продавал за 28 000 евро, сега цената му в автокъщите в Германия и Италия трудно минава 21 000 евро. \"Това, което може да се случи - е някои от тези автомобили да влязат на относително по-изгодна цена на българския пазар и това да подпомогне на някои от по-старите сегменти автомобили в България\", казва Александър Миланов.", "date": "2019.03.12", "title": "60% от новорегистрираните коли у нас са дизелови"}
{"url": "https://duma.bg/upravlyavashtite-razdavat-natsionalnoto-bogatstvo-kato-za-posledno-n187249", "text": "Управляващите раздават националното богатство като за последно. Само преди няколко дни през парламента бе прокарана нова промяна  в закона за концесиите. Тази промяна цели да ускори процедурата по отдаване на Летище \"София\" на концесия, а с нея се прави абсолютно невъзможно спирането на процедурата. Това коментира депутатът от БСП Димитър Данчев в ефира на БСТВ. Той уточни, че в законопроекта е вкаран специален текст, който казва, че всяка концесия, която касае трансгранични услуги, може да бъде прекратена само с решение на международен арбитраж. Това се прави умишлено от управляващите, защото БСП ясно заяви, че ако получи доверието на хората, веднага ще прекрати концесията. По този начин ще подхождаме и към плажовете и друга важна инфраструктура, заяви народният представител. Димитър Данчев коментира и предстоящата смяна на касовите апарати и заяви, че условията, заложени в наредбата, са изключително неясни. Това създава голям риск за малкия и средния бизнес. С тази ненужна и свръхтежка регулация мнозинството тласка малките и средни предприятия към сивия сектор, категоричен бе той. Народният представител заяви, че това не е просто поредната смяна на касовите апарати, която се прави в последните четири години, а поредният опит за рекет.   Въпросът с данъчната амнистия, която получава Главно мюфтийство, не е просто политически и не само религиозен, а морален и социален, коментира още Данчев. По думите му, ако тези дългове са натрупани в резултат на социална дейност, нека да бъдат опростени, но не и след като са трупани от неплатени към държавата суми. Тук обаче виждаме сделката между ГЕРБ и ДПС и вече знаем каква е стойността на първата вноска за продължаването на живота на това Народно събрание - 8,2 млн. лева, обясни ситуацията Данчев. Народният представител уточни, че това са средства, дадени от всички български граждани. Ние сме хората, които плащаме цената за продължаването на живота на този парламент, подчерта социалистът. Според него е много  вероятно да има и други вноски, които няма да са по-малки от тази.  Страхът на ГЕРБ е изключително голям, защото ако и ДПС напусне парламента, в него не би останала и онази формална опозиция, която да оправдава живота му. А и Цветан Цветанов едва ли не призна, че кворумът в парламента зависи от ДПС, каза още депутатът от левицата. Данчев коментира и твърденията, че това опрощаване на данъци ще подпомогне запазването на мира в страната. То поставя нови разделителни линии в обществото, а премиерът е този, който със своите действия застрашава националната сигурност на страната. Типично за него, той нескопосано се опита да прикрие нещата, събирайки на една обща снимка патриарха и главния мюфтия, но не се получи, категоричен бе Данчев.    ", "date": "2019.03.12", "title": "Управляващите раздават националното богатство като за последно"}
{"url": "https://duma.bg/mahat-perkite-po-grafa-n187251", "text": "Опасните ограничители по ул. \"Граф Игнатиев\" ще бъдат премахнати. Станали известни като \"перки на акула\" бетонни блокчета трябва да бъдат заменени с алтернативен вариант, обяви кметът Йорданка Фандъкова. Решението на общината идва след като няколко пешеходци пострадаха сериозни, спъвайки се в острите ограничители. Часове преди Фандъкова да обяви решението си, от организацията \"Спаси София\" също призоваха за алтернатива на опасните \"перки\" и дори предложиха няколко варианта. Размерът, формата и цветът на блокчетаа ги прави опасни и трудно забележими, предупредиха още преди време от организацията. \"Спаси София\" предложи три възможни решения на проблема: поставяне на тактилни ограничители от неръждаема стомана, на ивица настилка в различен цвят от сега съществуващата или на фабрично скосени каменни плочи като тези, които в момента се монтират на ул. \"Цар Иван Шишман\". Градската среда трябва да бъде приветлива, а не враждебна към пешеходците. Не може целта на българските градостроители винаги да бъде поставянето на физически ограничения и забрани\", коментират още от организацията. Според тях поставените ограничители на ул. \"Граф Игнатиев\" многократно са доказали, че вместо да осигурят удобство и безопасност, са предпоставка за сериозни инциденти. Надяваме се, че инат или нежелание да се признае допусната грешка, няма да са причина за липса на конкретни действия за смяна на съществуващите ограничители, добавят от \"Спаси София\".", "date": "2019.03.12", "title": "Махат \"перките\" по \"Графа\""}
{"url": "https://duma.bg/profsayuz-protiv-folksvagen-da-stroi-zavod-v-iztochna-evropa-n187218", "text": "Плановете на \"Фолксваген\" (Volkswagen) да се превърне в незаобиколима световна сила в оформянето на бъдещия транспорт са на път да бъдат осуетени от профсъюза на компанията, пише Bloomberg. Почти година след встъпването си в длъжност главният изпълнителен директор Хърбърт Дийс започна да предприема ключови стъпки за промяна на световната империя на VW с цел тя да е по-бърза, по-ефективна и да се бори срещу новите и старите съперници. Директорът се опитва да започне частична разпродажба на акции от дивизията за камиони на производителя, както и да направи други структурни промени. Работническият съюз на \"Фолксваген\" обаче се противопоставя на Борда на директорите по редица въпроси, но най-вече относно плана да се построи нов, нискобюджетен завод в Източна Европа. Компанията планираше да ограничи избора си на локация за новата фабрика до България, Сърбия и Турция, като се очакваше окончателният избор на място да стане на следващата среща на Надзорния съвет през месец май. Синдикатът обаче се противопоставя на проекта, посочвайки отложени минали проекти за превозни средства, както и затрудненията да продължи използването на няколко съществуващи завода в Германия и други европейски страни. \"В рамките на гласуването в Надзорния съвет нашите представители няма да гласуват в подкрепа на това предложение\", заявиха представители на синдиката. Заради сблъсъците между ръководството и представителите на работниците във \"Фолксваген\" дъщерната на конгломерата компания \"Порше\" (Porsche) разкритикува \"вкаменените структури\" на VW и силното влияние на синдикатите, което пречи на напредъка на автомобилната група, включваща в себе си общо 12 бранда.", "date": "2019.03.12", "title": "Профсъюз против \"Фолксваген\" да строи завод в Източна Европа"}
{"url": "https://duma.bg/ne-zaigravayte-s-etnicheskiya-mir-prizovaha-ot-bsp-n187254", "text": "ГЕРБ използват вероизповеданията за политически цели и опасно нагнетяват етническо напрежение. Поведението им нарушава принципи от Конституцията, в която е записано, че религиозните общности не могат да се използват за политически цели. В променита в Закона за вероизповеанията не става въпрос за етнически мир, а единствено за опрощаване на данъци, соицални осигуровки и задължения. Затова призивът ни към управляващите е да не злоупотребяват с тази тема, обявиха на пресконференция депутати от БСП.  Социалистите зададоха и няколко конкретни въпроса към управляващите. Защо в мотивите към законопроекта и в анализа за въздействие от него не се посочени нито какви са задълженията, нито колко са, нито за какво са, попита зам.-председателят на ПГ на БСП Георги Свиленски. Той поиска от ГЕРБ ясни и кратки отговори - колко всъщност са натрупаните задължения на Мюфтийството и как точно ще бъдат опростени, както и за сметка на кого.  Свиленски припомни, че законопроектът е минал без обществено обсъждане, а мотивите му реално се състоят от три изречения. Всичко това говори за задкулисие и именно за политическо решение, не за икономическо или някакво друго. Още при първото обсъждане на промените в правна комисия, депутат от ГЕРБ в прав текст е обявил, че решението за закона е политическо. Питаме, продължи Свиленски, каква е цената на това политическо решение.  Колегата му Явор Божанков описа законопроекта като обществено чувствителен. В същото време, като всеки друг законопроект, той включва процедурна част, която обаче управляващите пренебрегват. По думите му именно оценката за въздействие е неглижирана, а информацията бе оскъдна и разнопосочна.  От БСП призоваха депутатите от \"Обединени патриоти\" да не влизат в пленарна зала при второ четене на Закона за вероизповеданията. Патриотите се изказват остро срещу промените, но от няколко дни обвиняват БСП, че с неприсъствието си в залата са дали възможност законопроектът да бъде приет. Георги Свиленски даде още примери за това, че в момента в парламента работи коалиция ГЕРБ-ДПС. В дневния ред на правната комисия за утре са включени четири законопроекта, внесени от ГЕРБ и ДПС. Всички те са внесени след 28 февруари, без обществено обсъждане и без анализ на оценката за въздействие. Ще се гледат и поредните промени в Закона за концесиите, внесени от Министерския съвет. Те засягат основно концесията на летище София и са в ущърб на българската държава за сметка на бъдещия концесионер, предупреди Свиленски. Става въпрос за огромни неустойки, които държавата ще дължи, ако реши да прекрати концесионния договор. Това прави българското правителство спрямо българските граждани в интерес на потенциални концесионери на летище \"София\", коментира народният представител и припомни, че този закон вече няколко пъти бе променян все по повод концесията на летището.", "date": "2019.03.12", "title": "Не заигравайте с етническия мир, призоваха от БСП"}
{"url": "https://duma.bg/izlaga-li-goranov-za-koraba-s-nudistite-i-danachnite-n187219", "text": "Нелепа шега или лъжа изрече финансовият министър Горанов за данъчните, качени на нудистки круиз. Нито миналото лято има спрял круизен кораб на българско пристанище по данни на Министерството на транспорта, а и да беше спрял, НАП няма право да го проверява, особено пък в открито море, пише \"19 минути\".   \"Миналото лято ги качвахме на круизни кораби. И имаше една забавна ситуация, в която навътре в морето се оказа, че това е нудистки круиз\", каза ГОранов, за да оправдае данъчните за нелепата им акция \"Хоро\", при която бяха изловили 1,50 лв. от неиздадена бележка, платена от баби, репетиращи в селски танцов ансамбъл.  По данни на Министерството на транспорта миналото лято няма нито един акостирал на морските ни пристанища круизен кораб. Двата от 2017 г. не са нудистки. Единият е \"Коста НеоРивиера\" - италианско-американска собственост. Там е забранен ясно и категорично нудизъм, даже има дрескод. Същото важи и за другия, акостирал в България кораб \"Голдън Айрис\". С такива пътешествия се занимават няколко щатски компании, а лайнерите им се движат в района на  Карибите. Министърът е редно също да знае, че в открито море, а именно за открито море говори той в изявлението си, данъчните власти на никоя държава нямат право на никакви проверки, защото круизните кораби са безмитни зони. Само тогава, извън пристанищата, работят казината и магазините им.  И още нещо, което един финансов министър е редно да знае. На борда дори в най-полицейски държави е недопустимо да се качват представители на различна власт от онази, под чийто флаг плава корабът, твърди изданието. ", "date": "2019.03.12", "title": "Излъга ли Горанов за кораба с нудистите и данъчните"}
{"url": "https://duma.bg/vsichki-sreshtu-vsichki-n187192", "text": "Няма по-страшна война от тази - съотечественици срещу съотечественици! А у нас такава война, на българи срещу българи, се води вече три десетилетия. Върви тя, подклажда се, разгаря се все повече! И няма спиране! Напрегнати сме до полуда! Знаем как започна - сини срещу червени, зелени срещу оранжеви и т.н. Живеем наострени един срещу друг, всички срещу един, всички срещу всички. Не се понасяме, не се уважаваме, не се обичаме. Смразихме се! И всеки миг си задаваме въпросите: къде отиде човещината?, избяга ли любовта от нас, свършиха ли се чест, морал, етика, докога с агресията, докъде ще стигнем с тези унищожителни отношения помежду си? Избягаха милиони българи, разсипаха се като бобчета по земното кълбо. Как да се приберат в нашата държава, в която няма управия, няма съгласие, няма сговор? С какво ще ги върнете, господа управници? С какво ще ги привлечете, че да се приберат пак в страната, която им е майка? Техните деца, родени в чужди страни, вече само гостуват у нас от време на време. Някои от тях не говорят и български език. Българи ли ще бъдат? А ние, които останахме, в България? Мислите ли за нас? По нищо не личи, че се грижите за гражданите на България. Как живеят българите, къде работят, колко им плащат, имат ли сигурност, гарантирано ли им е спокойствие, кой се грижи за здравето им, къде учат децата им? Какъв въздух дишат, с какви храни се хранят? Стигат ли им парите за храна, за вода, за ток, за отопление? Нашите управници не знаят нищо за живота на българите в България! Знаят ли как се заспива с гладно сърце, със страха, със залостени врати, с примитивни оръдия за самоотбрана? Не знаят, защото тях ги пазят, охраняват, осигурени са в крепостите си, разполагат със средства, за които обикновените хора не могат и да мечтаят. Оставени сме ние, гражданите на България, на самотек, на изживяване. Всеки сам да се оправя както може! Ако издържи, ако оцелее, ако успее... Това е жестоката участ на сънародниците, които вие, господа управници, управлявате. Това е резултатът от войната на българи срещу българи, която ни донесе т.нар. демокрация!  Не се хвалете със строежи на магистрали, пътища и нови заводи! Те уж са построени, но веднага се нуждаят от ремонт, а сетне - и от ремонт на ремонта! А и всичко, каквото сте построили, кого ще ползва? Ще ги има ли българите по земите български? И тези земи български ли ще бъдат...                                           ", "date": "2019.03.12", "title": " Всички срещу всички"}
{"url": "https://duma.bg/komendanta-i-blear-n187193", "text": "Заваляха бомбите над Югославия. Натовска ракета \"Хармс\" разруши къща в Горна баня.  Втори месец пред парламента стърчаха опънатите палатки на антивоенния младежки лагер. Всеки ден младите хора организираха различни протести.  Много перипетии преминаха през главата на Коменданта на лагера. Той беше моторът. Играта с полицията беше по ръба на бръснача. Коменданта обмисляше внимателно протестите и се стремеше да не заиграят полицейски палки, да не бъдат задържани негови хора. Акциите преминаваха успешно и момчетата, и момичетата му вярваха. Предстоеше посещение на британския премиер Тони Блеър. Седемдесет и четири години министър-председател на Великобритания не беше идвал в България. \"Трябва да го посрещнем достойно\", мислеше Коменданта. Разполагаше с малко хора.  В България имаше силни антивоенни настроения, но уви, те не прераснаха в организирано движение, както беше по света. Ядосваше се, като гледаше всеки ден по телевизията милионни демонстрации срещу войната. У нас това не можеше да се случи.  Седмици наред умуваше как с малкото хора да постигне голям ефект. Досещаше се, че посещението ще премине при невероятни мерки за сигурност. \"Какво? Къде? Как?\" С тези въпроси лягаше и ставаше.  Няколко дни преди височайшата визита вестниците публикуваха програмата на Блеър в България. Два часа Коменданта разсъждава по нея. Летището - отпада, пред Министерския съвет - абсурд... Идеята дойде от само себе си. Най-удачното място за протест беше по време на лекцията на госта в аулата на Софийския университет.   Полицията следеше под лупа действията на момчетата и момичетата от лагера. Три дни преди визитата няколко конни патрула започнаха денонощно да обикалят лагера. Десет полицейски джипа паркираха край парламента. В багажниците им - големи кучета. Един от младежите пошушна на Коменданта: - Батка, от конете не ме е страх, но от кучетата примирам.  - Затова са ги докарали - да примирате. Спокойно, няма да ги извадят. Този път съм замислил нещо интересно.  Коменданта беше служил 12 години в армията и знаеше, че най-важното условие за успеха на една акция е изненадата на противника. Всички го подпитваха какво е замислил, но той не каза на никого. Дори на жена си.  За участници в протеста избра 15 от най-печените момчета и момичета. Предупреди ги да бъдат в палатката му в 17.30. Направиха транспарант, дълъг четири метра, на който пишеше на английски: \"Добре дошъл, Тони, добре дошъл, Убиецо!\"  На лекцията, която започваше в 18 часа, се влизаше с покани на Атлантическия клуб. От приятел депутат взе покана и я размножи на ксерокс. Младежите започнаха да влизат един по един в палатката. Инструктираше ги и им даваше покана. За да не будят подозрение, трябваше поединично от различни места да напуснат лагера, да влезнат през различни входове на университета и да се съберат до единствената врата на аулата. Когато Блеър застане на трибуната - да разпънат транспаранта високо и да скандират на английски: \"Убиец! Убиец!\"  Знаеше, че по стар български обичай всички ще се юрнат към аулата в последния момент. Ще стане струпване и бдителността на Националната служба за сигурност няма да е на ниво. Най-голямо доверие имаше на Борис. Помогна му да увие транспаранта около тялото под дрехите: - Когато преминеш през охраната, отиди в тоалетната, развий транспаранта и го сложи в найлонова торба. Ректорът на Университета откри тържеството и даде думата на Блеър. Залата го посрещна с бурни аплодисменти. Коменданта прошепна: - Борисе, вади транспаранта! Борис трепереше от напрежение. Коменданта изсъска тихо на ухото: - Борисе, вади транспаранта! Тялото на Борис започна видимо да се тресе. От другата му страна беше неговата приятелка Емилия - нахакана и решителна: - Борисе, страхливецо, вади транспаранта! Блеър започна да чете. Моментът беше изпуснат. Момчетата и момичетата се споглеждаха. Усетиха, че нещо става. Коменданта ръгна с юмрук плещите на Борис: - Ще те пребия, дай транспаранта! Бръкнаха заедно в торбичката, извадиха транспаранта, разпънаха го и започнаха да скандират: \"Убиец! Убиец! Убиец...\" Виковете на петнадесетте отекнаха като топовен залп в стихналата зала. Блеър прекъсна лекцията. Протегна ръка към протестиращите, с усмивка: - Е, така е при демокрацията... Трета минута залата ехтеше: \"Убиец! Убиец! Убиец! Убиец...\" Блеър започна да нервничи: - Добре, вие си казахте вашето, оставете ме и аз да си кажа моето...  \"Убиец! Убиец! Убиец! Убиец...\" Чак на петата минута офицерите от НСС успяха да стигнат до протестиращите и силово да ги изведат. Освиркването на Блеър беше водеща новина в световните медии. По българската телевизия нямаше и кадър. Вечерта антивоенният лагер празнуваше. Зарадваха се на едноминутния репортаж по \"Евронюз\". В 20 секунди отразиха официалните срещи на Блеър и в 40 - протеста. Коменданта вдигна тост: \"Показахме на света, че и България е против войната!\"   ", "date": "2019.03.12", "title": "Коменданта и Блеър"}
{"url": "https://duma.bg/datata-n187191", "text": "СВЕТОВЕН ДЕН СРЕЩУ ЦЕНЗУРАТА В ИНТЕРНЕТ. За първи път се отбелязва през 2008 г. Инициативата е на международната организация \"Репортери без граници\" и се провежда под патронажа на ЮНЕСКО. През 2008 г. на 12 март 63-ма интернет дисиденти са в затвора, защото са се възползвали от правото си на свобода на словото и изразяването в интернет. 1831 - РАЖДА СЕ КЛЕМЪНТ СТУДЕБЕЙКЪР, АМЕРИКАНСКИ ИНДУСТРИАЛЕЦ (УМИРА 1901 Г.). Създател на едноименната автомобилна компания. На тази дата през 1921 г. се ражда и Джовани Аниели (умира 2003 г.), италиански индустриалец. Президент на автомобилния концерн \"Фиат\" (1966-1996), пожизнен сенатор (1 юни 1991-24 януари 2003). 1832 - РАЖДА СЕ ЧАРЛЗ БОЙКОТ, АНГЛИЙСКИ ДЪРЖАВЕН СЛУЖИТЕЛ. От неговата фамилия произлиза думата \"бойкот\". Управлява като наместник ирландско имение. Поради слабата реколта местните отправят молба към Бойкот да намали данъците им. Той не само че не ги намалява, но ги заплашва, че ще ги прогони от земите, които обработват. Местен политически лидер заклеймява Бойкот, но вместо към отмъщение и насилие, призовава хората от околността да поставят наместника в изолация. 1843 - РАЖДА СЕ ЙОРДАНКА ФИЛАРЕТОВА, РЕВОЛЮЦИОНЕРКА И ОБЩЕСТВЕНИЧКА (УМИРА 1915 Г.). Съпруга на Сава Филаретов. През 1869 г. основава женско дружество \"Майка\" и женска гимназия (дн. ПГ по облекло \"Княгиня Мария Луиза\"). Като участник в революционното движение укрива Васил Левски и документи на комитета. След Освобождението развива активна обществена и благотворителна дейност. 1947 - ОБЯВЕНА Е ДОКТРИНАТА \"ТРУМАН\". В реч в Конгреса на САЩ американският президент Хари Соломон-Труман обявява своята доктрина за борба с комунистическата опасност и фиксира за зона на американските интереси Гърция и Турция. Съединените щати ще оказват икономическа и военна помощ на двете държави, за да не се превърнат в сателити на СССР, казва Труман. Някои историци смятат този момент за начало на Студената война. 1974 - СОНДАТА \"МАРС-64\" КАЦА НА ЧЕРВЕНАТА ПЛАНЕТА. Съветският космически апарат се приземява в областта, която според номенклатурата на Международния астрономически съюз се нарича Пирае Редио. За пръв път са извършени непосредствени изследвания на състава и структурата на повърхността на Марс. Анализът на телеметричната информация показва, че въглеродният двуокис и аргонът са основните газове, съставящи атмосферата. 2001 - СГС ОБЯВЯВА АВИОКОМПАНИЯ \"БАЛКАН\" ВЪВ ФАЛИТ. Националният превозвач е държавна собственост до 1999 г., когато е приватизиран от израелската фирма \"Зееви Груп\" за 200 000 долара, в т.ч. всякакви активи, резервни части, сгради. Вместо да вложи капитали, \"Зееви\" разпродава недвижимото имущество и води \"Балкан\" към фалит.", "date": "2019.03.12", "title": "Датата"}
{"url": "https://duma.bg/avioasove-raketni-kompleksi-a-ne-f-16-da-ni-pazyat-n187196", "text": "Започват преговори със САЩ за закупуване на 7 или 8 изтребителя Ф-16. Тази смехотворна сделка, към която ни тласкат, потвърждава опасенията, че от 30 години се превръщаме в колония на ЕС и САЩ. Неграмотни държавници и лакеи на чужди интереси ни внушават, че с тази сделка за няколко самолета ще можем да опазим българското небе - смехотворно е да очакваме това да се случи със 7-8 изтребителя, които при това още не са произведени.   Имайки предвид, че съседна Турция разполага със 700 бойни изтребителя, да очакваме 7-8 самолета да пазят небето на България, е меко казано, наивно.   Закупуването на каквито и да било самолети, особено на Ф-16, за тази баснословна цена от почти 2 млрд., както личи от предварителните разчети, е лудост и няма да даде никакъв ефект за гарантиране на отбранителната сигурност на страната! На сегашния етап най-умно и ефективно е само с половината от предвидената сума за закупуване на който и да е самолет, да се закупят и монтират в бившите бази в Южна България ракетни комплекси СС-23 и С-300. Това беше унищоженото доброволно в началото на демокрацията свръхоръжие на армията ни, с  безспорен голям възпиращ ефект за гарантиране на отбранителната способност на страната. Време е да проявите патриотизъм и борбеност. Вземете пример от унгарския премиер Виктор Орбан, на чиято политика Унгария дължи бързия си напредък във всички области! Господа управляващи, народът разчита на държавническата ви мъдрост и отговорност! Сега е моментът да докажете, че сте патриоти!       О.р. полк. Иван Петков, пилот инструктор I клас, изпитвач с 15-годишен стаж в Авиоремонтен завод на летище Толбухин О.р. полк. Хубен Влашев, с над 30-годишен стаж в база Граф Игнатиево, инженер на ескадрила, инспектор по качеството в Авиоремонтния завод в Пловдив  О.р. подп. Коста Костов, аеролог с общо 30-годишен стаж на летище Толбухин и летище Щръклево О.р. подп. Зорка Вълчева, с 30-годишен стаж във Военния флот-Варна  О.р. подп. Недялко Неделчев О.р. подп. Атанас Иванов О.р. подп. Георги Добрев Тобия Качаков, авиоветеран с 8000 летателни часа, борден инженер, конструктор", "date": "2019.03.12", "title": " Авиоасове: Ракетни комплекси, а не Ф-16 да ни пазят"}
{"url": "https://duma.bg/kade-se-gubyat-godishno-nad-50-hil-tona-meso-n187195", "text": "Много аграрни специалисти оценяват животновъдството като катастрофирало. Тази оценка те правят въз основа на конкретни статистически числа, които показват, че след промените (1989 г.) броят на различните видове животни и продукцията от тях са намалени от два до шест пъти. И от износители сме се превърнали във вносители. В настоящата статия ще разгледам производството на говеждо и телешко месо, където намалението е още по-голямо - табл.1. Източници: Статистически годишник на Република България, 1991 г. Аграрен доклад на МЗХГ,2018 г. Очевидно и доста голямо е намалението през 2017 г. в сравнение с 1989 г.: на кравите - 1,8 пъти; на произведеното месо - 7,4 пъти, на месото, изчислено на крава - 3,9 пъти. Този спад няма да коментирам. Ще анализирам числата за 2017 г. В страните членки на ЕС производството на месо от крава се движи от 200-240 кг. При наличието на 357 хил. крави (и биволици) нормално е да очакваме производство на около 70 хил. тона месо в кланично тегло, а отчетеното е 17,5 хил. т. По-малко от възможното - 52,5 хил. тона.  \"При 20% годишен ремонт на основното стадо (кравите) ще се осигури производство на 14 хил. тона (71x197). \"При плодовитост от 95% годишно се раждат и отглеждат близо 340 хиляди телета. От тях 71 хил. остават (отиват) за подмяна на бракуваните крави. За производство на месо остават 269 хил. за угояване (в т.ч. 99 хил. женски), като ресурс за производство на 53 хил. т. Повече информация за производството на месо от телета и възрастни говеда дава табл.2 По числата от таблица 2 и приведените по-горе могат да се направят много коментари и изводи. \"Съотношението на месо млади: възрастни говеда е 46:54%, а би трябвало да бъде приблизително 75:25%. \"От възрастните говеда липсват 4500 т месо, или 32% от възможното производство, докато при телетата и младите говеда тази липса е съответно 45 хил. тона, или 85%. \"При положение, че разполагаме с ресурс от близо 270 хил. телета с възможност за производство на 53 хил. тона месо от млади говеда сме произвели (отчели) само 8 хил. тона, което означава едва 30 кг от животно. Но това число скрива истинската картина, тъй като макар и неголяма част от телетата се угояват до 400-500 кг и те завишават средното кланично тегло. За това, че родените телета се изколват наскоро след отелването се потвърждава и от структурата на говеждото стадо. Към 1 ноември 2017 г. кравите (заедно с биволиците) са 65% от общия брой на животните. В някои райони този процент е по-голям. При угояване на телетата той ще бъде около 45. Броят на говедата към посочената дата е бил 553 хил., а би трябвало да бъде около 750 хил. Не мога да намеря подходящата дума, за да охарактеризирам отношението към създадения и веднага похабен и унищожен ресурс. За да бъдат задоволени макар и скромните консумативни нужди сме принудени да внасяме всяка година 15-20 хил. тона говеждо месо. Преди няколко години с вече покойния проф. Трифон Дорджонов се опитахме да убедим един зам.-министър - зооинженер, за необходимостта от угояване на телета, изключени от разплод. По този начин ще преустановим вноса и дори ще разполагаме с количества за износ. Изненадахме се от отговора. Той дословно беше - ние не угояваме телета, защото те произхождат от крави, специализирани за мляко, и са със слаби месодайни качества. Европа подлага на угояване всички телета. Това сме правили и ние. Ако погледнем Аграрния доклад на МЗХГ за 2018 г., стр. 37, ще видим, че от посочените 349 хил. крави, 97 хил. са месодайни. Само от тях би могло да се произведе 19-20 хил. тона месо - повече от произведеното (17,5 хил. т) от всичките крави. Тук изниква въпросът толкова ли са месодайните крави и от това специализирано направление ли са? В проекта за Национална стратегия за устойчиво развитие на земеделието (обсъждан, но не приет) е записано, че ние нямаме традиция в консумацията на говеждо месо, затова не произвеждаме и е необходимо да рекламираме и разясняваме за увеличение на консумацията. Припомням, че сме произвеждали 120-130 хил. тона, по 13-14 кг на човек. Изнасяли сме 15-20 хил. тона и консумацията средно на човек е възлизала на 12-13 кг. Сега, при намалението на населението, консумацията е около 5 кг, от което половината е вносно. Числата в табл. 2 показват и други тревожни факти. Промишленото производство на месо от телета и млади говеда е едва на 11% от всичкото месо от тази категория и едва 4,3% от общото производство. В стопанствата се добива по-голямото количество. От класифицираните по скалата на EUROP се вижда, че основната част говеждо месо произлиза от животни с млечно направление, чиито кланични трупове са с нисък рандеман и слабо развита конформация. Явно е, че в тази дейност разцъфтява сивият сектор, но няма кой да види това. От Националния бюджет ежегодно се изплащат повече от 100 млн. лв. - за кравите, за мляко, за месо, за селекционна дейност, за биволите. Тук е големия парадокс. Плащаме за кравите за мляко, за месо, за биволиците, за да се заплодят и отелят, а в млада възраст ликвидираме новородените. Някои ще ми възразят, като кажат, че на нас ни трябва мляко.  Производството на краве мляко след присъединяването ни към ЕС е намаляло с 360 хил. т, това на месото - с 5,5 хил. тона, при запазен брой на кравите. Кравите за мляко са сведени до 252 хил., а тези с месодайно направление са близо 100 хил. Въпреки това пропускаме възможността да произведем още 50 хил. тона месо.  През 2016 г. са изплатени над 1,2 млн. лв. за намаляване производството на мляко. Възползвали са се 234 фермери. През същата година внасяхме мляко и млечни продукти. Валутното салдо на тази продукти е отрицателно и възлиза на десетки милиони лева. Имаме всички възможности да произведем тези 50 хиляди тона говеждо и телешко месо, с което ще осигурим собствените си нужди и ще разполагаме със значими количества за износ. С какво разполагаме? \" Налице е основният ресурс - телета и възрастни говеда. \" Едва ли някой ще каже, че липсват фуражи. Всяка година изнасяме огромни количества зърнени и белтъчни фуражи. Много от грубите фуражи се похабяват чрез изгаряне или заораване. При необходимост може да се промени структурата на растениевъдните култури. \" Налични са добре укрепнали производствени структури, част от които могат да се заемат с тази дейност  - фирми, ферми, земеделски кооперации, лични стопани. Могат да се създадат и нови специализирани предприятия за тази цел. \" Имаме значителен опит в угояването на телета. Богат е опитът на европейските страни, които можем да използваме. \" Налице са Научноизследователски институт, вузове и проектански организации, които могат да разработят съвременни технологии за угояване на телетата и окажат научно-техническа помощ за тяхното внедряване. \" Не са необходими големи капитални вложения. При желание инвестиции могат да се осигурят от Европейските субсидии (втория стълб) и Националния бюджет. за да не се угояват телетата? Според мен те са две. Първата е липсата на управленски капацитет, придружен с безхаберие и безотговорност. Втората е липса на икономическа изгода, която да стимулира фермерите и личните стопани към тази дейност. Кратко и ясно казано, това са ниските изкупни цени на угоените животни. Тук печеливши са прекупвачите и месопреработвателите. Това принуждава много от притежателите да заколят преждевременно или реализират в сивия сектор. Земеделието ежегодно се субсидира с повече от 2 млрд. лв., но за угояване на телета не се дава и лев. В сектор \"Земеделие\" няма по-добра икономическа ниша от угояването на телетата. С тази дейност ще се увеличи работната ръка заета с тяхното отглеждане, с производството и преработката на фуражите, транспорта и натоварването на кланиците. Брутната продукция ще нарасне с повече от 200 млн. лв., а успоредно с нея и брутната добавена стойност. Ще осигурим достатъчно говеждо и телешко месо за вътрешна консумация и износ.   ", "date": "2019.03.12", "title": " Къде се губят годишно над 50 хил. тона месо? "}
{"url": "https://duma.bg/guaydo-obyavi-izvanredno-polozhenie-vav-venetsuela-n187260", "text": "Парламентът на Венецуела обяви извънредно положение по молба на самопровъзгласилия се за президент Хуан Гуайдо. Опозиционният лидер поиска спешните мерки заради продължаващото вече няколко дни прекъсване на тока в цялата страна. Гуайдо смята да използва извънредното положение, за да вкара на територията на Венецуела хуманитарна помощ, изпратена от САЩ.  Официалният президент Николас Мадура не допуска помощ от американците и е убеден, че кризата с тока е организирана атака. От националната електрическа компания на Венецуела  обявиха, че причина за спирането на тока е диверсия срещу най-голямата ВЕЦ в страната. Мадуро директно обвини \"американския империализъм\" за липсата на ток. Министърът на комуникациите и информацията обясни ситуацията с кибератака. Още на 7 март голяма част от страната остана без ток. Опозоцията моментално обяви няколко случая на починали пациенти в болница в Каракас заради срива в електрозахранването. Спиранията на тока доведоха и до сривове в телекомуникациите и интернет връзката. Критична е ситуацията в болниците които не разполагат електрогенератори. Междувременно САЩ обявиха, тази седмица ще изтеглят целия си дипломатически персонал, който все още е в посолството в Каракас. Държавният секретар Майк Помпео уточни, че решението е взето заради \"задълбочаването на кризата в Венецуела\". Припомняме, че веднага, след като САЩ признаха  Хуан Гуайдо за легитимен лидер, Мадуро поиска дипломатите на Вашингтон да напуснат страната. Тогава американците отказаха да отзоват посланика и дипломатическия персонал.", "date": "2019.03.12", "title": "Гуайдо обяви извънредно положение във Венецуела"}
{"url": "https://duma.bg/leybaristite-shte-othvarlyat-sdelkata-na-mey-n187252", "text": "Лейбъристката партия на Великобритания ще отхвърли договорените с ЕС промени в споразумението за Брекзит. Това обяви лидерът на опозиционната партия Джереми Корбин, който остро разкритикува постигнатото от премиера Тереза Мей при последните й совалки между Брюксел и Страсбург. Днес в парламента на Великобритания предстои ключовото гласуване на споразумението. Ако документът не получи достатъчно подкрепа, депутатите ще гласуват също вариант за Брекзит без сделка или отлагане на \"развода с ЕС\". Припомняме, че на спешна среднощна среща в Страсбург вчера Мей и шефа на ЕК Жан-Клод Юнкер обявиха, че има напредък по темата за митническия съюз. Окончателно споразумение обаче все още няма. Затова Корбин коментира, че гаранциите на Мей в договорената от нея сделка дори не са близо до промените, които тя обещаваше на депутатите.  Преговорите на премиера се провалиха. Споразумението с Европейската комисия от вчера не съдържа нищо от промените, които Тереза Мей обеща на парламента, написа Корбин в \"Туитър\". Заради това депутатите трябва да отхвърлят това споразумение днес, категоричен е той. На този етап не е ясно дали Мей ще си осигури подкрепата на достатъчно депутати, за да прокара сделката за Брекзит в Камарата на общините тази вечер. Ключов ще се окаже правният съвет за договорените промени, който ще бъде представен от главния прокурор Джефри Кокс.", "date": "2019.03.12", "title": "Лейбъристите ще отхвърлят сделката на Мей"}
{"url": "https://duma.bg/nikolay-tishev-poiska-prokurorska-proverka-i-v-drugi-burgarski-obshtini-n187258", "text": "Хубаво е проверката на прокуратурата  да не остава само в Созопол, а да обхване и други черноморски общини, където в последно време бяха издадени строителни разрешения, които не отговорят на нормите на държавата и затова бяха спрени. За това призова народният представител от БСП Николай Тишев, цитиран от \"Бургаски репортер\". Според него обект на тази проверка могат да бъдат най-вече определени строежи по морето и бреговата ивица, чиято документация е била подписана на \"ръба на закона\". Народният представител припомни, че лично той е подал сигнал, свързан със Созопол, в комисията за борба с корупцията в Парламента, но до момента няма реакция. Тишев се позова и на сигнали от страна на общински съветници от БСП, изпращани до прокуратурата и за обекти в Бургас, но призна, че по тях няма отговор. Надявам се нещата да не спрат дотук и проверката да бъде „смачкана“, както друг път се е случвало, заяви депутатът. Николай Тишев изрази надежда, че този път нещата ще отидат до край, а няма да се окажат вътрешнопартийно разчистване на сметки в ГЕРБ.", "date": "2019.03.12", "title": "Николай Тишев поиска прокурорска проверка и в други бургарски общини"}
