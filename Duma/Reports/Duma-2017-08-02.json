{"url": "http://duma.bg/node/150215", "text": "\"Безработица реално няма, безработица има за тези, които не искат да работят\". Тези свои размишления сподели Бойко Борисов в Пазарджик на откриване на завод за автомобилни компоненти. Само преди дни мастити работодатели обявиха българските работници за \"търтеи\" и \"мързеливци\" и дълго след гафа се обясняваха за непремерените думи. \nБорисов подплати \"откритието си\" с вметката, че за безработни се говорело допреди няколко години, но днес неработещите били под 7%. На практика бизнесът не можел да намери работна ръка, а на пазара на труда били само тези, които не искат да работят. Проблемът ни е много бързо през техникумите, през дуалното обучение да повишаваме квалификацията, странно обобщи премиерът.     \n", "date": "2017.08.02", "title": "За Борисов безработни в България нямало "}
{"url": "http://duma.bg/node/150201", "text": "Мария Иванова, която в неделя изостави в \"Младост\" 1 3-месечния си син Александър, е обвинена, че не е положила достатъчно грижи за отглеждането му. Това стана, след като жената беше извикана за разговор в столичното 7 РУ. \nТъй като е неосъждана, а членът от Наказателния кодекс, по който е подведена под отговорност, предвижда до 3 години затвор, Иванова няма да получи административно наказание. Но ако бъде призната за виновна, 38-годишната жена трябва да плати глоба от 1000 до 5000 лв. \nДУМА припомня, че жената изостави бебето си на площадка в \"Младост\"1 заради системна липса на средства, а после се разкая и поиска да си го върне обратно. \nПреди два дни тя получи социална подкрепа от държавни органи, а фондации изразиха желание също а я подпомогнат. Оказа се, че майката е получавала 100 лева месечно за отглеждане на дете и е била уволнена бременна в последния месец, преди да роди. От \"Социално подпомагане\" в Елин Пелин се ангажираха да й помогнат да се грижи за себе си и детето. Към момента бебето Александър остава при социалните работници в столицата, докато се извърши преценка на родителската пригодност на майката.   \n", "date": "2017.08.02", "title": " Майката на изоставеното бебе с обвинение заради липсата на грижа"}
{"url": "http://duma.bg/node/150202", "text": "Кучешката алея в парк \"Лаута\" беше блокирана, а полицейски ленти са опънати в района, където преди седмица бе открит прострелян Данаил Божилов. Периметърът е обходен от полиция, търсеща куршума, с който е убит бизнесменът. \nОфициалното становище на властите за смъртта е самоубийство. Разследващите все още издирват и оръжието на самоубийството. ДУМА припомня, че 43-годишният Данаил Божилов бе намерен мъртъв от минувачи в парка. Той бе с прострелна рана в гърдите, като първоначалната версия бе убийство. \n Една от версиите за самоубийството е, че бизнесменът е дължал 40 хиляди лева на брат си. Преди няколко месеца Тони Божилов му оставил сумата на съхранение, като впоследствие Данаил трябвало да ги обърне в евро и да му ги даде, преди да отпътува за Германия. \nТова е трябвало да стане в сряда по обед. Вместо да тръгне за София обаче, Божилов е отишъл в парк \"Лаута\", където около 8.30 часа бе открит трупът му. При първоначалния оглед разследващите заключиха, че е убит от друг, но при огледа на тялото съдебни медици открили предсмъртно писмо. Твърди се, че в бележката Божилов писал, че не разполага със сумата, оставена от брат му, и не може да я върне. В същото време не може да живее със срама, който го очаква. Лошата организация на разследването стана причина за много критики по адрес на професионалистите, които набързо сменяха версиите и не откриха писмото при първоначалния оглед на трупа. \nНа този етап няма информация къде са парите от сейфа му. Той не е купувал никакви скъпи стоки или техника, не е пътувал в чужбина, не е инвестирал в друг бизнес.  \n    \n", "date": "2017.08.02", "title": "В парка \"Лаута\" търсят куршума, убил Божилов"}
{"url": "http://duma.bg/node/150203", "text": "След фалстарта на дългоочакваната обществена поръчка за изработване на тикет системата в градския транспорт в София, Центърът за градска мобилност пусна нов търг. Това е станало миналата седмица, след като първата поръчка бе спряна преди близо два месеца заради три жалби до Комисията за защита на конкуренцията. Три компании настояваха за спиране на процедурата. На 19 юни пък търгът бе прекратен от ЦГМ с мотив да се даде повече време на участниците да подготвят документацията си. В същото време от КЗК още не са се изказали по трите жалби. \nОсновните параметри на обществената поръчка се запазват. Тя отново е на стойност от 88 млн. лева без ДДС и обхваща доставка, внедряване и поддръжка на интегрирана автоматизирана система за електронно таксуване и видеонаблюдение в градския транспорт. Също така трябва да се осигурят услуги по организиране на управление и отчитане на онлайн продажби на превозни документи. \nКомпанията, която ще изгради системата, трябва да работи за общината 10 години и ще получава от нея средства на определен период. Тя трябва да осигури 4300 безконтактни валидатори, 1300 устройства за продажба на билети, 422 валидатори за бариерите в метрото, 1300 устройства за видеонаблюдение, както и различни автомати за продажба на документи. \nСрокът на действие на договора е 120 месеца, като системата трябва да се изгради до две години. Офертите ще бъдат отворени на 14 септември. \n    \n", "date": "2017.08.02", "title": " Пак търсят кой да вземе 88 млн. лв. за тикет системата в София"}
{"url": "http://duma.bg/node/150204", "text": "Върховната административна прокуратура за пореден път е установила незаконни текстове в общински нормативни актове. Този път откритите незаконосъобразни наредби са 147. В тях се определят местни такси без законова основа, които натоварват хората, категорични са от ВАП. От прокуратурата са установили още, че исканите такси не са съобразени с технически и административни разходи по предоставяне на услугата. Подадени са 25 протестa до административните съдилища против разпоредби от подзаконови актове, действащи на територията на общините Добричка, Каварна, Шумен, Смолян, Габрово, Дупница, Кюстендил и др. \nОт ВАП са проверявали такси в размер на процент от стойност, избрана от местния орган на власт за производства за настаняване под наем, продажби, замени или учредяване на вещни права върху общински имоти, както и заплащане на т.нар. \"режийни разноски\". При прилагане на въпросните разпоредби се създава ситуация, при която по идентични сделки с имоти, но на различна стойност се заплаща диференцирана такса. Също така са въведени такси, без от общината да се оказва реално насрещна услуга. \n    \n", "date": "2017.08.02", "title": "Събират незаконни такси с 147 общински наредби"}
{"url": "http://duma.bg/node/150205", "text": "Едва 75 нови безработни са предвидени за включване в една от най-активните програми на Националният план за действие по заетостта \"Помощ при пенсиониране\" за тази година. Това заяви депутатът от \"БСП за България\" Виолета Желева след отговор на социалния министър Бисер Петков на неин писмен въпрос. По думите й към програмата има подчертан интерес заради ограничената възможност за намиране на работа от хора, навършили 58-години и ежегодно повишаващите се стаж и възраст, като необходимо условие за пенсиониране. \"Хората могат да бъдат наемани във всички фирми от частния, публичния и нестопанския сектор. По \"Помощ за пенсиониране\" на работодателите се предоставят средства по минимални размери за заплати, възнаграждения за платен годишен отпуск и за временна нетрудоспособност, както и дължимите осигурителни вноски за сметка на работодателя\", уточнява Желева. \n\"Въпросът ми към министъра на труда и социалната политика Бисер Петков бе предвиждат ли се допълнителни средства до края на 2017 г. за програмата и за колко лица. Поисках информация как се разпределят по работодатели сключените договори, какъв ресурс и колко още безработни лица за включване се предвиждат през 2018 г., като се има предвид, че за голяма част от хората, които сега са в програмата, двегодишният срок ще е изтекъл\", пояснява Желева. \nПитането на социалистката е провокирано от среща със зам.-кмета и председателя на Общинския съвет в община Минерални бани, на която е обсъждана възможността програмата да продължи и да обхване повече безработни, на които им предстои да се пенсионират. Обещах да потърся отговор на тези въпроси и го направих, уточнява Желева. \nТази година в програмата са определени средства в размер на 2 636 210 лв. за осигуряване на заетост на 537 лица, в това число 75 нововключени, признава Петков. Според Жекова това е крайно недостатъчно и се се прави нещо, което на практика е нищо. Според нея добрата новина е, че с преразпределение на неусвоени средства допълнително ще бъдат пренасочени към програмата 983 818 лв., с които до края на годината ще бъде осигурена заетост на още 310 безработни в предпенсионна възраст. \nМинистър Петков уверява, че през следващата година ще бъде осигурено финансиране както на договорите от миналата и тази година, така и на тези, които предстои да бъдат сключени през 2018 г. Той обаче не поема ангажимент за увеличаване на броя на лицата, които ще могат да се възползват от възможностите на програмата. \n    \n", "date": "2017.08.02", "title": " Едва 75 нови лица са включени в \"Помощ при пенсиониране\" за 2017 г.  "}
{"url": "http://duma.bg/node/150206", "text": "Управляващите толерират стила \"суджук гейт\" и по места. Това заяви депутатът от \"БСП за България\" Георги Гьоков. Жителите на старозагорското село Самуилово се оплакаха в приемната на БСП от дългогодишни неразрешени проблеми. Пред Гьоков, Донка Симеонова и общинския съветник Иван Митров те обясниха, че отникъде не получават адекватен отговор. Хората настояват за ревизия на читалището, чийто дела са блокирани от кмета на селото. Пътищата са непочистени и с огромни дупки, а крави и кози ходят без пастир по улиците, възмущават се самуилци. Хората споделиха въпроси, свързани с данъчни кредити, отчуждителни процедури, строителство, социални услуги и др. \nПредставители на Асоциацията на учителите коментираха с депутата Донка Симеонова необходимостта от Закон за българския език. Учителите обобщиха указателната информация в района и представиха становище, че трябва първо тя да е на български език и след него на преводния. \"В книгите навлизат много чуждици, които липсват в речниците. Създава се нагласата, че в процеса на общуване използването им е признак на ученост, което реално принизява нивото на българския език.\", подчертаха педагозите. Според тях това влияе и на самочувствието ни като българи, формира отношение към нашия език, а не акцентира върху родолюбието. Учителите са за конкретизиране на стандартите в образованието, за засилване качественото оценяване, а не за количественото. Те поставиха въпроса и за неизползваемата общинска спортна база в училищата поради високите такси. \n Въпроси като неадекватната дисциплина в училище, липсата на права на учителите, мандатност за директорите, необходимост от граждански контрол в образованието, са теми за дискусия, от която има нужда образованието\", смята Симеонова.   \n", "date": "2017.08.02", "title": " Управляващите толерират стила \"суджук гейт\" и по места, твърдят депутати"}
{"url": "http://duma.bg/node/150207", "text": "Комисията за противодействие на корупцията и за отнемане на незаконно имущество ще се състои от 5 души - председател, зам.-председател и други 3 членове. Това предвижда новият Законопроект за противодействие на корупцията и за отнемане на незаконно придобито. Той беше представен от зам.-министъра на правосъдието Евгени Стоянов вчера. \nРъководството на комисията да се избира от Народното събрание с обикновено мнозинство, председателят - по предложение на депутатите, а заместниците - с негова номинация, предвижда проектът на Министерството на правосъдието. Мандатът им е 6 години и те ще трябва да се отчитат всяка година пред парламента. Зам.-министърът на правосъдието допълни, че мандатът на членовете ще може да се прекрати, ако се установи, че са извършили тежки нарушения. \nВ Комисията за противодействие на корупцията и за отнемане на незаконно придобитото имущество се вливат всички съществуващи досега органи, които се занимават с тази дейност. Тя ще има право да използва СРС. Всеки гражданин може да подаде сигнал, но не анонимен, който да бъде разгледан от комисията, посочи Евгени Стоянов. \nЗам.-министърът поясни, че се разширява кръгът на лицата, задължени да подават декларации, освен висшите държавници са добавени и изцяло нови категории лица, заемащи публични функции или правомощия по разходване на публични средства - общински съветници, ректори, директори на болници, главни архитекти на общини и др. \nСтоянов обясни, че при разминаване над 20 хил. лв. между декларираното и данните в регистрите започва проверка. При несъответствие обаче над 150 хил. лв. стартира процедура за конфискация пред съда. \n БСП иска органът да е под контрола на президента БСП предлага от ДАНС да се изведе дирекцията за борба с корупцията по високите етажи на властта, председателят да се избира от президента, а членовете да се избират с 2/3 мнозинство от парламента. Така ще има три власти, които да могат да се контролират взаимно, смята Корнелия Нинова. Тя коментира, че за единното звено за борба с корупцията по високите етажи на властта управляващите предлагат обединение на БОРКОР, Комисията за установяване и прекратяване на конфликт на интереси, Комисията за отнемане на незаконно имущество - все органи, които  очевидно не са си свършили работата. \"Същите хора, които работят в тези звена, остават и не е ясно кой ще назначава ръководството. Предлага се това да е премиерът, а в изпълнителната власт се генерира най-много  корупция. Има принцип за разделение на властите, а те съсредоточават и контрола точно във властта, в която са и кражбите\", заяви Нинова. \n Междувременно Борисов съобщи, че се е срещнал с президента Румен Радев и се разбрали дирекцията \"Антикорупция\" в ДАНС да отиде в големия орган, а шефът му да бъде избиран от парламента, за да е \"равно отдалечен\". Сливането на няколко органа в един \"нов\" ще изправи новосъздадената комисия пред непреодолимо предизвикателство, коментира членът на ИБ и зам.-председател на ПГ на \"БСП за България\" Крум Зарков. Според него петимата й членове, които според проекта следва да се избират от Народното събрание, ще трябва да жонглират с всевъзможни процедури. Ще установяват конфликт на интереси по Административнопроцесуалния кодекс, ще отнемат имущество по Гражданскопроцесуалния, ще водят оперативно-издирвателни дейности, ще анализират всички закони предварително и ще проверяват декларации на голям брой лица от администрацията, уточнява Зарков. Най-сигурният начин нещо да не се случи е да го направиш невъзможно, подчерта той.     \n", "date": "2017.08.02", "title": "Парламентът ще назначава шефовете на новата антикорупционна комисия"}
{"url": "http://duma.bg/node/150208", "text": "Бойко Борисов не може да преживее загубата си на президентските избори. Това заяви председателят на БСП Корнелия Нинова вчера. Според нея казаното от лидера на ГЕРБ, че нарочно ги е загубил, не е вярно. Това му беше първата голяма загуба и си търси оправдание, подчерта Нинова. По думите й с това твърдение Борисов нанася поражение в партията си и сред хората, каквото не може да им нанесе никой друг. \"По този начин Борисов казва на партията си: \"Аз ви употребих и работихте напразно и задкулисно, бях решил да загубим\", на симпатизантите на ГЕРБ, че е употребил гласа им, но задкулисно си е направил сметките да не спечели, а на народа си: \"Загубих умишлено вота, за да вкарам страната в предсрочни избори и криза, за да си погъделичкам егото\", коментира Нинова. \nКогато един лидер каже това, спира да е лидер, категорична бе Нинова. \"Аз съм председател и за нищо на света не бих направила подобно нещо. Борисов даде милиони за изборите, вместо да ги даде на учителите. Той унижи Цачева. Томислав Дончев му трябвал, Фандъкова му трябвала, но Цачева не и ето ви я!\", подчерта Нинова. \"Цветанов знае ли, че загубата е планирана? Изпълнителната им комисия има ли такова решение или Борисов сам си го е взел?\", попита тя. \nНинова съобщи, че още от самото начало е поощрявала еманципацията на президента Радев с отказа си БСП да реди служебния кабинет. \"Има раздвоение в позицията на Борисов. Той твърди, че демокрацията изисква разделение на властите, а след това казва: \"А бе, остави ги там депутатите да се карат. Ние тук сме различни\". В парламентарна република НС е най-важната институция и нито премиерът, нито президентът имат по-голяма сила от него. Хем е за демокрация, хем руши демократични принципи за разделение и взаимно уважение между властите\", категорична е Нинова. \nДумите й ядосаха Борисов. \"На президентските избори БСП кандидат нямаха. Те подкрепиха независим кандидат. Нинова не се беше явила на президентските избори. Така че ние с тях на президентските избори не сме се сблъсквали. Първо, с това подскачане от Бузлуджа лъжа до лъжа се говори. Второ, да бъдат малко по-скромни\", заяви той в Пазарджик. \"В техния мандат събориха КТБ. Какви списъци на политици иска?\", обърна темата Борисов. \nГ-н Борисов, от стенограмата за КТБ става ясно, че без да Ви е грижа за парите на хората, единственото, което искате, са оставки, т.е. гоните само личния си и теснопартиен интерес, отговори му Нинова по-късно във Фейсбук. По думите й слуховете говорят различни неща за фалита на КТБ и единственото официално, институционализирано решение е докладът на Специализираната прокуратура. Тя припомня, че там се говори за облагодетелствани политици. \"От какво Ви е страх този списък да се публикува? Да не би да сте вътре?\", пита лидерът на БСП. \n\"Що се отнася до президентските избори, че не съм се явила, дадох Ви 24 часа да се кандидатирате и веднага се изправях срещу вас. Да, ама не. Страх лозе пази\", пише още Нинова. \"И най-вече Бузлуджа е светиня за стотици хиляди българи. Знам кредото Ви: \"Разделяй народа си и го владей. Моето е: \"Обединявай и развивай\", категорична е Нинова.     \n", "date": "2017.08.02", "title": " Борисов не могъл да преживее загубата си на президентския вот "}
{"url": "http://duma.bg/node/150211", "text": "Промените, които предлага МОН за прием в първи клас, са изключително полезни за администрацията и в никакъв случай не помагат на родителите и на философията, че трябва да приобщим детето към училището в най-привлекателната среда. Това заяви Анелия Клисарова, депутат от БСП и заместник-председател на комисията по образование в парламента. \nДУМА припомня, че МОН предложи уседналост до 3 години като предимство за прием в първи клас. Клисарова напомня, че родителите често искат да запишат детето в училище, което е близо до работата им. \"Всеки родител иска най-доброто за детето си и ако кварталното училище е добро, с добри педагози, с възможности да приобщят детето към училище, да му създадат образователни навици, никой няма да иска за един час да пресича цяла София, за да отиде в някое елитно училище\", коментира Клисарова. Тя бе категорична, че трябва да се промени системата на финансиране на училищата и да се сменят делегираните бюджети.  \n\"Едно училище с 2000 деца има повече средства, по-модерно оборудване, по-висока заплата за учителите. От друга страна, как се работи с клас с 30 деца?\", попита депутатът.   \n", "date": "2017.08.02", "title": "Критериите за 1 клас са полезни за администрацията, не за родителите"}
{"url": "http://duma.bg/node/150212", "text": "Президентът Румен Радев да наложи вето върху промените в Наказателно-процесуалния кодекс и Закона за съдебната власт, приети в последния момент преди ваканцията от 44-то НС. Припомняме, че срещу измененията имаше голямо обществено недоволство от страна на професионалната общност и неправителствения сектор поради очевидно конюнктурните цели, които те си поставяха, но мнозинството тотално игнорира техните аргументи. Съдиите посочват, че и в двата закона има противоконституционни разпоредби, както и текстове, които накърняват права на страните в наказателния процес, без да го ускоряват, каквато е официално обявената цел. \nСпоред магистратите текстът в ЗСВ за кариерния бонус, предвиден за членовете на ВСС, поставя в неравностойно положение всички, които се явяват на конкурси. Те възразяват и срещу задължението да декларират пред ВСС членството си в професионални организации. Отстраняването от длъжност на магистрат при всякакво обвинение не дава възможност на ВСС за преценка дали има връзка между вмененото престъпление и функциите в съдебната власт, каквато преценка се прави при искане за отстраняване за всички други граждани. \nИдеята висшите представители на държавните власти да бъдат съдени от специализирания по организирана престъпност съд, представлява девалвация на идеята за държавност и допуска внушения за възможен политически произвол, се казва в позицията на ССБ. Промените не водят до превръщането на спецсъдилищата в особен съд за всички престъпления, извършени от висшите представители на държавната власт, те ще разглеждат само част от обвиненията срещу т.нар. корупционни престъпления. Останалите престъпления, извършени от лица във властта, ще продължават да се разглеждат от СГС. Всичко това е белег, че се създава извънреден съд, посочват магистратите. \n    \n", "date": "2017.08.02", "title": " Съюзът на съдиите поиска от президента вето на промените в НПК и ЗСВ"}
{"url": "http://duma.bg/node/150213", "text": "На специална церемония в Скопие министър-председателите на Македония и на България Зоран Заев и Бойко Борисов подписаха вчера Договор за приятелство, добросъседство и сътрудничество между страните си. Договорът бе подписан на официалните езици на договарящите се страни, като и двата текста имат еднаква сила. Той предвижда подкрепата на София за евроатлантическите стремежи на Скопие, сътрудничество на двустранно и многостранно равнище, подобряване на транспортните връзки и комуникации, облекчаване на митническите и граничните формалности, отделяне на средства за регионални инфраструктурни и трансгранични проекти, както и улесняване на контактите между гражданите на двете държави. \nВ договора е заложен междуправителствен механизъм, с който да се следи изпълнението на договора. Предвижда се и създаването на съвместна експертна комисия по исторически и образователни въпроси, признаването на термина \"обща история\". Освен това е предвидено задължението комисията да дава отчет пред правителствата на двете страни. \n\"От днес България е още по-добър приятел на република Македония\", отчете премиерът на западните ни съседи Зоран Заев веднага след подписването. \nНа официалната церемония бяха подписани също Меморандум за разбирателство между Министерството на транспорта, информационните технологии и съобщенията на Република България и Министерството на транспорта и съобщенията на Република Македония за развитието на железопътните връзки между София и Скопие и Меморандум за сътрудничество в областта на природния газ. \nПървият документ съдържа ангажимент на двете страни да си сътрудничат за проучване на възможностите за развитие на нова директна връзка между газовите им системи. \nС втория документ българската страна поема ангажимент за доизграждането на железопътната връзка по направлението София-Перник-Радомир- македонска граница до 2027 г. Република Македония, от своя страна, се ангажира да изгради жп направлението Крива паланка-Деве баир-българска граница до края на 2025 г. \nДоговорът за приятелство, добросъседство и сътрудничество с България предизвиква в Македония всевъзможни реакции - от остри критики до настойчиви похвали. Докато политическите опоненти на правителството на Зоран Заев яростно критикуват споразумението, повечето експерти смятат, че то внася нов момент в двустранните взаимоотношения и сътрудничеството и създава спокойна атмосфера, в която ще се мисли главно за бъдещето, а не за миналото. \nВизитата на българската делегация продължава и днес. По повод отбелязването на 114-та годишнина от избухването на Илинденско-Преображенското въстание, на 2 август министър-председателите Бойко Борисов и Зоран Заев ще участват в церемония по полагане на венци пред гроба на Гоце Делчев в църквата \"Св. Спас\". ЕК приветства договора между България и Македония Европейската комисия приветства подписването на двустранния договор за приятелство и добросъседство между България и Република Македония. Това се казва в съвместно изявление на външния министър на ЕС Федерика Могерини и еврокомисаря по разширяването Йоханес Хан. \n\"С този договор двете страни показват желанието си да разрешат двустранните проблеми. Неговото сключване е пример за всички останали балкански държави, се казва в съвместното изявление на двамата високопоставени европейски представители\", подчертава от Брюксел. \nСпоред Хан и Могерини документът е положителна крачка напред в добросъседските отношения и увеличава европейската перспектива на Македония, което е в интерес на македонските граждани. В изявлението на Могерини се подчертава, че договорът показва решимостта на двете страни да преодолеят двустранни въпроси и е вдъхновение за целия регион.    \n", "date": "2017.08.02", "title": "София и Скопие подписаха Договора за добросъседство "}
{"url": "http://duma.bg/node/150200", "text": "Две отделения в столични общински болници се закриват. Това са неврологията в Пета МБАЛ и акушеро-гинекологичното отделени на Втора МБАЛ. Исканията за закриване са на директорите на болниците и бяха представени през юни пред общинските съветници от ресорната комисия към СОС. Общинарите са дали съгласие и за двете предложения. \nКато мотив за искането си шефът на Втора градска Стефан Узунов посочва търсенето на резерви и дългосрочна медико-икономическа ефективност. Докато в другите клиники дейността се подобрява, в гинекологията пациентите намалели със 17% за година. Спад има както в отделението за рискова бременност, така и на родилките. В първото тримесечие на тази година те са само 133. В клиниката работят едва осем гинеколози и един неонатолог.  \nПланира се на освободените легла да се разкрият отделение за продължително лечение, което ще разшири дейността за лечение на пациенти с кардиологични и неврологични заболявания, и ново отделение по нефрология и разширяване на отделението по пневмология и фтизиатрия. \nПета МБАЛ също иска да закрие неврологичното си отделение заради трайна тенденция за намаляване на положителните финансови резултати и по-малко пациенти. Последният положителен финансов резултат на отделението е бил през 2013 г. В него работят осем лекари и 15 медицински сестри. През последните четири години леглата за пациенти са намалели двойно и отделението работи с 30% от капацитета си. Докато през 2014 г. близо 1000 болни са преминали през него, през миналата година броят им е спаднал наполовина. Преди три години загубата на клиниката е била близо 20 000 лева, а за 2016 г. тя достига 190 000 лева и продължава да се трупа и през настоящата година.  \nНа всички работещи в закриващите се клиники са предложени нови работни места или в същите болници, или в други.   \n", "date": "2017.08.02", "title": "Закриват отделения в две столични болници "}
{"url": "http://duma.bg/node/150197", "text": "Инспекцията по труда в Кюстендил е установила, че 11 фирми бавят заплатите на своите работници. Ревизията е по подадени 54 сигнали на граждани. Дружествата дължали общо 325 000 лв. В резултат на намесата на инспекцията до момента са изплатени 137 000 лв., или около 45% от дължимите суми, съобщи началникът на структурата Валентин Златински. По негови данни в момента се извършват масови съкращения на миньори от рудника на \"Фундаментал\". \nИма забавяне от 1 месец при предоставянето на ваучери за храна на миньорите от \"Въгледобив - Бобов дол\", обяви  Златински и припомни, че през миналата година забавянето е било с 4 месеца. Той призна, че заплатите в предприятието се изплащат с 2 месеца по-късно, но така било разписано във вътрешните правила.   \n", "date": "2017.08.02", "title": "11 фирми в Кюстендил бавят заплатите на работниците си"}
{"url": "http://duma.bg/node/150198", "text": "Специализираната прокуратура внесе в Специализирания наказателен съд обвинителен акт срещу четирима служители на Център \"Фонд за лечение на деца\", съобщиха от Апелативната специализирана прокуратура. През април 2016 г. те бяха обвинени за участие в престъпен сговор за незаконно присвояване и неправомерно разходване на средства от бюджета на фонда, за прехвърляне на задължения на фонда към НЗОК и за длъжностни престъпления. \nШест обвинения са повдигнати на тогавашния директор на фонда Павел Александров, 5 на Катерина Котева, главен експерт във фонда, която неправомерно е определяна от Александров за негов заместник, независимо че това е от компетенциите на МЗ. Татяна Радева - старши експерт \"икономист, организатор на труда\" и Станислава Горанова - главен експерт \"специалист обработка на данни\" и контрольор на дейността на фонда, са обвинени за участие в престъпното сдружение. С подписите си  оформяли документи, с които неправомерно са изплащани суми от бюджета на фонда. \nСпоред обвинението Александров неправомерно и без провеждане на обществени поръчки сключвал договори на фонда с фирма за съдействие при лечението на деца в чужбина, главно в \"Аджъбадем\" в Турция. На това основание от бюджета на фонда през 2014 г. са изплатени 223 252 лв., а през 2015 г. 230 096 лв. Плащанията продължили и след указание на МЗ да бъдат спрени като несъобразени със ЗОП. \nБез да е лекар и без решение на Обществения съвет към фонда, каквото е нормативното изискване, Александров взимал еднолични решения за изпращане на деца за лечение в чужди болници по неясни критерии и без да е посочена спешна необходимост. \nСъс средства на фонда е финансирано и 2-годишно обучение по английски и немски на служители, при положение, че в длъжностната им характеристика е записано изискването за владеене на съответния чужд език. \nДоказателствата сочат, че освен от средствата на фонда, участниците прехвърляли плащания на фонда към бюджета на НЗОК. Без да разполагат с правомощия, Александров и Котева попълвали формуляри S2, с което задължавали НЗОК да плаща на болници в чужбина за лечението на деца, изпратени там от фонда. \nС цел да се прикрият извършваните престъпления във фонда не е бил извършван адекватен и ефективен финансов контрол в съответствие с нормативно установения ред.  \nОбвинителният акт е от 500 страници. Основава се на множество събрани писмени доказателства, свидетелски показания и експертизи.   \n", "date": "2017.08.02", "title": " Прокуратурата даде под съд четирима служители на \"Фонд за лечение на деца\""}
{"url": "http://duma.bg/node/150199", "text": "44,15% от българските учители са на възраст между 50 и 65 години. Това посочва в писмен отговор на депутатски въпрос министърът на образованието Красимир Вълчев. От 89 399 педагогически специалисти в системата на предучилищното и училищното образование едва 5530 са на възраст под и на 30 години. \nМинистърът на образованието уточнява, че няма основание да се говори за \"национална криза\", свързана с липсата на квалифицирани педагогически специалисти. 39 468 са педагогическите специалисти, които са над 50-годишна възраст, 3327 от тях са над 61- годишни. През 2017 г. 1823 педагози навършват пенсионна възраст, но заради разликата в осигурителния стаж, не всички от тях ще бъдат пенсионирани. \nОт изнесената статистика става ясно, че 1,5% от българските учители и педагогически специалисти са ангажирани в частния сектор. За една година броят на заетите в сферата на образованието специалисти е намалял с 436 души, като основните причини са свързани с демографската тенденция за обезлюдяване, закриване на паралелки, както и решението на част от хората в сферата на образованието да се реализират в други сфери заради по-доброто заплащане. \nОт МОН предлагат седем мерки за привличане и задържане на мотивирани педагогически специалисти, като първата от тях е увеличението на заплатите с 15% от 1 септември 2017 г. Министър Вълчев припомня, че до края на мандата си това правителство е обещало учителското възнаграждение  да бъде удвоено. Сред останалите мерки за мотивация са гарантиране на социални стимули, въвеждане на държавен образователен стандарт, допълнителни квалификации, недопускане на насилие върху педагогическия персонал, както и специални мерки за привличане на млади педагогически специалисти още във висшите училища.   \n", "date": "2017.08.02", "title": "44 на сто от учителите са на възраст над 50 години"}
