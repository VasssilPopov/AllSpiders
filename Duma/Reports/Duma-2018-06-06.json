{"url": "http://www.duma.bg/node/168272", "text": "Бижута с диаманти и скъпоценни камъни на обща стойност близо 500 хил. лв. ще бъдат продадени на благотворителен търг в София. Аукционът ще се състои на 8 юни под мотото \"Да подарим бъдеще на недоносените деца на България!\". Основната цел на организаторите е чрез набраните средства да бъде подпомогната новата социална програма на фондация \"Нашите недоносени деца\" за комплексна подкрепа на малчуганите и техните семейства чрез широк спектър от терапевтични услуги. \nСпециалистите на Семейния център към фондацията може да помогнат на родителите в проследяването, превенцията, ранното откриване и интервенция при състояния, характерни за недоносените деца - затруднения в говорното и двигателното развитие и координацията, нарушена памет и възможност за концентрация, дислексия, диспраксия, дискалкулия, емоционални и психологически проблеми. Всички тези последици за здравето на недоносените бебета имат шанс да бъдат изцяло предотвратени или драстично редуцирани, ако бъдат своевременно открити и редовно се извършват необходимите терапии. За децата на възраст от 0 до 7 годинки тази помощ е важна и незаменима, но за голяма част от родителите е финансово непосилна. \nВ стремежа си да се осигури максимално голяма сума, с която да бъдат подкрепени колкото се може повече недоносени деца и техните семейства, бижутерската мултибранд компания Goto Jewellery and diamonds ще внесе специално за благотворителната инициатива в страната прецизно селектирани бижута от новите колекции на марките Hulchi Belluni, Utopia, Zografovi, Lamborghini, Suulin Gioielli, leBebе, Ekan, Nadir Gold и Maison Tatiana Fabergе. Част от авторската колекция на Goto, съдържаща уникати, изработени от различни цветове 18-каратово злато с инкрустирани скъпоценни камъни и диаманти, също ще бъде част от тръжната селекция. \nБлаготворителното събитие ще се проведе под нежните звуци на цигулка и саксофон в Porto Maltese, а негов водещ ще бъде Ники Кънчев.   \n \t\n", "date": "2018.06.06", "title": "Продават диаманти за 500 хил. лева  "}
{"url": "http://www.duma.bg/node/168269", "text": "Скелет на теропод, все още недобре проучен месояден динозавър на възраст 150 млн. години, бе продаден за над 2 млн. евро на търг, организиран на първия етаж на Айфеловата кула. Костната структура на праисторическото животно е с дължина 9 и височина 2,60 метра и е на 70% пълна. Скелетът бе открит по време на разкопки в американския щат Уайоминг през 2013 г. Тогава беше оценен на между 1,2 млн. и 1,8 млн. евро без таксите по организиране на аукциона. Сега се продаде за 1,58 млн. евро, което заедно с данъците за търга стигна до крайна цена 2,02 млн. евро. \nКупувачът на скелета е французин, който колекционира произведения на съвременното изкуство. Той става собственик на останки на динозавър за първи път и иска да ги изложи в музей. До скелета ще има достъп научната общност, за да го изследва задълбочено.   \n \t\n", "date": "2018.06.06", "title": "Платиха 2 милиона евро за скелет на динозавър"}
{"url": "http://www.duma.bg/node/168298", "text": "Британското външно министерство е публикувало препоръки към своите туристи, които възнамеряват да посетят българските черноморски курорти. Те съветват съгражданите си да се пазят от джебчии, таксиджии и проститутки, съобщи bTV. Пазете се от джебчии в центъра на града и туристическите курорти, особено когато се возите на автобуси, влакове или се намирате на оживена улица. Тази година се наблюдава и висок брой на кражбите от хотелски стаи в Слънчев бряг, посочват от ведомството. Те допълват, че \"кражби и заплашително поведение\" се наблюдават редовно и от недоброжелателни таксиджии в Слънчев бряг. \nПроституцията в България не е незаконна, но получаваме много сигнали от британски граждани, че са били обирани и нападани от проститутки и техните придружители, посочват от британското външно министерство. Някои от туристите са таксувани по-скъпо в стриптийз клубовете по Черноморието, но и в Банско, Боровец и София. \nБританското външно министерство посочва, че в България от време на време има протести. Британските граждани трябва на всяка цена да избягват тези протести и да следят новините, за да знаят къде се провеждат те.     \n \t\n", "date": "2018.06.06", "title": "  В България се пазете от джебчии и таксиджии "}
{"url": "http://www.duma.bg/node/168299", "text": "Вицепремиерът Валери Симеонов, чиято тазгодишна акция срещу шума и незаконните строежи в летните курорти вече започна, и министърът на туризма Николина Ангелкова отново влязоха в челен сблъсък. Спорът се пренесе от миналата година, когато двамата се караха за опазването на плажовете в Слънчев бряг и за шума от дискотеките в курорта. \nЛидерът на НФСБ обвини колежката си от правителството, че подготвя продажбата на 20 декара плаж \"Слънчев бряг\". Според Симеонов става дума за пясъчни терени около хотелите на Елена Иванова - шефка на Съюза на собствениците на Слънчев бряг, както и за асфалтирания път и паркинг до скандалния хотел \"Оазис\" на самия бряг на морето. Вицепремиерът пусна във фейсбук снимки и карти от нарочените за преобразуване терени. \nПо достоверна информация министърът на туризма е поискала писмено от Министерството на регионалното развитие и благоустройството да извади 20 дка плаж от изключителна държавна собственост и да бъде прекатегоризирана като частна. Така обикновено се подготвя продажбата на държавни парцели. Миналата година подадох сигнал за незаконните обекти пред хотелите на Иванова \"Амфора\" и \"Империал\", съсипали десетки декари златен пясъчен плаж, които госпожата беше присвоила с пасивното съдействие на държавните и общинските органи. В резултат от сигнала обектите бяха премахнати, но апетитите останаха, твърди вицепремиерът Симеонов. Според него Елена Иванова е била яростен поддръжник през 2017 г. на шумните заведения в курорта и публикувала несъгласувани с организацията си позиции в тяхна защита. Явно лоялността й предстои да бъде осребрена. Когато в Министерския съвет бъде внесено това решение, ще протестирам и ще гласувам против, обещава вицепремиерът. \nСтава въпрос за пет от най-оборотните дискотеки на плажа, сред които \"Какао бийч\", \"Кубанита\", \"Бедрум\". За изграждането им няма никакви проекти и строителни книжа, заяви Валери Симеонов в понеделник. Той уточни, че общо в Слънчев бряг незаконните обекти са 11-12, и обеща те да бъдат съборени. \nВчера пред Нова телевизия Ангелкова призна, че тя е разрешила заведенията на плажа на Слънчев бряг. От нейните обяснения стана ясно, че не е необходимо да има проекти за изграждането им, защото тези обекти били преместваеми и отговаряли на Закона за устройство на Черноморското крайбрежие. Това е специален закон. Направихме проверка на всички плажове в Слънчев бряг, както всяка година преди началото на туристическия сезон, за да се уверим, че се спазват изискванията на закона. Според него абсолютно всички обекти, които са разположени по-специално на територията на Слънчев бряг, както и цитираните 5 заведения изцяло попадат в одобрената от мен схема. Те са там от повече от 10 години и не са променяли своите параметри, заяви Ангелкова. \nМинистерството на туризма няма право да продава плажовете, а само да ги управлява, като ги отдава под наем или на концесия съгласно закона. То е оправомощено да изиска изменение на кадастралните карти на плажовете. Това задължение е вменено със закон на министъра, съобщиха по-късно през деня официално от ведомството на Ангелкова. \nИменно такава процедура за съответствие на специализираната с кадастралната карта е стартирала за морски плаж \"Слънчев бряг-юг\" поради обстоятелството, че са налични специализирани карти, които са по–актуални от кадастралните. Специализираните карти се изготвят от Агенцията по геодезия, картография и кадастър, твърдят от Министерството на туризма. \nПрез 2015 г. тогавашният регионален министър Лиляна Павлова обяви, че дори за ограда на плажа е необходимо да има строително разрешение. Това стана след сезиране за такъв случай на плажа в Кранево. Така остава неясно как за едни обекти на плажа, които по думите на Симеонов изглеждат внушителни като молове, действа специалният Закон за Черноморското крайбрежие, а за други като най-обикновена ажурна ограда - Законът за устройство на територията. \nНастоящият регионален министър Николай Нанков не взе отношение по въпроса, а се измъкна, като прехвърли отговорността за заведенията на общинската власт, защото те били по-ниска категория строежи. Той увери, че ведомството му изпълнява функциите си по надзор върху решенията на местната власт. От отговора му обаче не стана ясно какво конкретно е становището на отговорното министерство по случая. \nОбщината в Несебър до момента не е излязла с официална позиция за дискотеките. Концесионерът на южния плаж обясни пред Нова телевизия, че за обектите има всички необходими документи и те са там от 15 години.   \n \t\n", "date": "2018.06.06", "title": "Симеонов обвини Ангелкова в корупция  "}
{"url": "http://www.duma.bg/node/168300", "text": "Държавата може да се намеси, ако дисбалансите в пазара на череши се задълбочат. Това каза вчера зам.-министърът на земеделието Цветан Димитров на производители на череши и берачи, които се вдигнаха край Стара Загора на протест срещу ниските изкупни цени на плодовете. \nВ момента има дисбаланс между предлагането и купуването на череши, това показват числата и в това е проблемът. Изкупните цени сега варират между 65 стотинки до 2,50 лева. Но да не забравяме, че 20% от продукцията не е договорена предварително. До няколко дни обаче очаквам да се балансира пазарът - големи фирми от Кюстендил купуват череши от Стара Загора, румънските търговци вече са в Северна България и т.н.\". Черешарите бяха готови да затворят и отклонението на пътя от Стара Загора към магистрала \"Тракия\", но многобройните полицаи, струпани на мястото, не им позволиха. Протестиращите засипаха с череши асфалта на пътя към близкото село Загоре, без да го блокират. Те почерпиха и зам.-министър Димитров с плодовете си, но до разбирателство двете страни така и не стигнаха. Макар че той ги увери, че министерството наблюдава от седмица отблизо процесите в сектора и ако цената падне под себестойността на черешите, има финансови инструменти, с които да се намеси.  \n    \n \t\n", "date": "2018.06.06", "title": "Държавата може да се намеси на пазара на череши"}
{"url": "http://www.duma.bg/node/168296", "text": "\"Сега ще ви кажа кой клати държавата през туризма. Наематели и концесионери на плажове: Слънчев бряг-север – Маджо; Слънчев бряг-централен – братя Маргини; Слънчев бряг-юг – Радо Слънцето; Свети Влас – там са, хайде, братя Диневи, те са си местни; Обзор – плаж Север – братя Маргини; Поморие-изток – Радо Слънцето; Поморие-юг – братя Маргини, Поморие-централен – Маргините, Бургас – Северен плаж – Маргините. С такова разпределение на наемателите на плажовете какъв туризъм можем да очакваме\", попита Валери Симеонов преди близо година.   \n \t\n", "date": "2018.06.06", "title": "Кой клати държавата през туризма"}
{"url": "http://www.duma.bg/node/168297", "text": "Водещи авиокомпании прогнозират спад на печалбите в сектора през 2018 г. заради поскъпването на петрола, покачването на лихвите и нарасналото геополитическо напрежение. Авиопревозвачите предупреждават, че това ще създаде риск за дейността им, съобщават световните агенции. \nМеждународната асоциация за въздушен транспорт (IATA), която представлява 280 авиолинии, прогнозира, че годишната печалба в индустрията ще е 33,8 млрд. долара, което е с 12% по-ниско от предходната прогноза за печалба от 38,4 млрд. От международната асоциация подчертават, че очакват средната доходност от пътник да се увеличи с 3,2% тази година. Това ще бъде първото увеличение в тази категория от 2011 г., като тенденцията се дължи на ръста на световната икономика. \nАлександре де Джуняк, главен директор на IATA, определи 2018 г. като \"тежка\", но по думите му компаниите в сектора са оперирали успешно. Това заяви той по време на годишната конференция на асоциацията, като добави, че голяма част от спада на печалбата е предизвикана от високата цена на петрола. \nПечалбите на авиокомпаниите биха покрили високите капиталови разходи в индустрията за 4-та поредна година, ако групите в сектора продължават да привличат инвестиции за изпълнението на полети до нови дестинации и изграждането на инфраструктура. Въпреки това ситуацията в сектора е напрегната, отбелязват от IATA. \n    \n \t\n", "date": "2018.06.06", "title": "Авиационният бизнес пред криза"}
{"url": "http://www.duma.bg/node/168271", "text": "Италиански учени и готвачи са създали пица, удължаваща живота. Авторите й твърдят, че тя може да предотврати развитието на рак и сърдечносъдови заболявания, пише \"Дейли мейл\". Специалитетът, наречен \"Паскалина\", е направен от неаполитански кулинари. Тестеното изделие се прави с продукти, които влизат в състава на Средиземноморската диета, известна с ползите, които носи за здравето. \nПицата с основа от пшенично брашно е покрита с чери домати, вид броколи, маслини, студено пресован зехтин, чесън и чили. В \"Паскалина\" няма месо или каквито и да било сирена или кашкавал. Съставките й са избрани заради способността им да намаляват риска от развитие на сърдечносъдови болести и на някои видове злокачествени тумори на храносмилателната система, включително рак на дебелото черво. \nУчените от италианския Институт за борба с раковите заболявания твърдят, че \"Паскалина\" е достатъчно здравословна, за да се консумира два пъти седмично. \nТова не е първият път, в който става известно, че яденето на пица помага за предотвратяване на онкологични заболявания. През 2003 г. учени откриха, че за хората, които хапват пица, рискът от развитие на рак на ларинкса е с 59% по-нисък, на хранопровода - с 34 на сто, а на дебелото черво - с 26 процента. Благоприятният ефект се приписва на доматите. В кожата им се съдържа антиоксидант, наречен ликопен, който е известен с противораковите си свойства.   \n \t\n", "date": "2018.06.06", "title": "Създадоха пица за по-дълъг живот"}
{"url": "http://www.duma.bg/node/168268", "text": "отбелязва днес своя рожден ден. Скъпа Таня, екипът на ДУМА ти пожелава от все сърце да бъдеш жива и здрава, сполучна и безкахърна. Дано дните ти са изпълнени с по-малко напрежение и повече добри вести. Отговорността, която е на плещите ти, е огромна, но пък когато е споделена с хората, които те обичат и уважават, тя не е толкова тежка. Нашите рамена са до твоето по пътя, по който сме поели. \nНа многая лета! От екипа на ДУМА   \n \t\n", "date": "2018.06.06", "title": " Таня Джаджева"}
{"url": "http://www.duma.bg/node/168270", "text": "Представителите на силния пол стават \"невидими\" с две години по-късно от нежната половина на човечеството. Жените започват да чувстват, че не предизвикват интерес, когато навършат 45 години, а мъжете - на 47, установи британска анкета, цитирана от \"Дейли мейл\". Почти две трети от дамите, анкетирани от клиника за пластична хирургия, са се оплакали, че интересът на мъжете към тях е спаднал още щом са навършили 40 години. На 45 вече това става съвсем осезаемо. Близо 46% са споделили, че биха искали да върнат времето и да получават същото внимание, както когато са били 20-30-годишни. \nМъжете също започват да се чувстват пренебрегнати, но малко по-късно. Една пета от тях забелязват, че привлекателността им намалява на 40 години. Те посочват като черти, от които се срамуват, появата на бюст, увисналите бузи и двойната брадичка. \nПовечето от мъжете и жените на тази възраст се притесняват да пускат свои снимки в социалните мрежи заради външния си вид.   \n \t\n", "date": "2018.06.06", "title": "Мъжете стават \"невидими\" две години след жените"}
{"url": "http://www.duma.bg/node/168302", "text": "Във време, когато цинизмът обезличава всеки порив към благородство - как да съхраним любовта към изкуството? Чешкият център в София отваря врати към съвременния дизайн и с подкрепата на \"Склада\" показва иновативни и оригинални проекти на талантливи дизайнери. Представянето на проекта \"Сфера/Sphere\" е първото събитие на това ново сътрудничество. Изложбата може да се види до 12 юни. \"Sphere/Сфера\" се ражда от желанието за докосване до древни стойности. Среща на трима артисти (Елиа Недков - архитект, дизайнер, арт директор, Николай Сърдъмов - бижутер, и Анна Александра - поетеса и културолог) в градината на безвремието, където идеите им се сливат в един разказ. \n    \n \t\n", "date": "2018.06.06", "title": "Дизайн експеримент в Чешкия център"}
{"url": "http://www.duma.bg/node/168303", "text": "Концерт на проф. Милена Моллова с творби на Падеревски, Шимановски и Шопен организира на 7 юни от 18 ч. Полският институт, ул. \"Веслец\" 12, със свободен вход. Проявата е по случай 100-годишнината от възстановяването на независимостта на Полша. Проф. Милена Моллова е изтъкната българска пианистка и преподавателка. Нейният път на концертния подиум е осеян с успехи, награди, гастроли и превземане на върхове, с гостувания на концертни зали по целия свят.   \n \t\n", "date": "2018.06.06", "title": "Проф. Милена Моллова свири полска музика"}
{"url": "http://www.duma.bg/node/168306", "text": "21 хорови състава от 10 европейски държави - България, Сърбия, Хърватия, Литва, Холандия, Естония, Полша, Финландия, Украйна и Русия, ще участват в осмото издание на международния хоров фестивал \"Черноморски звуци\". Той ще се състои от днес, 6 юни, до 10 юни в Балчик. Фокусът е насочен към забележителната личност в хоровото дело на България - композитора Александър Танев, и конкретно - честването на 90 години от неговото рождение. По повод на това ще има изложба \"Александър Танев - дух и слово\", хорови работилници, в които ще се изпълняват негови творби, представяне на сборник с негови непубликувани песни, концерт само с произведения от Танев и прожекция на филм за композитора. \nЩе има пет хорови работилници, ръководени от проф. Златина Делирадева, Славил Димитров, Петър Крумов, Милена Добрева и д-р Валентина Георгиева. За първи път в рамките на фестивала се предвижда концерт в Добрич и работилница за български народни танци. \nФестивалът е организиран от община Балчик и сдружение \"Музикален свят - Балчик\", под патронажа на Министерството на културата и на кмета Николай Ангелов. Всички концерти се излъчват онлайн, в реално време, в сайта chernomorskizvutsi.com.    \nЧетири състава ще изнесат концерт в Добрич, в огледалната зала \"Нели Божкова\", на 8 юни - камерен девически хор от Полша, вокален ансамбъл \"Езерец\" при Народно читалище \"Н. Й. Вапцаров-1866\" в Благоевград, женски хор от Естония и  ансамбъл \"Чубрица\" от Амстердам, Холандия. \n    \n \t\n", "date": "2018.06.06", "title": "10 европейски държави участват във фестивала \"Черноморски звуци\""}
{"url": "http://www.duma.bg/node/168304", "text": "Фотоизложбата \"25х25\" се открива на 7 юни от 18 ч. в Институт Сервантес в София, ул. \"Света София\" 3, и може да се разгледа до 19 юни. Кураторка на изложбата с участието на 25 автори е доц. Иглена Русева. Партньор на събитието е \"Фотофабрика\". Концептуалната рамка на юбилейната изложба \"25х25\" е очертана от самото й заглавие - 25 фотографски книги отбелязват 25 години от създаването на специалност фотография в НАТФИЗ \"Кр. Сарафов\". Изложбата е и поклон пред паметта на основателя на специалността проф. д-р Румен Георгиев, без чиито усилия този юбилей не би се състоял. Вярвам, че представените в експозицията 25х25 фотографски проекта предоставят на публиката поредно потвърждение на написаното от Хулио Кортасар в разказа \"Лигите на дявола, или нишките на Света Богородица\" (превод на Румен Стоянов), че \"...сред многото начини да се воюва срещу нищото, един от най-добрите е да се правят снимки...\", отбелязва доц. Иглена Русева.   \n \t\n", "date": "2018.06.06", "title": " Изложба по повод 25 години фотография в НАТФИЗ"}
{"url": "http://www.duma.bg/node/168305", "text": "Издателство \"Колибри\" и Съюзът на преводачите в България канят на литературна среща в знак на почит към личността на именития писател, драматург и преводач Димитър Стоевски. Тя ще се състои днес, 6 юни, в 19 ч. в литературния клуб \"Перото\". Ще чуем откъси от забележителни преводи на Димитър Стоевски. Наследникът му Радко Чолаков ще говори за неговото творчество. Германистката доц. д-р Ренета Килева-Стаменова също ще вземе думата, а накрая ще прозвучи и посвещение, написано от Венцеслав Константинов. \nДимитър Стоевски (1902-1981) е писател, драматург и преводач главно на произведения от немската художествена литература. По професия е лекар рентгенолог. Димчо Чолаков, както е истинското му име, завършва медицина в Грац през 1927 г. и работи по специалността си в продължение на 27 години. Наред с това публикува преводи, есета, литературни и театрални статии, рецензии - вече под псевдонимa Димитър Стоевски. \nДелото му респектира не само с множеството претворени книги - близо осемдесет, но и с широкия диапазон на литературните му интереси и предпочитания. Сред превежданите от него автори са Томас Ман, Франц Кафка, Стефан Цвайг, Лион Фойхтвангер, Бертолд Брехт, Гьоте, Шилер, Хайне, Ибсен, Тургенев, Молиер, Лопе де Вега и много др. Не по-малко значимо е творческото му наследство в областта на литературата за деца. Самият той е автор на произведения за най-малките, сред които \"Чудният роман на Кум Лисан\" заема особено място.   \n \t\n", "date": "2018.06.06", "title": "Среща, посветена на Димитър Стоевски"}
{"url": "http://www.duma.bg/node/168307", "text": "Известният писател Емил Андреев - носител на наградите \"Хеликон\" и \"Роман на годината\", ще представи тази вечер по-младия си събрат по перо Александър Чобанов, който печели със сборника с разкази \"Колекция 18\" голямата награда \"Южна пролет\" за дебют на годината. След това той издава още няколко книги и добавя отличия. Двамата ще участват в програмата на \"Обединени в изкуството\" в Сити марк арт център тази вечер от 19 ч. Водещ на литературните вечери е Светлозар Желев. \nПроектът \"Обединени в изкуството\" се реализира с финансовата подкрепа на Културната програма за българското председателство на Съвета на ЕС 2018 г. на НФ \"Култура\". Той представлява синтез на съвременната литература, музика и кино под формата на шест вечери от февруари до юни, с участието на изтъкнати български и чуждестранни имена от трите изкуства и с вход свободен. Днешната, заключителна вечер е посветена на Хърватия.  \nАктьори - студенти от класа на проф. Здравко Митков от НАТФИЗ, с ментор проф. Веселина Раева са подготвили специална програма. \nТретата част - Кино \"Европа\", с водеща д-р Геновева Димитрова, ще представи филми от Хърватия и България. Хърватските заглавия са \"Звяр\" на реж. Мирослав Сикавица (2016), сценарий Мария Шимокович Сикавица, Мирослав Сикавица; \"Пикник\" на Юре Павлович (2015), сценарий Джейна Авдич, Юре Павлович, и \"Чудовище\" - реж. и сц. Дайна О. Пусич (2015). И трите филма са удостоявани с голям брой национални и международни отличия. Българското кино ще представи \"Срам\" - реж. и сц. Петър Крумов (2017), чиято световна премиера се състоя на МФФ в Сан Себастиан и има няколко номинации на престижни кинофоруми. \nВ рубриката \"Музикални уравнения\" доц. Етиен Леви - преподавател по поп и рок пеене, ще представи годишен музикален спектакъл-продукция на свои дипломанти от НБУ с поп, поп-рок, соул и денс музика.\n   \n \t\n", "date": "2018.06.06", "title": "Вечер на Хърватия в Сити марк арт център  "}
{"url": "http://www.duma.bg/node/168301", "text": "Новите промени в пакета за мобилност  влошават условията за българските превозвачи, заяви пред радио \"Фокус\" превозвачът Петко Ангелов. По думите му става дума или за недоразумение, или за измислица на европейските чиновници. Мисля, че евродепутатите са подвели премиера Бойко Борисов, казвайки, че сме постигнали победа. В момента сме в по-лоша ситуация от преди, защото предишният вариант беше, че шофьорите се прибират на три едмици, а камионите остават, докато сега камионите трябва да се прибират на три седмици с товар до България и да излизат с товар. Това е измислица на чиновниците, която е много лоша за нас. В първия момент и ние недоумявахме какво се случва, тъй като очаквахме, че с приетата декларация за шофьорите ситуацията ще се подобри, а сега излиза, че с новия вариант, дори и камионът да се прибере празен, не се признава, че се е прибрал, обясни Петко Ангелов. Ден след като Комисията по транспорт в Европейския парламент отхвърли част от текстовете на пакета \"Мобилност\", срещу които протестираха българските превозвачи, отзивите в България са противоречиви. \nПремиерът Бойко Борисов и транспортният министър Ивайло Московски дадоха специална пресконференция, за да отчетат успеха. Евродепутатът Андрей Новаков заяви чрез пресслужбата на Групата на ЕНП, че след гласуването е отпаднала тоталната забрана за използване на кабините на камионите за почивка, отпаднало е и изискването на всеки три седмици шофьорите да се прибират вкъщи, както и намерението на Комисията международните шофьори да попадат в обхвата на Директивата за командированите работници, тоест, на всеки 72 часа, прекарани в някоя страна членка, да бъдат налагани местните изисквания и местното законодателство. \nПо-късно същия ден от пресофиса на евродепутата Петър Курумбашев предоставиха обобщени резултати от гласуването по първата част на Пакета за мобилност в Комисията по транспорт и туризъм в ЕП: Директивата относно командироването на работници да не се прилага по отношение на международния транспорт и транзита, но за сметка на това да се прилага по отношение на каботажа и комбинирания транспорт в частта, в която имаме сухопътен транспорт; По отношение на ползването на почивката в кабината - водачите няма да могат да ползват нито седмичната, нито намалената седмична почивка в кабината, освен ако не са паркирани на сертифицирани зони за паркиране, които ще трябва да отговарят на дълъг списък с условия като брой тоалетни, душове, пейки за отдих, други санитарни и хигиенни условия, които следва да бъдат съобразени с пола (gender friendly); седмичната и намалената седмична почивка ще трябва да се ползва в хотел или на място, осигурено от работодателя; компенсацията за намалената седмична почивка ще се ползва задължително преди изтичането на третата седмица, но няма да бъде задължително водачът да се прибира вкъщи, а може след предварително подадена декларация до работодателя да избере да ползва почивката си на друго място. От друга страна, Комисията по транспорт и туризъм прие като задължение на всеки три седмици превозното средство да има поне едно натоварване и едно разтоварване в държавата членка на регистрация; по отношение на правилата за осъществяване на каботажа - разрешен е в рамките на 7 дни от последното разтоварване в приемащата държава членка в хода на входящ международен превоз, при условие че престоят в тази държава членка не надвишава 48 часа след влизането им на територията на тази държава членка. \nКато път към ада, постлан с добри намерения, определи гласуваните текстове в пакет \"Мобилност\" Красимир Лалов, зам.-председател на Националното сдружение на българските превозвачи. Поне от тази информация, която получихме и идва от евродепутата Петър Курумбашев, се оказва, че дори това е по-тежкият вариант, отколкото това, срещу което протестирахме. В протеста ни нашите шофьори трябваше да се прибират на три седмици, но сега се оказва, че нашите камиони трябва да се прибират на 15 дни, което е две седмици. Незнайно защо камионът трябва да се прибира, защото той нито има роднини, нито деца, за да си почива при тях, нито има социална отговорност, коментира Лалов.  \nСпоред него това е най-страшният удар, по-страшен от този, който преди това е бил. Има един куп други недомислия, за които човек се чуди защо официално не е пусната цялата стенограма от това гласуване и от изказванията, се казва, че ние сме победили в една битка, но все още не сме спечелили войната. Това за жалост не е точно така, не ми е ясно това пиар ли е, или неразбиране на проблема. Това, което се е случило, не може да се каже, че въобще е победа в каквото и да е, допълни той. Лалов заяви, че ще бъде подготвен национален протест срещу гласуваните текстове.  \nДимитър Димитров, изпълнителен директор на Камара на автомобилните превозвачи в България (КАПБ), заяви, че не бързат да се радват за гласуваните текстове. Димитров уточни, че до момента информацията е много разнопосочна. Евродепутатът Ангел Джамбазки заяви пред радио \"Фокус\", че преждевременните тържества са излишни, тъй като битката тепърва предстои. Според него казусът \"Макрон\" вероятно ще бъде окончателно решен през есента. \n    \n \t\n", "date": "2018.06.06", "title": " Превозвачи: Промените в пакета \"Макрон\" са път към ада"}
{"url": "http://www.duma.bg/node/168308", "text": "За изложбата \"Душевни състояния. Изкуство и психика между Превиати и Бочони\" (3 март - 10 юни) пред Палацо дей Диаманти в италианския град Ферара се вият опашки. Картини от XIX и XX век идват от италиански, европейски и американски музеи, както и от частни колекционери. Те водят посетителите към меандрите на психиката, изследвани от преплитането на науката с изкуството. Рисунки, скулптури, картини и снимки на италиански автори диалогират с творби на европейските им колеги.  \nНа границата между двата века модерният свят е раздвоен между ентусиазма от научните и технологическите открития, и нестабилността, която те предизвикват. За артисти и писатели се открива възможност да изследват колективното безпокойство от тези трансформации. \nИзложбата поставя в центъра на вниманието раждането и развитието на поетиката на душевните състояния. Нейната сценография има голямо значение за възприятието: пространството е потопено в полумрак, за да изпъкне внушението на картини и скулптури и да се улесни тяхната директна връзка с посетителя. Разказът нараства от зала в зала, диалогът между образи, звуци, музика, филмови материали от климата в края на века постепенно приковава вниманието. \nРедуват се и се наслагват различни душевни състояния: меланхолия и фантастично отдаване на мечти, страх и освобождаване на сексуални импулси и агресивни инстинкти, възторжен любовен екстаз и универсална хармония. \nВ пролога на първите зали се наслаждаваме на портрети, в които художниците имат явното намерение да въвлекат наблюдателя. Дарвиновата революция, както и откритията в психиатрията и психологията стимулират артисти и скулптори да навлязат в умствените процеси, стимулират тяхната креативност. В \"Автопортрет\" Джовани Сегантини е с кинжал в гърлото, за да привлече вниманието чрез халюциниращия си поглед, изплуващ от тъмнината. \nОсобено влияние имат и френските литературни течения - поетиката на Шарл Бодлер и натурализмът на Емил Зола. Това особено личи в първата версия на \"Паоло и Франческа\" на Гаетано Превиати. \nЕдно от най-често срещаните състояния в края на века е меланхолията. Тя има различни символични нюанси и става метафора на несигурното състояние на модерния човек в заплашената от израждане цивилизация. В Европа меланхолията  най-ясно е уловена и предадена от Едвард Мунк (\"Болното момиче\"). Тя е и тема в \"Спомен от една болка\" на Джузепе Пелица да Волпедо - втренченият поглед и кататоничният израз на лицето препращат към медицинските симптоми за това състояние.  \nНа меланхоличната изолация, която води до задънена улица, се противопоставя поетиката на пейзажа като душевно състояние. Докато първите символисти в Италия само го съзерцават, за белгийския им колега Фернан Кнопф (\"Спокойна вода\") водата като огледало е метафора за паметта. \nСпоменът включва и мечтата-блян като бягство в безкрайността и въображението. Теорията на съответствията на френския поет Шарл Бодлер, лансирана в XIX век, е ключ към картини и автори, които правят аналогия между музиката и живописта. Интересът на визуалните изкуства към музиката е свързан и с теорията на Вагнер за тотално произведение на изкуството, разпространена в Европа от символисти и сецесионисти. Немецът Макс Клингер е сред най-страстните й привърженици и разпространители, както е видно от известната серия гравюри \"Брамсовите фантазии\" (Brahmsphantasie). В нея той се вдъхновява от композитора и се лута из царството на фантазиите, свободно вдъхновени от музиката. В залата се лее музика на Брамс и \"Ноктюрно\" от Шопен. \nВ края на 80-те години на XIX век се връща на мода темата за майчинството. Подновеният интерес е породен от изследванията по психология и психофизиология, както и от метафизичната теория на немския философ Артур Шопенхауер. Монументалната картина \"Майчинство\" на Гаетано Превиати е основен ключ в изложбата. Представена за пръв път през 1891 г., тя предизвиква сензация, жестоки критики, но и важни признания. Привлича вниманието с очертанията на формите чрез дивизионистична техника и ритмичната композиция на фигурите, която препраща към музикално изпълнение. Това е първият опит в Италия да се подскаже душевно състояние чрез формални компоненти, а не описателно.  \nДалеч от традиционното описание за страха е и Едгар Алън По. Неговите разкази, преведени от Бодлер, илюстрирани от майстори на графиката като символиста Одилон Редон, са основополагащи за литературата на ужаса в Европа, както и в Италия. Превиати посвещава на Едгар По чудесни илюстрации. В тях халюцинациите от разказите са представени чрез светлинни контрасти и композиционни ефекти. \nГодините, в които се разпространяват теориите на Жан Шарко за произхода на хистерията и на Зигмунд Фройд за ероса, съвпадат с дълбока морална криза на европейската буржоазия, задълбочена от тревогата за разпространяването на венерическите болести. В артистичните среди жената често е стереотипно противопоставяна: тя е или богиня-майка, както е видно в залите с майчинството, или грешна и сладострастна фатална жена - \"Клеопатра\" на Гаетано Превиати. Друга тема, която вълнува фантазията на художниците, е смазващата сила на животинските инстинкти - \"Борбата на кентаврите\" на Джорджо де Кирико. \nВ края на XIX век хипнозата излиза от кабинетите по психиатрия, за да завладее театри и изложбени зали. Изкуството прави видимо невидимото, душите се сливат в екстаз. В скулптурата \"Fugit amor\" на Огюст Роден мраморните фигури сякаш се обвиват пред очите ни, тласнати от неудържимата сила на собствената си страст. \nЩафетата и предизвикателствата на символистите са поети от младите футуристи с техния революционен и авангарден език. В центъра на поетиката им е индустриалният град, превърнат в съвременен мит. Зрителят е пленен от динамичната тълпа. В триптиха на Умберто Бочони \"Душевни състояния\" живописната новост стига до абстракция. Повлиян от Превиати и Мунк, Бочони, чрез размаха на четката, въвлича наблюдаващия в психически поток. В \"Смехът\" Карло Кара материализира звуковата енергия от изблика на смях и тя сякаш се разпространява неудържима между масите, чашите и върху лицата на гостите на кафе-шантана. \nТези творби потвърждават изявлението в \"Технически манифест на футуристичната живопис\": \"Ще поставим наблюдателя в центъра на картината.\"  \nИзложбата \"Душевни състояния. Изкуство и психика между Превиати и Бочони\" има изследователски и артистичен принос в улавянето на възлов момент на границата между двата века, когато автори експериментират нов визуален език и изразяват променливата и неуловима материя на душевното състояние. \nПревиати, \"Клеопатра\" \nПревиати, \"Майчинство\" \nРоден, \"Fugit amor\" \nФернан Кнопф, \"Спокойна вода\"     \n \t\n", "date": "2018.06.06", "title": "Хипноза от една изложба "}
{"url": "http://www.duma.bg/node/168287", "text": "Израелските военни ликвидираха в Източен Ерусалим терористична клетка, подготвяла покушение срещу премиера Бенямин Нетаняху, съобщи информационният портал i24news. \nСпоред изданието терористичната дейност на групата била дирижирана от Сирия. Екстремистите подготвяли нападение както срещу Нетаняху, така и срещу кмета на Ерусалим Нир Баркат и други високопоставени официални лица. \nАрестите на групата са извършени последните два месеца. На 24 април в бежанския лагер Шуфан в Източен Ерусалим бе арестуван 39-годишният Мухамед Рашда. Впоследствие бяха арестувани още двама терористи, чиито имена не се разкриват. \nВ момента израелският премиер е на обиколка из Европа, за да я убеждава да последва САЩ и да се откаже от ядреното споразумение с Иран. В понеделник Нетаняху предупреди Ангела Меркел, че ако Германия не предприеме по-твърда позиция спрямо Техеран, Германия щяла да види много повече сирийски бежанци, отколкото през 2015-а. Вчера той бе в Париж, а днес е в Лондон. \nМеждувременно Иран ще информира Международната агенция за атомна енергия (МААЕ), че ще увеличи капацитета на страната за обогатяване на уран заради отказа на САЩ от споразумението.      \n \t\n", "date": "2018.06.06", "title": "Осуетен е атентат срещу Нетаняху"}
{"url": "http://www.duma.bg/node/168288", "text": "Първата среща между американския президент Доналд Тръмп и севернокорейския ръководител Ким Чен Ун ще се проведе на 12 юни в 09.00 часа местно време, съобщи на редовен брифинг говорителката на Белия дом Сара Сандърс. \n\"Продължаваме да се готвим за президентската среща на върха. Мога да кажа, че за президента ежедневно се правят брифинги за Северна Корея от неговия екип съветници по въпросите за националната сигурност\", каза тя. Американският президент Доналд Тръмп смята да изложи пред севернокорейския ръководител Ким Чен Ун по време на тяхната среща в Сингапур своето мнение за възможна среща на Ким Чен Ун с президента на Русия Владимир Путин, заяви още тя. \nСамият Тръмп потвърди, че срещата му с Ким Чен Ун ще се състои на 12 юни в Сингапур. Той посочи, че на тази среща не се предвижда подписването на каквито и да било документи.   \n \t\n", "date": "2018.06.06", "title": "Обявиха и часа на срещата Тръмп - Ким"}
{"url": "http://www.duma.bg/node/168290", "text": "Не съм цар в Русия. Това заяви руският президент Владимир Путин в интервю за австрийския телевизионен канал ORF в навечерието на работната му визита във Виена. Интервюто е публикувано на уебсайта на Кремъл. Разговорът е голям жест към Австрия, защото руският президент отказва подобни изяви и разговаря с журналисти в много редки случаи.  \n- Вие бяхте президент или министър-председател на Русия през последните 18 години. Някои казват, че вие сте като цар в Русия. Вярно ли е това, попита водещият Армин Волф. \n- Това, разбира се, е грешно и не съответства абсолютно на реалността, защото ние имаме демократична държава и всички ние живеем в рамките на настоящата конституция, каза руският президент. В нашата конституция е писано - по мое мнение, точно както в Конституцията на Австрия: за два последователни мандата и не повече, отбеляза Путин. \nВ хода на разговора бяха засегнати актуални международни теми. На въпроса защо досега не се е състояла среща на Владимир Путин и Доналд Тръмп, руският президент прехвърли отговорността на американската страна. \"Попитайте нашите американски колеги.\" \nЗасегнат беше и въпросът за отношенията Русия - ЕС. Путин заяви, че не преследва целта да разцепи ЕС. \"В много по-голяма степен сме заинтересовани ЕС да бъде единен и да процъфтява, тъй като ЕС е най-главният ни икономически партньор.\" \nПутин беше прекъсван 11 пъти от интервюиращия го и накрая бе принуден да каже на немски: \"Позволете ми да кажа в края на краищата.\"   \n \t\n", "date": "2018.06.06", "title": "Путин: Надяваме се на единен и процъфтяващ ЕС"}
{"url": "http://www.duma.bg/node/168286", "text": "1968 ще остане като паметна година в световната история – духът на революцията владее  целия свят. Събитията от това време все още са обект както на сериозни исторически изследвания, така и на множество спекулации и с право. Динамиката на 60-те години на ХХ в. е толкова силна, че това остава като един от най-размирните периоди в следвоенната история. Процесите са толкова много и толкова разнородни, че тази статия няма да стигне да опишем всичко, но ще се спрем на един конкретен случай, който при друго развитие може би щеше да промени световната история. \nТочно преди 50 години Америка е на прага на промяната. 60-те в САЩ са периодът на движението за граждански права и неговият лидер Мартин Лутър Кинг и силната съпротива срещу Виетнамската война. Когато през 1960 г. Джон Кенеди печели президентските избори, много хора приемат това като нова надежда за света и възможност за нормализация след десетилетията на несигурност, кризи и двете световни войни. Промяната витае във въздуха, въпреки съпротивата на статуквото. \nНо докато за Джон Кенеди е говорено и писано много, далеч по-малко внимание се обръща на неговия брат Робърт Кенеди, който през цялото време е един от най-близките му съратници и продължава тази политическа линия и след смъртта на Джон през 1963 г. 5 години по-късно обаче, на 6 юни 1968 г. и по-малкият брат Кенеди загива вследствие на покушение, което отново оставя повече въпроси, отколкото отговори. \nПолитическа кариера Бивш моряк от американските ВМС, завършил Харвард и юрист по образование, политическата кариера на Робърт Кенеди започва като ръководител на кампанията на брат си за сенатор през 1952 г. Макар по това време да е постигнал достатъчно известност с книгата си „Врагът в нашите редици“, описваща корупционните практики на ръководителите на известни профсъюзи, и да има възможност да започне своя собствена кариера, Робърт поставя себе си след семейството и започва да помага на брат си в неговия път нагоре, който през 1960 г. го извежда до най-висшия пост в САЩ. Тази кампания също е ръководена от по-малкия Кенеди, а през 1961 г., след встъпването си в длъжност новият президент го назначава за Главен прокурор. \nТова назначение предизвиква противоречиви реакции, а някои от най-големите вестници като „Ню Йорк таймс“ наричат новия първи обвинител на държавата неопитен и неквалифициран. И макар това да е частично вярно – Робърт никога не е бил адвокат и не е водил нито дело -  той не е новак като юрист, тъй като вече е натрупал сериозен опит в правосъдното министерство на САЩ и в различни комисии на Сената. \nПрез следващите години Боби, както го наричат мнозина, се доказва като държавник и до убийството на брат си през 1963 г. е неговият най-доверен съветник. Влиянието му е толкова силно, че агенция „Асошиейтед прес“ веднъж дори го нарича „вторият човек във Вашингтон“. \nЕдин от първите големи успехи на Робърт Кенеди е участието му в Берлинската криза през 1961 г. Чрез тайни комуникационни канали той успява да поддържа връзка със съветския шпионин Георги Болшаков, който, от своя страна, предава важна информация в посока Москва. Така се стига до срещата във Виена през юни същата година, а през есента  въпросът е окончателно решен и напрежението отминава. \nГолямата битка на Робърт Кенеди като главен прокурор е за гражданските права на чернокожите американци. Отявлен защитник на расовото равноправие, Кенеди е един от хората, които твърдо стоят на страната на Мартин Лутър Кинг и неговото движение. Типично по американски обаче през февруари 1962 г. младият главен прокурор позволява на небезизвестния директор на ФБР Дж. Едгар Хувър да подслушва Кинг заради подозрения, че някои от неговите съратници са комунисти. Макар Кенеди да дава само устно одобрение, „за около месец“, службите подслушват Кинг до 1966 г. Занимавайки се с проблемите на чернокожите американци почти ежедневно Робърт Кенеди бързо се превръща в отявлен поддръжник на десегрегацията, като дори инициира реформа в президентската и държавната администрация, така че в нея да бъдат включени и чернокожи. По този въпрос той дори влиза в конфликт с вицепрезидента на брат си Линдън Джонсън, който няма особено желание да се включи в инициативата. \nВъпреки че отношенията му с чернокожите активисти не минават без проблеми и той невинаги е на тяхна страна, Робърт Кенеди остава като един от най-дейните радетели за прекратяването на расистките практики на САЩ през 60-те. Мартин Лутър Кинг дори му благодари за спасяването на живота си по време на инцидент в Монтгомъри, Алабама, където озверяла тълпа от бели американци се опитва да линчува Кинг и поддръжниците му. \nКато главен прокурор Кенеди записва успехи и в борбата си с мафията, която по това време е напълно овладяла синдикатите, създавайки по този начин мащабна престъпна организация, която може да влияе дори на политиката чрез намеса в избори и корупция. Присъдите срещу организираната престъпност нарастват с 800% по времето на Кенеди, а особено популярна става враждата му с Джими Хофа – синдикален лидер с голямо влияние, който впоследствие е пратен в затвора за натиск върху свидетели и съдебни заседатели в различни процеси. \nНа международната сцена Робърт Кенеди е много активен по отношение на Куба. След революцията на Кастро и Че, Куба става голяма идеологическа и военна заплаха за САЩ. Както е известно, Америка по всякакъв начин се опитва да подкопае и осуети комунистическото развитие на Острова на свободата и този процес продължава дори и днес, 60 години по-късно. Декласифицираните към ден днешен секретни документи от онази епоха разкриват стотиците опити на ЦРУ да убие Кастро, но засега няма безспорни доказателства, че Кенеди е участвал в тях. Обратно, много историци твърдят, че безразсъдните действия на ЦРУ са накарали братята Кенеди да преосмислят стратегията си спрямо Куба и СССР, като на Робърт се приписва главната заслуга за предотвратяването на ядрена война по време на Кубинската криза от 1962 г. и разрешаването й по пътя на дипломацията. Този епизод превръща Кенеди в противник на военните решения, което рязко го отличава от американската традиция както по онова време, така и сега. По-късно той решително се противопоставя и на войната във Виетнам.  \nПо стъпките на брат си След убийството на Джон Кенеди Робърт остава на поста главен прокурор и под ръководството на дотогавашния вицепрезидент Линдън Джонсън, а през 1965 печели място в Сената на САЩ. На 16 март 1968 г. се кандидатира за президент. Една от основните причини е наследството на брат му. В речта си Робърт Кенеди обявява, че се кандидатира, тъй като смята да предложи нова политика, защото според него посоката, в която се движат САЩ, е опасна както за света, така и самите САЩ. Предлага платформа, която може да бъде определена като \"лява\" (колкото и условно да е това в американските реалности).  \nВ нея той се обявява за расова и икономическа справедливост, \"не-агресия\" във външната политика, децентрализация на властта и социална промяна. Ключово послание е опозицията му срещу войната във Виетнам. Тази програма е насочена предимно към бедните и ниските слоеве на обществото. Затова тя е посрещната с голям ентусиазъм от много хора, но също така и с много гняв от тези, които виждат в нея заплаха за статуквото. В началото на юни 1968 г. Кенеди печели първичните избори в щата Калифорния. Това е ключов вот, тъй като според повечето коментатори победителят ще може впоследствие да си осигури и номинацията на Демократическата партия. Но малко след полунощ на 5 юни, когато Кенеди и неговите поддръжници празнуват победата в хотел \"Амбасадор\" в Лос Анджелис, той е прострелян три пъти. 26 часа по-късно, след като са положени всички усилия да бъде спасен, от болницата съобщават, че Кенеди е починал. Официалната версия е, че убиецът е Сирхан Сирхан, 24-годишен палестинец, които бил недоволен от подкрепата на Кенеди за Израел. Но както и с убийството на Джон Кенеди, случаят и до днес предизвиква множество спорове и теории на конспирацията. Документирано е изказване на заместник-директора на ФБР Клайд Толсън, в което той заявява \"Надявам се някой да застреля кучия син\". Предвид откритата неприязън, която американските служби неведнъж са изразявали спрямо братята Кенеди и предвид идеите им за политиката както вътре, така и извън страната, убийствата им остават една от най-големите мистерии на ХХ в., а сянката на съмнението продължава да тегне и днес. В скорошно интервю по повод годишнината единият от синовете му, Робърт Кенеди-младши, който сега също е политик от Демократическата партия, също заяви, че не вярва Сирхан да е убил баща му и призова за ново разследване.  Дори никога да не научим окончателната и неопровержима истина обаче, остава факт, че Робърт Кенеди е човек, който можеше да промени хода на световната политика чрез властта на президента на САЩ и днес светът може би щеше да бъде едно по-добро място.   \n \t\n", "date": "2018.06.06", "title": " Кой се страхуваше от Робърт Кенеди?  "}
{"url": "http://www.duma.bg/node/168292", "text": "Порошенко брани фарса \"Бабченко\" \nПрезидентът на Украйна Петро Порошенко защити инсценировката на убийството на руския журналист Аркадий Бабченко, изтъквайки в интервю, че това е било необходимо, за да се \"защити свободата на медиите\". \"Онези, които ни критикуват, биха ли предпочели руските тайни служби да бяха убили този журналист\", запита Порошенко в интервю за най-тиражния испански вестник \"Паис\" и настоя, че подобни техники трябвало да се използват. Арестуваха китайски шпионин в САЩ \nБивш офицер от военното разузнаване на САЩ е бил арестуван през уикенда по обвинения, че се е опитвал да шпионира САЩ в полза на Китай. ФБР е арестувало 58-годишния Рон Рокуел Хансън в събота, докато пътувал към международното летище в Сиатъл, за да се качи на самолет за Китай. Обвинен е в опит да предаде информация за американската национална отбрана на Китай и за получаването на \"стотици хиляди долари\", докато е действал нелегално като агент на китайското правителство. \nОткриха анаболи в български ТИР \nМитничари в Сърбия откриха и задържаха огромно количество анаболни стероиди и тестостерон в български ТИР. Незаконната стока възлиза на милиони динари. Според документите камионът е превозвал алуминиеви части. При проверката обаче митничарите открили скрити в превозното средство 58 000 таблетки с анаболни стероиди \"Мастерон\", \"Анавар\". Открити са и други 550 инжекции \"Андропен\" и \"Сустанон\" с тестостерон. \nЧехия е срещу глоби за неприемане на бежанци \nЧешкият премиер Андрей Бабиш отхвърли идеята на германския канцлер Ангела Меркел за въвеждане на глоби, които ще трябва да платят отказващите да приемат бежанци държави членки на ЕС. \"Относно това ясно заявихме - кой ще живее или работи у нас, ще решават само нашите граждани и нашите компании“, заяви той. Ангела Меркел се застъпи за приемането в Евросъюза на механизъм за компенсация на на европейските държави, приемащи мигранти.   \n \t\n", "date": "2018.06.06", "title": "Кратки новини"}
{"url": "http://www.duma.bg/node/168291", "text": "До дни ще се проведе телефонният разговор между премиерите на Македония и на Гърция. Сега работим за създаването на необходимите условия за осъществяването на този разговор. Това каза македонският премиер Зоран Заев в отговор на въпроса кога ще се състои разговорът с неговия колега Алексис Ципрас. \n\"Процесът е към самия край и вярвам, че той ще бъде щастлив и успешен... Да не избързваме с подробностите. Работим върху създаването на условия за телефонен разговор. Става въпрос за дни. След като това стане, гражданите ще бъдат информирани, включително и за съдържанието му\", подчерта македонският премиер, цитиран от държавното радио в Скопие. \n\"Въпросът е много чувствителен и ще бъдем внимателни. Искам тези дни да бъдат дни на успешен край на процеса. Когато всички подробности бъдат договорени, веднага ще ги споделя публично. Положението е чувствително и при нас, и в Гърция\", поясни още Заев и добави, че накрая \"гражданите ще се произнесат на референдум\". \nВ интервю за държавната телевизия ЕРТ гръцкият външен министър Никос Кодзияс също изрази надежда, че в близките дни ще се стигне до решение на дългогодишния спор между Атина и Скопие за името на Република Македония. Република Северна Македония, Република Горна Македония и Република Нова Македония са имената, които са останали на масата за преговори между Скопие и Атина, след като отпадна и предложението за Република Вардарска Македония. В следващите дни може да се стигне до постигането на споразумение, с което да бъде сложена точка на десетилетния спор за името на Македония, заяви Кодзияс. \n\"Сега е моментът да кажем голямото \"да\" или голямото \"не\". Сделката не е спринт на 100 метра, има камъни и падания и трябва да имаме търпение. Но докато няма споразумение, нищо не е завършено\", коментира първият дипломат на Атина. \nСпоред него споразумението е добър компромис, от който печелят и двете страни. \nГръцкият министър не пожела да коментира информацията, че е договорено името Северна Македония, и заяви, че окончателният вариант ще бъде обявен от премиерите на двете съседни държави. Говорейки за възможните имена, Кодзияс също така заяви, че \"Атина е предложила на Скопие\" да предложи нови имена, ако не приема някое от предложенията на посредника на ООН в спора Матю Нимиц. \nТой отговори и на критиките от опозицията, заявявайки, че предишните гръцки правителства са приемали решения като Република Македония-Скопие, т. е. с двойна формула, без изискване за всестранна употреба, т. е. ерга омнес. \n\"Наш национален интерес е да решим проблема с името на съседа и това е целта на нашата активна външна политика\", категоричен бе гръцкият министър. \nАртан Груби, ключов депутат от коалиционния партньор Демократичен съюз за интеграция в македонското правителство, от своя страна също заяви, че договорът между Скопие и Атина е въпрос на няколко дни. Преговорите за името на Македония не са в задънена улица, а се обсъждат \"различно прилагане на договореното\" и възможни \"други креативни решения\" отвъд пакета варианти за името, договорени между Скопие и Атина с посредничеството на ООН, каза той. \n\"Креативни като: \"Република Крушевска Македония\", \"Република Съвременна Македония\", \"Република Европейска Македония\", обясни Груби, давайки пример за възможни решения. Никога не сме били по-близо до решение. Като партия сме оптимисти и даваме голяма поддръжка за решаване на спора.\"   \n \t\n", "date": "2018.06.06", "title": "Гърците и македонците са близо до сделка "}
{"url": "http://www.duma.bg/node/168323", "text": "Родители на неприети в нито едно училище бъдещи първокласници пращат петиция, изразяваща недоволството им от системата за прием, до кмета на София Йорданка Фандъкова, заместника й Тодор Чобанов и шефката на Инспектората по образование Ваня Кастрева. След излизането на първото класиране в понеделник вечерта се оказа, че много деца не са приети в нито едно училище, въпреки че са подали документи в няколко едновременно. Ситуацията е най-драматична в квартали като \"Лозенец\", \"Гоце Делчев\", \"Младост\", където хлапетата с над 3 години уседналост и попадащи в първа група с най-голямо предимство не са класирани. Сред училищата, които не са успели да класират всички деца от прилежащата територия, живели там над три години, са 73 СУ, 84 СУ и 5 СУ. \n\"Новата система се яви на първия си тест, но за съжаление оценката, която получи, не беше добра. Поправете я в името на справедливостта\", призовават недоволните в петицията. \nОт тази година правилата за прием не позволяват да се ползват предимства за други училища и на практика децата няма да има къде да се запишат освен в далечни и нежелани училища. До миналата година те можеха да получават допълнителни точки по местоживеене според административния район, за второ дете, за многодетно семейство, по месторабота на родител или посещение в предучилищна група към училището. От тази година обаче предимството е само по уседналост в прилежащата територия на едно училище и некласирането в него може да изпрати детето в другия край на града. \nРодителите сигнализират и за нередности от страна на ръководствата на училища. Някои от тях са поискали оригинала за завършена подготвителна група при кандидатстване за второ класиране. Това автоматично отнема възможността родителите да опитат да подадат заявление за класиране и в друго училище.   \n \t\n", "date": "2018.06.06", "title": "Неприети бъдещи първокласници пращат петиция до Столичната община"}
{"url": "http://www.duma.bg/node/168324", "text": "От тази година се увеличават и капитационните плащания, съобщи д-р Галя Йорданова, директор на дирекция \"Извънболнична медицинска помощ\" на семинар на НЗОК \"Нови моменти в НРД 2018\". Например за деца от 0 до 18 г. джипитата ще получават по 1,45 лв. на дете, записано в лисата им. За годината касата е предвидила общо 1 232 824 1,45 детски прегледа. Според стандарта бебетата до 1 г. задължително ще минават на 14 прегледа годишно, от 1 до 2 г. - на 4, от 2 до 7 г. на 2 прегледа и от 7 до 18 г. на един. \nКапитацията за здравноосигурените от 18 до 65 г. от 1,05 лв. става 1,11 лв., а за записаните при джипито хора над 65 г. НЗОК ще плаща по 1,52 лв. вместо досегашните 1,47 лв. \nЗа профилактичните прегледи на бебета и деца до 2 г. касата ще плаща на лекарите по лев повече, увеличението за децата от 2 до 7 г. е 50 ст. За профилактичен преглед за ученици от 7 до 18 г. лекарите ще получават по 9 лв. \nСпоред новия рамков договор от тази година общопрактикуващи лекари ще могат да заместват специалисти в болници, в които няма лекар със съответната специалност. Например джипи със специалност педиатрия, ще може да заема съответното място, но не може да работи по клинична пътека, а само ще преглежда или консултира.  \nОт касата за пореден път подчертаха, че се увеличават парите за 141 клинични пътеки.  \nКъм момента само 12 лечебни заведения все още нямат договори с НЗОК по НРД 2018, съобщи д-р Гева Стоилова, началник-отдел \"Договаряне, методология и анализ на болничната медицинска помощ\". Както по-рано писа ДУМА, въвеждат се нови правила за отпускане на лекарства за онкоболни.   \n \t\n", "date": "2018.06.06", "title": " Увеличават парите на личните лекари"}
{"url": "http://www.duma.bg/node/168325", "text": "НЗОК вече ще плаща за реално направените вливания на онколекарства, а не за използвани флакони. Това съобщи директорът на дирекция \"Лекарствени продукти, медицински изделия и контрол по предписване и отпускане\" в НЗОК д-р Галя Кондева. Идеята е, ако има например четирима пациенти, нуждаещи се от едно и също лекарство, вливанията им да се правят едновременно, за да може отворените флакони да се използват изцяло. Според д-р Кондева частните онкоболници планират много по-добре разхода на лекарство. Около 75% от разходите за онколекарства отиват за прицелно лечение и само 25% - за стандартна терапия, обясни тя. Затова касата ще изисква контрол доколко прилаганото лечение отговаря на потребностите на даден пациент и какъв резултат дава. За първи път се въвеждат електронни протоколи при започване на лечение на хора с онкологични и онкохематологични заболявания. \nВ момента 40 стационара имат договор с НЗОК за онко- и хематологично лечение. С най-голям среден разход на преминал пациент е Александровска болница с 12 814 лв. за 2017 г. и 13 705 лв. през 2016 г. На второ място е болница \"Сердика\" с 9987 лв. за миналата и 7793 за предходната година, следвана от специализираната болница за хематологични заболявания със 7 841 лв. за 2016-а и 9759 лв. за 2017 г. От 1 април 2018 г. НЗОК плаща ново медицинско изделие - еластомерна помпа, което проследява и прави 24-часов запис на вливането при химиотерапия при рак на дебелото черво. Записът показва дали вливането е извършено.  \nПрез 2017 г. ръстът на нетните разходи за лекарства е 21% в сравнение с 2016 г., но е по-малък от ръста през 2016 г. в сравнение с 2015 г. Анализирането на разходите за 2017 г. показва, че реимбурсната сума за лекарствени продукти, отпускани по протокол, представлява над половината от заплатената сума от НЗОК за лекарствена терапия - над 63%. За сравнение през 2016 г. разходите за тези лекарствени продукти представляват 58% от тази сума. \nОт НЗОК смятат, че е необходимо да бъдат упълномощени да изискват повторни и допълнителни изследвания на пациентите, на които се отпускат биологични лекарства, както и да бъде извършена оценка на средната стойност на лекарствената терапия. По този повод касата води интензивни разговори с научните медицински дружества. \nГолям ръст бележат и плащанията за антиинфекциозни препарати, което се дължи най-вече на новото лечение на хепатит С. Средствата са дадени за лечение на 1100 болни, над 98% от които са напълно излекувани. \n\"Ръстът в разходите в бюджета на Здравната каса е за скъпоструващи медикаменти, сред които са тези за хепатит С и за злокачествени заболявания. Дефицитът, който очакваме след приспадане на отстъпките, които сме договорили с всички притежатели на разрешение за употреба, е между 80 и 100 млн. лв.\", обясни д-р Кондева.  \nКакто ДУМА вече писа, още в първото тримесечие на годината касата имаше преразход на лекарства. Най-вероятно средства от 3-процентния резерв ще бъдат използвани за покриване на тези разходи. От касата търсят начин за рефериране на цените на медицинските изделия със стари от ЕС, подобно на лекарствата. Това съобщи директорът на дирекция \"Лекарствени продукти, медицински изделия и контрол по предписване и отпускане\" в НЗОК д-р Галя Кондева. По думите й има различни системи в страните от ЕС, по които осигурителните фондове поемат стойността на медицинските изделия. Например в Германия се правят болнични консорциуми при поръчка, в други страни ги реимбурсират по диагностично свързани групи. В момента се изработва европейски регламент за безопасността на и за оценка на ефекта от ползване на медицински изделия, чието прилагане се очаква да е към 2020 г.  \nВ момента НЗОК реимбурсира 3 хил. медицински изделия в 19 групи. 52% от разходите по този параграф са в областта на кардиологията. През 2017 г. е имало 4 млн. лв. ръст на разходите за стентове в сравнение с предходната година. \nОт НЗОК планират изработване и прилагане на система от индикатори/критерии, с които ще се извършва мониторинг и оценка за здравните резултати, социалния ефект и икономически ефект от употребата на медицинското изделие. Предвиждат и разработване на прозрачен механизъм за определяне на стойността, която ще заплаща НЗОК съобразно бюджета на НЗОК и външно рефериране. \n    \n \t\n", "date": "2018.06.06", "title": "НЗОК планира нови мерки за контрол на скъпите лекарства "}
{"url": "http://www.duma.bg/node/168327", "text": "На 7 юни в постоянната приемна на БСП в София (ул. \"Леге\" №10, ет. 1) гражданите ще получат безплатни юридически консултации. Юристите ще бъдат на разположение на софиянци от 15 до 18 часа. \nЖелаещите може предварително да се запишат на телефон 02/987 20 86.     \n \t\n", "date": "2018.06.06", "title": "ПРЕДСТОЯЩО"}
{"url": "http://www.duma.bg/node/168328", "text": "За председател на Младежкото обединение в БСП в София-област късно в понеделник бе избран Георги Янакиев от Елин Пелин. Той посочи и първия си заместник - Денислав Давидков от Годеч, скоро ще бъде ясно и новото бюро на МО в областта. \nЯнакиев получи от предшественичката си Стоянка Балова ключ, който своеобразно отключва всички врати. Наследството е традиция още от предходния председател на младежите в областта Анна Тодорова. Новият младежки лидер си пожела общинските съветници в младежка възраст от Софийско да бъдат поне 50 при следващите местни избори, а минимум трима от кметовете да са под 35 години. Младите социалисти отбелязаха и рождения ден на областната структура. Свещичките на празничната торта бяха не осем, а 89 - с пожелание и на осемдесет и деветия й рожден ден да има повод за честване. \nПовече упоритост, енергия, плам и дори малко нахалство пожела на младежите областният председател на БСП Александър Манолов, който бе гост на заседанието на МО.   \n \t\n", "date": "2018.06.06", "title": "Георги Янакиев е новият лидер на младите социалисти в Софийско"}
{"url": "http://www.duma.bg/node/168329", "text": "Покана за визита в София е отправила Корнелия Нинова към левите лидери от Вишеградската четворка. Както ДУМА вече писа, председателят на БСП и представителите на Полша, Унгария, Чехия и Словакия обсъдиха в Братислава следващия бюджет на ЕС и кохезионната политика. \"Тази първа среща е добро начало. Приехме декларация, че този формат ще стане постоянен. Ще се срещаме на всеки шест месеца за обсъждане на важни теми за нашите държави и Европа. Ще търсим съгласие в защита на общите ни интереси. Поканих колегите следващата ни среща да бъде в България\", обяви Нинова. \nПетима партийни лидери подписаха в Братислава обща декларация за сътрудничество. Участниците в срещата възнамеряват да работят по-сплотено като регион, за да обменят добри практики, да си сътрудничат и да развиват общи позиции по различни проблеми в Европа. Ще търсим активно съюзници от други държави, които да подкрепят нашите инициативи, е записано в декларацията. \nНа срещата в Братислава дойде Марош Шефчович, зам.-председател на Европейската комисия и комисар с ресор \"Енергиен съюз\". \"Запознах колегите с проекта АЕЦ \"Белене\". Изразих позицията ни за необходимостта от изграждане на атомната централа. Заявих, че ще подкрепим българското правителство за построяването й. Проектът \"Белене\" е важен за България и ЕС. Г-н Шефчович изрази позиция, че правителството ни трябва да подготви и представи икономическа и финансова обосновка на проекта и да ги представи в комисията\", допълва тя. Нинова е разказала за внесеното от депутатите на БСП предложение за отпадане забраната за строителство като първа стъпка по изграждането на атомната електроцентрала.   \n \t\n", "date": "2018.06.06", "title": "Левите лидери от Вишеградската четворка ще дойдат в София"}
{"url": "http://www.duma.bg/node/168332", "text": "Столичната община все още не е наясно какво става с \"Бронзовата къща\" и дали изобщо ще има такава, а зам.-кметът по образование и култура Тодор Чобанов препраща всички въпроси към автора на инсталацията Пламен Деянофф. Той започна да демонтира малкото сглобени елементи в понеделник и част от тях бяха изнесени от площадката на бившия мавзолей. Според Деянофф фундаментът ще се сглобява на друго място и след това ще бъде върнат. \nПред \"Площад Славейков\" Тодор Чобанов обяснява защо е имало забавяне на проекта между февруари и май, но не и защо нищо не е направено през последния месец и каква е причината за действията на Деянофф през последните дни. \nЗам.-кметът припомня, че е имало конструктивни проблеми на подземното ниво и фундамента и това е наложило допълнителни укрепителни дейности. \"Следва да попитате автора, който има цялостния ангажимент по хода на изграждането\", отговори Чобанов на въпроса защо нищо не се прави през последните седмици. \n\"По преценка на Пламен Деянофф не е било обявено по време на събитието на 3 май с участието на австрийския президент Александър ван дер Белен и кмета Йорданка Фандъкова, че представената конструкция на произведението е само демонстрация, а не начало на изграждането на същинското произведение\", обяснява още Тодор Чобанов. Той повтаря, че решението голяма част от модулите да бъдат доставени на площада и впоследствие сглобени на друго място е преценка на автора.     \n \t\n", "date": "2018.06.06", "title": " Столичната община не знае какво става с \"Бронзовата къща\""}
{"url": "http://www.duma.bg/node/168331", "text": "В началото на юли в София ще започнат ремонтните действия по реконструкцията на бул. \"Васил Левски\", заяви заместник-кметът по транспорта Евгени Крусев. Заради ремонтните дейности се очаква за около месец и половина движението в района да бъде затруднено. В тази връзка Крусев призова шофьорите да използват алтернативни маршрути, така че да се избегне трудното преминаване. Реконструкцията на булевард \"Васил Левски\" ще стане съвместно с ремонта на улица \"Граф Игнатиев\", тъй като ще се сменят релси на кръстовището и ще се изгражда и подлез към близко намиращата се метростанция. \n    \n \t\n", "date": "2018.06.06", "title": "Ремонтират столичния бул. \"Васил Левски\" през юли"}
{"url": "http://www.duma.bg/node/168333", "text": "СЕМ предлага рекламата на хазартни игри да бъде ограничена като количество и да се излъчва само след 22 часа. Вчера членовете на Съвета за електронни медии обсъдиха внесените в парламента промени в Закона за хазарта, с които вицепремиерът Валери Симеонов се закани да ограничи продажбата на лотарийни билети. Документът предвиждаше те да се купуват само в определени пунктове, разписана бе и пълна забрана на тв рекламите с печеливши участници. Очаква се законопроектът да бъде обсъден на първо четене в бюджетната комисия следващата седмица. Становището на медийния регулатор също ще бъде внесено в Народното събрание. \n\"Колегите изразиха своите становища. Общото мнение е, че целта е ясна и правилна и е редно на този остър социален проблем да бъде обърнато особено внимание. Ако се направи по аналогия със Закона за здравето и алкохолните напитки, да бъде препозиционирана рекламата с търговското слово във време, в което няма да е достъпна за деца и за уязвима аудитория\", заяви председателят на СЕМ София Владимирова. \nМеждувременно основният играч в бизнеса с търкането на билети - \"Националната лотария\", обяви, че е в процес на предоговаряне на отношенията си с Нова телевизия, тъй като медията не се държала партньорски. \nПрипомняме, че най-заинтересованите и финансово зависими от казуса организации се обявиха срещу промените. Сред недоволните са Конфедерацията на работодателите и индустриалците в България, в която членуват хазартните фирми, Асоциацията на радио и телевизионните оператори, в която са телевизиите, БФС и др. \nНа вчерашното си заседание СЕМ прекрати правомощията на Мария Стоянова като член на регулатора. Стоянова подаде заявление да бъде освободена заради изтичането на мандата. Предстои президентът Румен Радев да издаде указ за назначаване на нов член на СЕМ от президентската квота.   \n \t\n", "date": "2018.06.06", "title": " СЕМ предлага хазартните реклами да са след 22 ч."}
{"url": "http://www.duma.bg/node/168335", "text": "Масово бъдещи столични първокласници остават без места в училищата след първото класиране, обявено в понеделник вечерта. Оказа се, че въпреки че родителите са подали заявления в 4-5 школа, децата им не са приети в нито едно от тях. Затова майки пращат петиция, изразяваща недоволството им от системата за прием, до кмета на София Йорданка Фандъкова, заместника й Тодор Чобанов и шефката на Инспектората по образование Ваня Кастрева.  Ситуацията е най-драматична в квартали като \"Лозенец\", \"Гоце Делчев\", \"Младост\", където хлапетата с над 3 години уседналост и попадащи в първа група с най-голямо предимство не са класирани. Сред училищата, които не са успели да класират всички деца от прилежащата територия, живели там над три години, са 73 СУ, 84 СУ и 5 СУ. \"Новата система се яви на първия си тест, но за съжаление оценката, която получи, не беше добра. Поправете я в името на справедливостта\", призовават недоволните в петицията.  \nОт тази година правилата за прием не позволяват да се ползват предимства за други училища и на практика децата няма да има къде да се запишат освен в далечни и нежелани училища. До миналата година те можеха да получават допълнителни точки по местоживеене според административния район, за второ дете, за многодетно семейство, по месторабота на родител или посещение в предучилищна група към училището. От тази година обаче предимството е само по уседналост в прилежащата територия на едно училище и некласирането в него може да изпрати детето в другия край на града.  \nОще когато бе оповестена новата система за прием, от общината заявиха, че местата са повече от първокласниците и неприетите след третото класиране, трябва да се обърнат към регионалното управление по образование, за да научат къде има свободни места. Рискът обаче е те да са в много отдалечени квартали, което противоречи на целта на новата система - детето да учи в най-близкото учебно заведение.  \nРодителите сигнализират и за нередности от страна на ръководствата на училища. Някои от тях са поискали оригинала за завършена подготвителна група при кандидатстване за второ класиране. Това автоматично отнема възможността родителите да опитат да подадат заявление за класиране и в друго училище.     \n \t\n", "date": "2018.06.06", "title": "Столични първокласници останаха без училища "}
{"url": "http://www.duma.bg/node/168309", "text": "1519 - РАЖДА СЕ АНДРЕА ЧЕЗАЛПИНО, ИТАЛИАНСКИ ЛЕКАР И ФИЛОСОФ (УМИРА 1603 Г.). Един от основателите на ботаниката. Негови са първите значими открития относно кръвообращението. За негово постижение се смята установяването на сърцето (не на черния дроб, както се е вярвало дотогава) като център на движението на кръвта по артериите и вените. 1606 - РАЖДА СЕ ПИЕР КОРНЕЙ, ФРЕНСКИ ДРАМАТУРГ (УМИРА 1684 Г.). Заедно с Молиер и Жан Расин е смятан за основоположник на френската трагедия. Пише пиеси близо 40 години. Първата му истинска трагедия е \"Медея\" със сюжет от старогръцката митология (1635). След това пише драмата \"Сид\" с испански сюжет, главният герой е испанският национален герой Родриго, наречен от признателния испански народ Сид (от арабски - повелител). 1799 - РАЖДА СЕ АЛЕКСАНДЪР ПУШКИН, РУСКИ ПОЕТ (УМИРА 1837 Г.). Родоначалник на новата руска литература, създател на съвременния руски литературен език. Сред най-известните му творби са романът в стихове \"Евгений Онегин\", поемата \"Руслан и Людмила\" и др. 1882 - АМЕРИКАНЕЦЪТ ХЕНРИ УИЛИ ПАТЕНТОВА ЕЛЕКТРИЧЕСКАТА ЮТИЯ. Изобретени през ХV в., първите ютии били изработвани от метал (чугун или желязо). Представлявали цяло тяло с капак, който в задната си част бил подвижно закрепен върху ос, за да може да се отваря и затваря. Предавали са топлината, необходима за гладенето, като в тях са били поставяни въглени. Най-отгоре върху капака е имало дървена дръжка, която е служела за предпазване от изгаряне на ръцете на гладещия. 1903 - РАЖДА СЕ АРАМ ХАЧАТУРЯН, АРМЕНСКИ КОМПОЗИТОР (УМИРА 1978 Г.). Автор на балетите \"Спартак\", \"Маскарад\" и \"Гаяне\", в който се включва известният Танц със саби. Изявява се също като диригент, педагог, музикално-обществен деятел. Народен артист на СССР (1954) и Герой на социалистическия труд (1973), академик на Академията на науките (АН) на Арменската съветска социалистическа република (1963). Награждаван с множество държавни отличия и награди. 1961 - УМИРА КАРЛ ГУСТАВ ЮНГ, ШВЕЙЦАРСКИ ПСИХОЛОГ И ПСИХИАТЪР (Р. 1875 Г.). Ученик на Зигмунд Фройд. Създава направление в психологията, наречено \"аналитична психология\". Личността му е една от най-големите енигми на ХХ в. и буди големи противоречия. Провъзгласяван от мнозина като един от най-големите и дълбоки мислители не само на своето време, той е ненавиждан от други, отхвърлящи писанията му като наукоподобен мистицизъм и фантазия. 1999 - УМИРА ДАМЯН ДАМЯНОВ, ПОЕТ (Р. 1935 Г.). За първи път публикува стихотворения през 1949 г. във в. \"Сливенско дело\", а по-късно публикува поетични творби в централния литературен печат. Народен деятел на културата, лауреат е на Димитровска награда, а през 1998 г. получава наградата \"Иван Вазов\" за цялостно литературно творчество.   \n \t\n", "date": "2018.06.06", "title": "Датата"}
{"url": "http://www.duma.bg/node/168311", "text": "Преди месец настъпи промяна в \"Шоуто на Слави\". Появи се новата рубрика \"Глей как се прави...\" с участието на Криско. И хоп, още в петък на 25 май т.г. гледахме втората част от \"гостуванката\" на Митко Щерев при Слави Трифонов. \nНещо лично и нищо лично. Митко заслужава внимание именно на 24 май, ако става дума за принос в културата, особено в музиката. Иначе ще продължим и на 24 май в Деня на славянската култура, писменост и българския език да гледаме харема на Кьосем във великолепния век на османската империя, като че ли още сме под присъствието на османската империя. Не че не е така, но защо и в деня на Кирил и Методия трябва да търпим това многовековно унижение! \n Два дни все пак екипът на \"Шоуто на Слави\" ни достави удоволствието да слушаме и говорим за българска популярна музика и култура. А Митко Щерев в това отношение има какво да предложи. Приятна беше атмосферата, разказите около някои песни, дори около отношението на съветската публика към неговите рецитали в миналия век. Чухте ли как се е родила песента \"Утре\" върху белия роял в Ташкент! И как са създадени песните за филма \"Осъдени души\" на Въло Радев, \"Скъпи мой, мили мой\" на Едуард Захариев, как \"Молитва за дъжд\" по прозата на Димитър Василев става заглавие на албума на \"Диана експрес\" \nЕ, десетина песни не са всичко от портфейла на  филмовия композитор на столетието, но все пак и това беше символичен жест към любовта на публиката към този обичан музикант и артист. Нали на 24 май споменахме имената на заслужили творци в българската култура. Нали не сте чували другаде имената на творци като Добри Жотев, на Димитър Василев, на Въло Радев, на Иван Пейчев, Петър Василев, Стефан Банков, Иля Велчев, Димитър Керелезов, Лъчезар Станчев... Иначе излиза, че за културата днес единствено са достатъчни Криско, Графа, Георги Господинов, Стефан Вълдобрев, Лиляна Филипова, Камен Донев и още няколко днес временно актуални имена. Някой вече беше писал, че при тях има пет процента талант и 95 процента политическа реклама, защото са грантаджии или близки до \"Америка за България\", а защо не и \"Америка ЗАД България\". Може да е пресилено, но е близко до истината. \n Вероятно подборът не е най-пълен при срещата с Митко Щерев. Та той има над тридесет и пет участия като филмов композитор, да не говорим за песните му за Лили Иванова, за детските му песни в телевизията, за политическите му пристрастия. Веднага ще се сетите, че е написал и музиката за филма \"Човек от народа\", за филмите на Иванка Гръбчева  за банкера Буров и \"Ваканцията на Лили\", ще попитате защо в предаването не чухте песни като \"Има любов\" (Емил Димитров и Богдана Крадочева) \"Стари мой приятелю\", Хризантеми\", \"Северина\", \"Нямо кино\", \"Бяла любов\", \"Елеонора\". Те не са ли хитове? Не е ли хит песента, взела награда \"Мое море\" в изпълнение на Невена Цонева през 2006 г. в Бургас? \n  Поне още две-три предавания трябваше да се посветят на Митко Щерев, но и тези двете напомниха за сериозни пропуски в политиката на телевизиите по отношение на приноса на дейците в българската естрада за българската духовност и култура. \n Имаме дълг към Тончо Русев, към Найден Андреев, към Вили Казасян, към Александър Йосифов, към Йосиф Цанков, към Борис Карадимчев, Зорница Попова, Мария Нейкова... Към колко още автори!? Казали ли сме всичко за Паша Христова, за Борис Буджунов, за Боян Иванов, за Борислав Грънчаров, за Емил Димитров даже! Ами Леа Иванова, Георги Кордов, Катя Филипова, Маргарита Димитрова, Бисер Киров? \n В подобни изяви и дует \"Ритон\", и Йорданка Христова, и Богдана Карадочева, и Мая Нешкова, и Етиен Леви, и Маргарита Хранова, и Орлин Горанов, и Михаил Белчев, и Росица Кирилова, и Силвия Кацарова, \"Щурците\", \"Сигнал\", \"ФСБ\" - поне още двадесет техни колеги имат място да споделят трудности и радости в творческия процес, в срещите си с публиката, която накрая е истинското незаобиколимо жури за оценката и в кастинга за онова, което ще остане и след тях! \nБългарската песен е хубава, защото за нея работят още десетки талантливи творци. Сега е време да подсетим продуцентите, че има какво още да покажат и да кажат с нотите си Стефан Димитров, Георги Костов, Стефан Диомов, Кирил Икономов, Развигор Попов, Атанас Косев, Александър Кипров, има какво да чуем от поне още двайсетина почти  забравени композитори, поети и аранжори, от изпълнителите на техните творби... И всичко това само ще обогати и културата ни, и духовното ни самочувствие, че наистина сме дали нещо на света. \n Видяхте как се прави и как доставя удоволствие непринудено и със самоирония даже една телевизионна импровизация с композитор, който смята, че вече не е актуален, но е още обичан и харесван като мелодик, като филмов композитор, като любимец на певци и публика... Чухте как публиката сама пее песните на любимите автори, как остава удовлетворена от шоуто, в което сама участва. А това не е ли достатъчно? И не е ли причина за поощрение и повторение! \nЕй така се прави, драги зрители! \nМитко Щерев \nБисер Киров      \n \t\n", "date": "2018.06.06", "title": "ЕЙ ТАКА СЕ ПРАВИ... "}
{"url": "http://www.duma.bg/node/168310", "text": "За чест на българските изследователи на възрожденския период през ХIХ в. Димитър Великсин не е забравен и му е отделено престижно внимание в енциклопедиите на Българската възрожденска интелигенция (1988), на Българската възрожденска литература (1997), на Българската възрожденска книжнина (1957), в т. ч. не е изпуснат и в енциклопедията на братя Н. и Г. Данчови от 1936 г. Израз на признание към Великсин, най-вече като билингвистичен (двуезичен) поет, е и подходът на академичното издателство \"Проф. М. Дринов\", което ни предложи книгата \"Димитър Великсин\" - съчинения, с четири раздела - Стихотворения, Статии, Писма и Документи, под съставителството, редакцията и коментара на Стефана Таринска и Родика Флоря, 1999 г. \nЗа рождената година на Димитър Великсин податките са две - 1840 и 1834 г. По-близко до истината е втората година - 1834-а. Роден е в Браила, в търговско семейство от Карнобат, емигрирало в Румъния след Руско-турската война 1829-1830 г. Учи в румънско, гръцко и българско училище в Браила. Овладява добре френски език. От ранна възраст се насочва към словото - обстоятелство, което предопределя бъдещите му занимания. А и първата податка е, че през 1859 г. е даден под съд заради сатирична творба срещу местния градоначалник. През лятото на 1861 г. се запознава с Г. С. Раковски, който на път за Одеса се отбива в Браила. През ноември същата година заминава за Белград да помага на Раковски при списването на в. \"Дунавски лебед\". Великсин участва и в Първата българска легия. Съидейник и приятел е с дейците в ТБЦК (Тайния централен български комитет). \nПо-късно, като стипендиант на Николай Тошков, следва литература във френски колеж и Сорбоната в Париж. През 1868-1871 г. специализира литература и право, а заедно с това усъвършенства френския език. \nЗавръщайки се след обучението си, влиза в контакт с видни румънски културни дейци. Започва да сътрудничи активно на в. \"Бучумул\", редактиран от изтъкнатия румънски публицист Ч. Болиак. На 8 ноември 1863 г. пише писмо от Браила до Г. С. Раковски в Букурещ във връзка с издаването на неговия вестник \"Бъдущност\", в което между другото установява, че с Раковски са роднини. Очевидно това е основанието за сближаването му с него и пребиваването му в Букурещ, където сътрудничи при списването на българо-румънските вестници \"Бъдущност\" и \"Бранител\", в т. ч. превежда материали от български на румънски език. Между другото при завръщането си в Румъния от Париж първоначално става чиновник в Статистиката в Букурещ, а после и секретар на кметството в Браила. \nДимитър Великсин владее няколко езика - румънски, гръцки, френски и български, на които пише своите творби. Предпоставка освен като автор той да се наложи като желан преводач, особено в областта на театралното изкуство. В такъв аспект активно е сътрудничеството му с Добри Войников. Във възрожденската летопис четем: \"Румънска театрална трупа на В. Влъдическу изнася спектакъл в Галац с български репертоар; драми на Войников, преведени от Великсин стихове на Великсин, \"Бъдещето на християнските народи в Ориента\", рецитирано от известната актриса Фани Тардини. Събитието е датирано на 8 окт. 1887 г.\" Между другото към същата дата от печата научаваме, че Д. Великсин издава анонимно брошурата \"Раните на България\" (на френски), отпечатана в Галац. \nКъм 1868 г. засичаме, че на 3 юни Великсин дарява 640 гроша за българската църква в Браила. И още, че участва в агитационната дейност на ТЦБК по преминаването на четата на Хаджи Димитър и Стефан Караджа, за която Великсин написва бунтовен марш. За неговата съпричастност към четнишкото движение е арестуван в Браила като бунтовник и изпратен за разследване в Букурещ. Едно от основанията за тази санкция е и публикацията от него на стихотворението \"Позив към всичките българи за освобождение на отечеството\". Освободен е под гаранция с поръчителството от Зисо Сидери. След прекратяване на делото срещу него заедно с Иван Касабов повежда борба срещу \"старите\" във връзка с мемоара до Парижката конференция, подписан от 54 български първенци. Едновременно с това активността му с перото не намалява и във в. \"Народност\" публикува стихотворението \"Лебедовата песен на един български изгнаник\" (на френски език), посветено на Г. С. Раковски по повод година и половина от неговата кончина. \nДимитър Великсин се сближава с Христо Ботев около издаването на в. \"Дума\". Заедно участват в събранието на Българското книжовно дружество (дн. БАН), Великсин като делегат от Букурещ и Браила. \nПрез май 1872 г. Великсин присъства на годишните изпити в българското училище в Браила. В последните години на турското робство служи като секретар на общинския съвет в Браила и като чиновник в Букурещ. Време, в което не спира да се изявява в печата. За него Ботев споделя: \"Аз съм поет по душа - Великсин е поет по изкуство.\" За Вазов поезията на Великсин притежава \"благороден дух\", \"светли чувства\", \"благородни отклици от добро и милост\". \nКонтактен и любопитен, наред с привлекателната си физическа осанка Димитър Великсин съхранява трайни приятелства. Дружбата му с Иван Вазов, Киряк Цанков, Ангелаки Савич продължава и след Освобождението. През 1879 г. се преселва в България и се установява в София. През юли същата година е назначен за главен секретар на Министерството на вътрешните дела. Но боледува, поради което след няколко месеца - януари 1880 г., загубва службата си. В писмо до Киряк Цанков се изповядва: \"Излишно е да Ви казвам до каква крайност стигна положението ми... става от ден на ден по-жалостно и по-несносно.\" Приятелството с К. Цанков очевидно си казва думата и от 1 февруари 1881 г. Великсин е назначен за \"канцелярин\" в Българската дипломатическа агенция в Букурещ, а на 31 октомври същата година е преназначен за секретар на същото ведомство. На 8 март 1880 г. е назначен като временен управляващ Българската дипломатическа агенция в Букурещ, какъвто е до 13 юни 1884 г., от която дата става член на Кодификационната комисия при Министерския съвет. Но... до 1 януари 1885 г., когато комисията се закрива и Великсин повече не заема държавна служба. \nДимитър (Драгой) Великов-Великсин живее в София самотен и отчужден от обществения живот. За съжаление. \nВ края на октомври 1896 г. отива в Париж да се лекува, но там умира. Дори гробът му остава неизвестен. Съдба!!! И то след достойно отстояване на българщината с преодоляване на емигрантския живот, макар и недалеч от майка България. \nСъчиненията на Димитър Великсин \nВ. \"Бъдущност\" \nВ. \"Дунавски лебед\"   \n \t\n", "date": "2018.06.06", "title": "Димитър Великсин - поет по изкуство "}
{"url": "http://www.duma.bg/node/168312", "text": "\nОтдавна ми се иска да кажа това, заради което пиша тези редове. Но ме е възпирало съмнението дали истината такава, каквато е, няма да навреди на БСП. Но с годините се убедих, че да недоизказваш истината или да я скриваш, да правиш грешки, а после да не си ги признаваш, да хитруваш на дребно или на едро, не носи дивиденти. Напротив, така човекът или обществената организация олекват, просмукват се от страх да не ги разобличат и от двуличие, което не им прави чест. В България през трите десетилетия на прехода този манталитет, тези практики сякаш не правят особено впечатление, превърнаха се в навик, във вреден навик.  \nСтрува ми се, че и на ръководствата на БСП след 1989 г. не са чужди подобни нрави. Нрави, които приемат за нормално да се подминава истината, да не се посочват недостатъци и вредни постъпки, да не се признава вината, да няма покаяние. Според мен социалистическата партия още в началото на прехода правилно се разграничи от грешките и пороците през социалистическия период. Даже прекали с извиненията и покаянията! Но за греховете, които след 1989 г. допуснаха нейни лидери, се мълчи, тези грехове не се обсъждат или съвсем рядко се обсъждат на конференции, пленуми и конгреси, не се разнищват в изказвания на ръководни дейци.       \nНе се ли постъпи точно така с подминаването на вините, консумирани от бащите на българското преустройство след 10 ноември 1989 г.? А те не са безобидни, и то главно във връзка с криминалния преход, с демографската катастрофа и с дълбоката криза, в която изпадна нашата държава! Изчезването на Резервния валутен фонд, изпомпването на предприятията, грабежът на българските дружества в чужбина, раждането на кредитните милионери и олигарсите, на борческите групировки, обявената платежна несъстоятелност на държавата, субсидирането на фондацията на Джорж Сорос \"Отворено общество\" от държавния бюджет, подготвеното фалиране на банковия сектор, и пр. са факти, които БСП непременно е длъжна  \nда анализира и категорично да оцени Факт е още, че през тези първи години на прехода ръководството на БСП доста се постара, за да изгуби влиянието и позициите си в медиите. Оттогава придобих впечатление, че българските медии, с изключение на малкото леви и национално отговорни издания, се намират под чуждоземна политическа и икономическа опека.  \nКога ще се даде партийна оценка на управлението на Демократичната левица през периода 1994-1996 г.? До каква степен антидържавният преврат на 10 ноември 1997 г. е първи предвестник на бъдещите цветни революции в Източна Европа? Доколко Великите сили са замесени в него и доколко превратът е резултат на съвпадение между заговора на десницата, вътрешнопартийни борби и провала на лявото управление?  \nСега от дистанцията на почти двадесет години съм убеден, че Георги Първанов допусна тежка грешка, като изви ръцете на делегатите на партийния ни конгрес през 2001 г. да гласуват за коренно ревизиране на външнополитическия курс на БСП: независима национална политика, при активни действия за влизане на България в Европейския съюз! Така председателят Първанов и тясното му обкръжение гарантираха общонационалния консенсус за членуване на страната ни в НАТО. Нужно ли е да добавям, че тогава цялата партия, с изключение на едно нищожно малцинство, държеше нашето отечество да продължи да провежда независима политика и като бъдещ член на Европейския съюз! \nНяколко \"по-частни\" епизоди. \nДнес, когато изтъкваме приносите на БСП за приемането на България в Европейския съюз (тези приноси са действителни и решаващи!), не разбирам защо се премълчават допуснатите вини? По време на преговорите с Брюксел, игнорирайки националния интерес, лидери на БСП тихомълком дадоха съгласието си за криминалното спиране на 3 и 4 блок на АЕЦ \"Козлодуй\", както и за приемането на неизгодните клаузи в глава \"Земеделие\" от договора с ЕС. Разбира се, че виновността на БСП е далеч по-малка от вината на останалите две партии в Тройната коалиция - НДСВ и ДПС. Факт е, че още при управлението на СДС и НДСВ бяха подготвени и подписани документите за тези огромни загуби за страната ни. Да не говорим за СДС, който още със създаването си е открит проводник на небългарска политика. Но все по-друго e, ако ние, социалистите, си кажем кривиците, байо! \nХубаво е, че парламентарната група на БСП предложи неотдавна  \nда се закрие Комисията за досиетата Това е акт със знак плюс в дейността на новото ръководство. Не ми е ясно обаче защо мълчи, че Законът за досиетата беше иницииран, подготвен и приет с решителното съдействие и гласове на нашите парламентаристи. Няма как парламентарната ни група да е действала самоволно и ИБ на БСП да не е знаело нищо. Документално е известно, че главните роли за предлагането, написването и приемането на закона изиграват член на ИБ и министър социалист, че наред с това по волята на ръководството на Комисията за досиетата по волята на БСП я оглави член на Висшия й съвет! \n Как да ни повярват нашите сънародници, че искаме искрено закриване на агенцията, щом една толкова явна вина продължаваме да я държим под ключ? Струва ми се, че Корнелия Нинова, щом е казала \"А\", трябва да продължи и по-нататък с изреждане на буквите в азбуката.    \nПословични станаха \"тайните\", които всяко поредно партийно ръководство пази по повод българското подписване на санкциите срещу Русия и легитимирането на антируския и антидържавен преврат в Киев през 2014 г. И в двата случая безсмислено е да се правим на вода ненапита. \nЗнае се, че ГЕРБ спря енергийните проекти с Русия - газопровода \"Южен поток\" (загубите за България от спирането на\"Южен поток\" са приблизително над 800 000 долара годишно), строителството на АЕЦ \"Козлодуй\" и нефтопровода \"Бургас-Александруполис\"! Ръководителите на ГЕРБ сами се хвалят, че са сложили кръст на руските енергийни проекти. Днес пък се обръщат като палачинки: мъчат се да заличат следите на своето непростимо антидържавно действие и да покажат себе си  \nс крилца на херувими Но отново ще попитам: Имат ли нещо общо с отлагането или с окончателното стопиране на тези проекти и отделни дейци на лявото движение? Какви са детайлите във връзка с окончателното решение на \"Южен поток\" след грубия натиск на САЩ, и по-конкретно след посещението на сенатора Маккейн в София?  \nДобре би било, ако се каже истината и що се отнася до подкрепата, която ръководството БСП даде за войната в Ирак или за позицията на партията преди, по време и след бомбардировките на самолети на НАТО над съседна Югославия. Не само аз, но и много други не сме наясно доколко лица на БСП са съучастници в подписването на договора за разполагане на американски военни бази на българска територия?  \nНепосредствено след 1989 г. в програмните документи на БСП Русия фигурираше като стратегически съюзник на България, през втората половина стана значим партньор, после беше определена като една от многото държави, с които нашата страна поддържа връзки. Тази метаморфоза по толкова важен въпрос според мен ще трябва също да бъде подложена на обсъждане, за да се изясни истината, за да се разбере доколко е вярна констатацията, че в БСП се случват разминавания между проруски настроените леви българи и прозападния им елит. Рано или късно на ръководството на нашата партия ще му се наложи да уточни отношението си към Русия, Кремъл и Владимир Путин, както и към статута на Крим, Донбас и Луганск! Като член на социалистическата партия бих искал да узная как се изпълнява, примерно, договорът за сътрудничество на БСП със \"Справедлива Русия\", социалистическата партия на Руската федерация, и пр.       \nНаблягам върху необходимостта БСП и нейните ръководства да отстояват истината и само истината. Отново: не ми е ясно защо сегашното ръководство допуска да става заложник за грехове, консумирани от предишни високопоставени дейци на партията? Защитата на истината, нейното достоверно съобщаване и отстояване ще повиши авторитета, ще засили доверието на българската общественост, на българския народ в Българската социалистическа партия. А това не e никак малко! \nСъществуването на толкова рецидиви на премълчаване или заобикаляне на истината би могло да бъде обяснено с наследяване на изкривените разбирания за демократичен централизъм в БКП от времето на социализма. Тогава мнението на ръководителя, и най-вече становището на ръководителя на партията, се смяташе за неподлежащо на дискутиране или несъгласяване! Критиката вътре в партийните организации беше сведена до минимум. Във в. \"Работническо дело\" често се даваха примери за безобразия в обществения живот, но не се критикуваха партийните и държавните върхове без благословия от кабинета на Тодор Живков. Ако е потребно друго обяснение, то ще трябва да се потърси в актуалните кризисни процеси, които дават превес на едноличния партиен или медиен диктат.  \nПорочният начин на ръководене на печата и на медиите в страната, а също на ограничаването на вътрешнопартийната демокрация, справедливо  бяха отречени след 10 ноември 1989 г. За да не бъда упрекнат в необективност, ще отбележа, че свободата за изказ на индивидуални мнения съществува у нас в относителен порядък след разобличаването на култа към личността на Сталин, с кулминация през първата половина на 60-те години. Но реално началото на един по-интензивен процес на демократизиране на печата, радиото и телевизията, на утвърждаването на \"гласността\", се даде през 80-те години. \nСпомням си как при новите демократични условия страхът от цензурата започна да се стопява още в края на м. ноември 1989 г. - във в. \"Труд\", в \"Отечествен фронт\", \"Вечерни новини\", в \"Работническо дело\".  \nНо истинското разгръщане на свободното слово, на нелицеприятните дискусии, на мненията, които оспорват един или друг тезис или действие на партийното ръководство се случи във в.\"Дума\", наследника на в. \"Работническо дело\". Главният редактор Стефан Продев, който привлече в редакцията видни леви интелектуалци, беше творец със свободен дух. Той, който първоначално възприе твърде романтично идеите на преустройството, не търпеше талмудизма и догматизма, печаташе нерядко публикации, които защитаваха позиции, намиращи се в разрез с неговите.  \nМога да свидетелствам (бях член на Висшия съвет на БСП в периода 1994-2004 г.), че през мандатите на неколкото председатели на БСП след 10 ноември 1989 г. е трудно да се говори за тяхна намеса (заради публикации) в лявата преса. Явно, учеха се на толерантност, да понасят критиката, колкото и тя да е болезнено откровена! Вече се осъзнаваше, че без осигурена защита на свободното слово в партията и обществото сами се подлагаме на цензура и самоцензура, сами се ограничаваме, сами влизаме в клопки на конюнктурата и приспособяването, сами заробваме собствения си глас. Българската социалистическа партия не би могла да диша, да се движи напред, да се освобождава от вредните предразсъдъци и интереси, ако липсва в нея открит вътрешнопартиен диалог на всички равнища, ако реши някога да прибегне към цензурата, към унифицирането на мисълта и съвестта, към превръщането на партийните организации, на партийния диалог и на левите медии в \"резервно пето колело\". \nЕто защо в този текст пиша с тревога, но и като предупреждение за необходимостта и в най-трудни моменти, и в най-сложни ситуации, БСП да казва истината, да защитава истината, да отстоява истината! Да дава път на честното и откровено мислене на левите хора в България, да разширява полето за дискусии, за самостоятелни медийни инициативи на левите медии, въобще на медиите в страната.  \n      \n    \n \t\n", "date": "2018.06.06", "title": " Истината и само истината "}
{"url": "http://www.duma.bg/node/168315", "text": "\nГледали сте вероятно онова \"творение\", наречено клип на някаква млада безсъвестна жена, която няколко минути безсрамно разголена сексуално се гърчи на екрана под звуците на Вапцаровото \"Прощално\". Човек отначало се сепва, защото не вярва на очите си, че е възможна такава брутална гавра. Сетне настръхва и е готов да крещи, че се върши такова кощунство с българската памет, със светини на българщината. \n Когато след минути се успокоих и започнах да мисля по-трезво за видяното, исках да попитам най-напред телевизията, която е дала място на тази гавра: има ли българи в тази медия, с какво съзнание са те. Как живеят под българското слънце? Сериозно се съмнявам в техния професионализъм. Човек, ако има що-годе естетическа и нравствена култура, не би си позволил да стъпче тъй грубо и безсъвестно светини, които народът тачи. Които светът почита. \n  Да напомням ли, че това Вапцарово стихотворение не е само великолепна поезия. То е много повече от поетичен текст. Писано в условия, когато смъртта е пред вратата на поета, когато му остава миг живот, това стихотворение има особено, неповторимо място в българската поезия. Когато човек чете стиховете, винаги си мисли каква морална сила е горяла в гърдите на Вапцаров, за да изрече такова прощаване. Колцина биха могли да го сторят? Като българи ние се гордеем, че той е наш, български поет, че тези прощални думи са произнесени на български език. \n Пиша това, а пред очите ми отново е разголената дама, неприличните й жестове и всичко, което сякаш нарочно се опитва да смачка, да очерни дълбоко човешкото, трагичното внушение, което Вапцаров е изрекъл. \n  Ако имаше поне капка изкуство в цялата тази мръсотия, която се лееше от екрана, човек може да помисли, че на \"авторите\" толкова дребни и нищожни са им били силите. Не, нищо - няма и помен от нещо възвишено, което съответства на текста. Нито песента, доколкото я има, нито \"режисурата\". Нищо. Пълна безпомощност. \n Може би тези сбъркани автори са мислели, че върху голямото име на безсмъртния Вапцаров ще се промъкнат нагоре, за да ги забележат. Уви! Забелязаха ги, но дълго ще си носят печата на бездарието, на безсъвестността да тъпчеш едно от най-нежните български стихотворения. Това е наистина непростимо. \n Такива изблици на глупостта и бездарието е имало и навярно ще има и занапред. Те не замъгляват великата слава на поета Никола Вапцаров. Защото той остава трайно и завинаги в съзнанието на поколенията и на хората по света с безсмъртните си стихове за човека и неговата вяра, за бъдещето и мечтите. \n  Но този жалък повод е заплашително показателен за състоянието на нашата българска култура. Това е много силен и тъжен сигнал, че днес духовният живот на нацията е пред съдбовно изпитание, че изискванията за истинско талантливо изкуство няма, то не е грижа на държавата. Затова тъй лесно някои загърбват духовните върхове, които са постигнали предшествениците преди нас, превръщаме всичко в шоу, в забава без съдържание, която не само не въздига днешния българин към висините на духа, ами го унижава. Съзнателно и със завидна упоритост управници и медии сякаш искат да го натикат в калта. Всуе се мъчат! Българите са горд и даровит народ и лилипутите сред тях не ще могат да прережат крилете му.     \n \t\n", "date": "2018.06.06", "title": "Престъпно, безсъвестно!  "}
{"url": "http://www.duma.bg/node/168314", "text": "Скоро ще ме екранизират. \nВижте, това изобщо не ме фука. И не ме страхува. И не ме... Да не казвам. Голяма работа! Един екран, дори да е стадионен, широкоекранен монитор, дето му викат, нищо не е за мен. Образът ми е по-обемен, по-многолик и значим; как изобщо може да се побере в един формат, не зная. Пък и не ща да зная. \nВ крайна сметка вече е взето решението. Ще ме екранизират. \nВсе нещо ме правят. Цял живот. Първо ме героизираха. После ме европеизираха. Транспонираха ме. Демонизираха ме. Обраха ме. И дори ме оплюха. Сега пък ще ме екранизират. \nОчевидно е, че докато стигнеш до екранизация, трябва да минеш по целия този път - от героизирането до плюенето. Чак тогава ставаш за сеир. \nОбаче не си дават сметка, че вече не те е еня. Не те фука. Не те страхува. (И ние разбираме от възвратни глаголи, ще знаеш, читателю!). Все ти е едно. Ти си смачкан, обезформен, обезфасаден, обезсебен. Отчуждат ли ти труда, подвижен труп си. Минал си по пътя от себе си до екранизирането и вече не ставаш за нищо друго освен за образ. Та другите да ти гледат масрафа. Да се учат да не грешат. Да ти се присмиват. И най-накрая да се възхитят пред омаскарения ти лик, който е така голям, така обезсмъртен до карикатурно безсмислие, че едва се побира в големия екран на съвремието. \nНе е хубаво това. Човек и приживе се сбира в образа на некролог. Когато мъртъв го осъжда времето. \nЩе ме гледат по спирките и покрай гробищата, ще говорят: \n- Виж докъде се докара този човек! Боже, Боже... А какъв беше! Спаружил се е. И хич не разбрах защо му беше. \n- Кое? \n- Това, дето го докара до това дередже. \nА истината стои присвита и ошмулена някъде между редовете в салона, докато трае прожекцията на моето битие. Между редовете никой не седи и никой не гледа. Неудобно е. \n- Ти така няма да правиш, чедо - ще каже майка на сина си. Той ще седи до нея и едновременно ще хруска пуканки, ще дъвче дъвка и ще играе на смартфона; прекалено е зает, за да гледа това на големия екран на този безумен, остарял, неуместен живот. На моя живот. \n- Какво да не правя? - все пак отговаря въпросително триизмерният младок. \n- Няма да позволяваш да те мачкат, ще се бориш, ако трябва, ще предаваш, ще злословиш, ще мамиш... Нали, чедо? Добричкото ми то! \nЧедото пука балон с пуканка и кимва, за да излъже майка си. Възнамерява да стане подлец, наркотрафикант и крадец, когато порасне. Сега е само лъжец. И се интересува от политика. \nА аз гледам от екрана всички, но не ги виждам. Само те ме виждат. Искам да си говоря с тях, да ги разубеждавам, да се смея или да плача, но и това не ми е позволено. Аз съм образ. Такъв съм, какъвто ме направиха. Вече не съм своето аз. Форма на себе си съм. За да се гледам само така - отстрани, чрез чужди очи да се виждам докъде съм се докарал. И вероятно - да се отрека от себе си. За финал. \nИ за чуждо удобство, разбира се.     \n \t\n", "date": "2018.06.06", "title": "Той: Екранен образ"}
{"url": "http://www.duma.bg/node/168337", "text": "Вицепремиерът Валери Симеонов и министърът на туризма Николина Ангелкова отново влязоха в  . Спорът се пренесе от миналата година, когато двамата се скараха около проблемите на Слънчев бряг. Тази година вече има и директни обвинения в корупция. Лидерът на НФСБ обвини колежката си, че подготвя продажбата на 20 дка плаж. Според Симеонов става дума за терени около хотелите на Елена Иванова - шефка на Съюза на собствениците в курорта, както и за пътя и паркинга до скандалния хотел \"Оазис\", построен на самия бряг на морето. Иванова бе поддръжник през 2017 г. на шумните заведения в курорта. Явно лоялността й предстои да бъде осребрена, твърди Симеонов. Министерството на туризма няма право да продава плажове, а само да ги стопанисва, отговориха официално от ведомството на Ангелкова. \n    \n \t\n", "date": "2018.06.06", "title": "Симеонов обвини Ангелкова в корупция "}
{"url": "http://www.duma.bg/node/168293", "text": "Водещи леви политици в Германия призовават за експулсиране на посланика на САЩ. Посланикът на САЩ в Германия Ричард Гренел, предан защитник на президента Доналд Тръмп, е обвинен в намеса във вътрешната политика на Германия. \nГренел поел поста на 8 май и веднага разбуни духовете със съобщение в туитър. Той написа, че германските компании трябва да прекратят бизнеса си с Иран. През уикенда посланикът допълнително си навлече гнева на мнозина, след като разкри амбициите си \"да овласти други консерватори в Европа\". \n\"Това, което прави този човек, е нечувано в международната дипломация\", заяви пред ДПА Мартин Шулц, бивш лидер на Германската социалдемократическа партия. \"Ако германски посланик заяви във Вашингтон, че е там, за да подкрепи демократите, незабавно ще бъде изритан\", подчерта Шулц. \nВъншното министерство на Германия поиска от Гренел да разясни коментарите си. Казусът ще бъде повдигнат на предварително организирана среща между посланика и ведомството в сряда. \nНо лидерът на Лявата партия Сара Вагенкнехт заяви, че е по-добре Берлин незабавно да изгони Гренел, вместо да го кани на разговори. \n\"Някой като посланика на САЩ Ричард Гренел, който си мисли, че може да се разпорежда в Европа и да решава кой да управлява тук, той не може повече да стои в Германия като дипломат\", отсече Вагенкнехт пред всекидневника \"Велт\". \n\"Ако правителството сериозно приема демократичния суверенитет на страната ни, то не трябва да кани Гренел на разговор с кафе, а незабавно да го изгони\", добави тя.   \n \t\n", "date": "2018.06.06", "title": " Германската левица поиска посланикът на САЩ да бъде изгонен"}
{"url": "http://www.duma.bg/node/168318", "text": "- Г-н Ананиев, тази година е юбилейна за вас. Ансамбълът навършва 90 години. Как успявате да съхраните традициите на състава? \n- Да, наистина тази година е юбилейна за ансамбъла, който навършва точно 90 години. Традициите, които са заложени от самото начало на основаването на ансамбъла \"Александров\", се предават от поколение на поколение. При нас има такова понятие - приемственост. Песните, изпълнявани от нашите предшественици, по-старото поколение колеги, са се запазили едно към едно и ние продължаваме да ги изпълняваме и до момента по същия утвърден начин. Това го спазваме, тъй като предишните изпълнители са внесли изключително много талант и душевност в тези песни, а също така и в танците. Да допълваме нещо или да променяме би било нелепо. Това е еталон на ансамбъла ни. Що се отнася до по-съвременните песни, тях ние вече ги изпълняваме по свой начин и ние сме тези, които ги формираме, а те ще се предават по нашия модел на следващите поколения. \n- Разкажете за историята на ансамбъла. \n- Създателят на ансамбъла Александър Василевич Александров е роден на 13 април 1883 г. в село Плахино, Рязанска област. Той е руски и съветски композитор, хоров диригент, народен артист със звание генерал-майор, автор е на музиката на химна на Русия. Първата публична изява на новосформирания състав на хора е на 12 октомври 1928 г. в Централния дом на Червената армия. Отначало се е наричал Ансамбъл за червеноармейска песен на Централния дом на Червената армия \"Михаил Фрунзе\", а през 1935 г. е преименуван на Червенознаменен ансамбъл за червеноармейски песни и танци на СССР. \nВ началото трупата е малка. В първия му състав има едва 12 музиканти: осем певци, двама танцьори, акордеонист и четец. През 1937 г. броят на артистите достига 274 души. През същата година ансамбълът печели голямата награда на световното музикално изложение в Париж. Репертоарът му става огромен и включва повече от 2000 произведения - народни песни и танци, духова музика, класически произведения, шедьоври на световната рок и поп музика. \nПо време на Втората световна война ансамбълът става бастион на съпротивата и борбата срещу хитлеристката окупация. На 26 юни 1941 г. на Белоруската гара в Москва при изпращане на военна част на фронта ансамбълът за пръв път изпълнява известната днес песен \"Священная война\". Певците в униформи правят над 1500 концерта пред различни военни части на армията и играят изключителна роля за вдъхновяването на бойците преди бой. След победата - на 18 август 1948 г., трупата изнася историческия \"Концерт в руините на Берлин\". На 10 юли 1949 г. ансамбълът приема името на своя основател \"Александров\". \nПрез 1978 г. на хора е дадено почетното звание академичен. През цялото време на съществуването си ансамбълът гастролира и изнася стотици концерти в повече от 70 страни по света. През 2004 г. бяхме поканени във Ватикана по случай рождения ден на папа Йоан-Павел Втори. През 2007 г. \"Александров\" става първият в историята руски музикален колектив, изнесъл концерт в централата на НАТО. Тогава изпълнихме емблематичната \"Священная война\". \nСега юбилейното турне за 90-те години история вече е в ход. Интересът към него е огромен от редица страни. Ние пеем за всички, които обичат нашата музика, пълним залите и дори стадионите. Всеки концерт започва с минута мълчание в памет на загиналите край Сочи. Новото ръководство е направило програмата за турнето само от най-популярните руски народни и военни песни - от \"Катюша\" и \"Смуглянка\" до \"Очи черные\" и \"Вдоль по Питерской\". Препълнени бяха дори огромните спортни зали в 19 града в Словакия и Чехия, 10 - в Полша, 8 - в Румъния. \nАнсамбълът е награждаван многократно за значителни творчески постижения - орден \"Червено знаме\", орден \"За боеви заслуги\", орден \"Червена звезда\" (Чехословакия), \"Златен дискобол\" за най-добра грамофонна плоча и \"Златен диск\" за рекорден тираж на грамофонна плоча (Франция), \"Златен диск\" (Нидерландия), премия \"Белите жерави на Русия\" и др. \nТурнето ни в България ще е в края на юни. Така че заповядайте на нашите концерти в България. Ще се радваме да се докоснем отново до слънчевите лъчи на България и да изпълним любимите на редица поколения песни за нашите български почитатели. \n- Какво е необходимо, за да стане един изпълнител \"Александровец\"? \n- Преди всичко съответното музикално образование. Повечето от нас са завършили консерваторията. Всички са професионалисти. Танцьорите в състава всичките са завършили професионална хореографска школа. Така че като първо изискване към абсолютно всички е те да са завършили музикална школа или консерватория, хореографско училище или съответното професионално учебно заведение. След това кандидатът задължително трябва да мине изпитния конкурс, а той е много сериозен към кандидатите и доста труден. За да се изпълняват хоровите композиции, е необходимо кандидатът да притежава определени професионални умения и навици, за вокалните солисти е необходимо да притежават определен диапазон за соловите партии. Музикантите пък трябва, разбира се, да са подготвени да изпълнят определени произведения така, че да проличи тяхната виртуозност, музикалност, майсторство и технически умения. \n- Колко често се сменят изпълнителите в ансамбъла? Имате ли в момента нови попълнения? \n- След 2016 г. хорът на ансамбъла се попълни с нови 50 процента, повече от половината солисти са нови и почти целият състав на балета. Доста са новите ни колеги, всички са млади и много талантливи. Много от тях са от провинцията, дойдоха от оперните театри и филхармониите. Дадоха им дори жилища. Всички са изключително добре подготвени, истински професионалисти. Но за да се влеят в колектива и да се почувстват истински \"Александровци\", беше необходимо време. Лично аз усещам вече, че имат необходимия \"Александровски\" хъс и желание да са част от този колектив. \nСега, във времето на интернет и ютюб, спокойно могат да се видят изпълненията на предходния състав, да се поучат от техните маниери на изпълнение и да ги усвоят, стига да имат желание, а те имат. Дори впиват от онази незаменима енергетика. Мисля, че се справят добре. С една дума, желаещите да попълнят състава бяха много, бързо се направиха кастинги, обявиха се конкурси и ето, че сега вече редиците са попълнени. Назначен е нов художествен ръководител - полковник Генадий Саченюк. На 16 февруари 2017 г. на сцената на Централния академичен театър на Руската армия изнесохме и първия концерт на обновения ансамбъл. \n- Колко години самият вие сте в ансамбъла? \n- Вече 31 години съм в редиците на ансамбъла. Първоначално започнах като хорист. Вече отдавна съм солист. \n- Българската публика ви очаква с нетърпение. Какъв ще е репертоарът, с който идвате в България този път? \n- Основният ни, т. нар. златен репертоар ще си остане. Допълнително ще изненадаме публиката с изпълнение на български песни. Имаме нови танци в репертоара. Разбира се, че ще покажем много интересни неща на българския зрител, но нека това да е нашата изненада. \nМногократно съм пял пред българската публика, много пъти съм бил в България. Ние сме славяни и прекрасно се разбираме! Наблюдавал съм публиката у вас, която заедно с нас е пяла нашите песни, не само българските. Убеден съм, че ще намерим общ език. Сигурен съм, че хората, които ще дойдат на концерта ни, ще бъдат заредени с онова, което са искали да чуят и да видят. Благодаря ви за възможността да поканя всички на нашите концерти в България. Ние работим усилено, за да остане зрителят доволен. \n- Колко души ще пристигнат за гастролите в България? \n- Принципно съставът за турнета наброява 120 артисти - хорът, солистите, балетът и оркестърът. \n- С какво ще поздравите българските си почитатели, които ви очакват? \n- Разбира се, с любимата на всички песен \"Калинка\", заради която си заслужих международния прякор \"Мистър Калинка\".   \n \t\n", "date": "2018.06.06", "title": " Ние сме славяни и прекрасно се разбираме  "}
{"url": "http://www.duma.bg/node/168316", "text": "Въвеждането на електронно управление вероятно е вторият сектор след здравеопазването, в който ефективността от вложените пари е най-ниска. За последните петнадесет години България е похарчила  около 3 млрд. лв. за създаването на е-правителство, но като цяло резултатите от това са половинчати и незадоволителни. \nВ свой анализ БСК сравнява България с един от първенците в Европа в тази област - Естония. В момента Естония разполага с електронно правителство, обединяващо повече от 900 информационни системи и над 5 хил. електронни услуги, повечето от които комплексни. Българската администрация предлага 2,9 хил. услуги, от които 87% са първични, а 13% - комплексни. Реално само 19% от българските администрации всъщност предлагат електронни услуги. Хартия \nВ Естония 86% от гражданите имат електронна лична карта, 87,2% от населението използва интернет, а 96,3% от хората декларират своите доходи по електронен път. За сравнение, 34% от българите не използват компютър, спрямо 8% за Естония. 60% от българите ползват интернет и 19% са общували онлайн с администрацията през последните 12 месеца. \nУ нас 27% от регистрите се поддържат единствено на хартиен носител. В България се забелязва куриозен факт. През всичките години, в които се работи за въвеждането на електронното управление броят на принтерите расте тройно повече от този на сървърите, вместо тенденцията да е обратна. \nДанните на БСК показват още, че към края на 2016 година броят на компютрите в държавната администрация в България са почти 130 хил., принтерите над 53 хил., а сървърите 5,6 хил. Спрямо 2010 година принтерите се увеличават с 40%, а сървърите - с 15%. А преди време вицепремиерът Томислав Дончев обяви, че до края на тази година хартията трябва да изчезне в документооборота на държавната администрация. \nСпоред доклад, публикуван на сайта на Министерския съвет през 2017 година, общият брой на заетите щатни бройки в администрацията е 128 905. В централната администрация работят на щат 95 904, а в местната администрация - 33 001. Чиновниците в държавата разполагат общо със  115 743 компютъра, от които 17 942 преносими и 97 801 настолни. Обобщените данни за използваните телефонни услуги показват, че през 2017 г. в структурите на изпълнителната власт се ползват 355 327 активни телефонни номера. Общият разход за тях през 2017 г. възлиза на 21,518  млн. лв. Изоставане Все още голяма част от администрациите изостават в промяната на вътрешната си нормативна уредба по отношение на премахването на хартиените процеси и на изискваните от гражданите удостоверения на хартиен носител, твърди председателят на Държавната агенция \"Електронно управление\" /ДАЕУ/ Атанас Темелков. Според него близо 60% от националното законодателство съдържа текстове, свързани с електронното управление. Още поне половината от останалите от нормативните актове през следващите години трябва да бъдат изменени за целите на електронното управление. Не можем да предприемем нито една стъпка в електронното управление, без да сме сигурни, че всяка една система и всяко решение ще отговарят на всички изисквания за оперативна съвместимост, коментира още  Темелков. \nЕдва 20 общински администрации от общо 265 в България са започнали реално да цифровизират документите си, а над 80 са заявили готовност да започнат да контактуват с гражданите, без да използват вече хартия. Освен това се оказва, че никой в държавата не знае колко точно пари се харчат за компютърни системи, нито каква част от този ресурс е предназначена за целите на електронното управление. Голяма част от огромните пари се дават за хардуер, софтуер и лицензи, с които работят чиновниците, а минимална част от средствата отиват директно за потребностите на е-управлението. Най-после от миналата година вече има контрол върху това доколко всеки проект и ресурс са предназначени за предоставянето на електронни административни услуги, а не за вътрешни канцеларски нужди на администрациите. \nОчаквания Въпреки че само 14% от българите използват електронни административни услуги, очакванията им са за бързо обслужване, без опашки и на едно гише, или изобщо без гишета, твърди  Александър Йоловски, заместник-председател на ДАЕУ. Преобладаващата част от хората искат  администрацията да не занимава гражданите и бизнеса със своите вътрешни проблеми, коментира той, позовавайки се на социологическо проучване. Според Йоловски вече реално работи един от основните компоненти на електронното управление - Средата RegiX за обмен на данни между основните регистри на администрацията. Тя позволява на администрациите, вместо да изискват удостоверения от гражданите, да удостоверяват тези обстоятелства изцяло по служебен път. Пречка обаче се оказва неадекватната правна уредба. \nСистема Само за няколко месеца ДАЕУ e внедрила в експлоатация и Системата за сигурно електронно връчване (електронна препоръчана поща), която е друг основен компонент на е-управлението. Системата позволява на гражданите и на бизнеса сигурно и проследимо да връчват документи на администрацията, както и на самата администрация да връчва по електронен път официални документи на хората и на фирмите. \nПо този начин всички администрации вече имат възможност да изпълнят изискването на законодателството да предоставят всички свои административни услуги изцяло по електронен път. За целта обаче както администрациите, така и гражданите, трябва да си направят профили в системата, а за да я използват, трябва да разполагат със средство за електронна идентификация, което не е масова практика. От проучването на Галъп се разбира, че над  60% от гражданите не желаят да се  идентифицират по електронен път. \nВ крайна сметка електронното управление няма да замени взаимодействието с администрацията на гише, но ще бъде улеснение за хората, които не желаят или не могат да се явят на гише. - Годишно у нас се харчат около 150 млн. лв. от националния бюджет и европейско финансиране. За изграждане на електронното си правителство Естония е похарчила около 50 млн. лв. (около 25 млн. евро), от които 70% са за хардуер. Използвани са почти изцяло безплатни софтуерни програми с отворен код.  \n- У нас само 12% от администрациите поддържат специализирани регистри за предоставяне на е-услуги. Всеки трети административен регистър (27%) се поддържа само на хартиен носител. Броят на принтерите в държавната администрация расте почти тройно повече от броя на сървърите. 98% от заявленията за ползване на е-услуги са единствено към пет администрации: Агенция по вписванията; Агенция по геодезия, картография и кадастър, НАП, ГИТ и НАПОО. \n- От 2005 г. насам във всички библиотеки, училища, университети, обществени сгради, централни части и паркове на по-големите градове в Естония има безплатен интернет достъп. От 2007 г. са необходими само 15 минути за създаване на фирма в Интернет. Компанията бива легализирана в рамките на няколко часа, а предприемачът може да започне работа същия ден. \n- 98% от банковите сделки в Естония се осъществяват по електронен път, което води до рязък спад на броя на банковите офиси. Повечето нотариални услуги се извършват в интернет, а цялата необходима информация като ипотеки, платени данъци или свидетелство за съдимост е достъпна онлайн. Всяка година естонската администрация пести по 2 тона хартия. \n- У нас администрацията събира от гражданите общо близо 6000 вида  документи или удостоверения, за да предоставя услугите си. 453 часа годишно са необходими на средностатистическия българин, за да се подготви и плати данъците си - 9 пъти повече, отколкото в Естония. 232 дни са нужни за започване на бизнес в България. 262 дни са необходими в България за включване към електроразпределителната мрежа, 3 пъти повече, отколкото в Естония. \n- 41 дни трябват у нас за получаване на оперативен лиценз, 2,5 пъти повече, отколкото в Естония. 16% от времето си българските мениджъри отделят за справяне с бюрократични разпоредби, 2,4 пъти повече, отколкото в Естония.    \n- Половината българи никога не са поръчвали стоки или услуги през интернет. За издаване на документи за самоличност от чужбина се чака 3 месеца (по време на заседание на МС, на 29 юни м.г., външният министър Екатерина Захариева информира, че електронната услуга за българи в чужбина, струвала на държавата 500 000 лева, е използвана едва от двама души от старта й преди година и половина, поради изискването за електронен подпис, издаден в България). \n      \n \t\n", "date": "2018.06.06", "title": "Как ще ги стигнем естонците  "}
{"url": "http://www.duma.bg/node/168317", "text": "Като повечето скандали у нас, най-дръзкото, най-скандалното и вероятно най-абсурдното бягство на рецидивисти от Централния затвор, станало на 3 април, вече тъне в забвение. Всяко чудо за три дни. Медиите млъкнаха, полицията и прокуратурата дума не обелват. \nНовината за измъкването от най-охранявания зандан у нас на осъдените за убийства разтърси обществото. И с основание. Не всеки ден престъпници размахват пистолет и стрелят под носа на уплашени охранители. Рецидивистите навярно никога няма да бъдат открити. Холивудският екшън, който бегълците спретнаха обаче, е най-очевидното доказателство за ширещата се зад решетките корупция. А въпросите, които си задава всеки от нас - как са внесли оръжието, кой им е помогнал да напуснат затвора, кой финансира операцията и пр., сигурно дълго ще останат без отговори. \nСетих се за случката покрай новината, че бившият кмет на Галиче Ценко Чоков, който излежава присъда от 4,5 години за закана и заплаха за убийство, звънял от два мобилни номера от затвора и управлявал изборния процес в селото. Представяте ли си как Чоков цял ден вика по телефоните и дава наставления, покрай килията му минават надзиратели и... ни чули, ни видели. Абсурдно, нали? \nИ ако бягството от Централния затвор поразтърси правосъдната система и лъснаха пробойните на сигурността в т. нар. поправителни институции, то \nтелефонните разговори на Ценко Чоков доказват, че нищо не се е променило зад решетките. \nГраф Монте Кристо ряпа да яде. Кой знае какво щеше да роди фантазията на Александър Дюма-баща, ако знаеше какво се случва в нашенските затвори. От години се говори за корупцията и за липсата на адекватен контрол в тях. Дори лишени от свобода ехидно твърдят, че който не е поискал, той не е \"разбил\" решетките. За всички е кристално ясно, че ако системата за изтърпяване на наказанията не бъде реформирана, зрелищните бягства ще продължат.  \nСпомняте ли си, че в същия ден, в който се случи бягството в София, друг затворник избяга от затвора в Пловдив. Него поне го откриха. Но това е повод човек да се замисли защо хората, лишени от свобода, не са със затворнически, а с цивилни дрехи? Защо не се използват модерни технологии и системи за охрана? Защо надзирателите не получават достойни възнаграждения и са демотивирани да изпълняват както трябва задълженията си? И още много защо има...  \nПрез 90-те години САЩ са изхарчили повече пари за затворите си, отколкото за съдебната система. В България и през миналия, и през новия век \nпочти нищо не е направено за местата за лишаване от свобода  В системата обаче се въртят много пари за наркотици, за телефони, за ВИП условия, за смяна на режима на осъдения, за условно предсрочно освобождаване и т. н. За никого не е тайна, че част от схемата са и подкупите, давани на надзиратели и на затворнически шефове. Често се съобщава за извращения, насилия и оргии зад решетките. Само десетина дни след бягството от Централния затвор при проверки в затвора в Белене са намерени три ножа в килиите на лишените от свобода, както и мобилен телефон.  \nНа 27 януари 2015 г. с пилотно решение Европейският съд по правата на човека осъди България за нечовешки условия в затворите. Магистратите от Страсбург, вземайки предвид всеобхватността, повторяемостта и устойчивостта на нарушенията, констатират, че зад всичко стоят структурни проблеми, от които страда цялата система в България. Съдът определи срок от 18 месеца, в които правителството трябва да предприеме комплексни мерки за справяне с тях. Подчертава се и необходимостта от въвеждане на ефективни вътрешноправни превантивни и компенсаторни средства за защита от този тип нарушения, каквито към момента липсват.  \nДа, ама на никого не му пука от решението и няма намерение да го изпълнява. И докато правосъдният министър Цецка Цачева продължава да увърта и да търси виновниците извън системата, главният прокурор \nСотир Цацаров най-после се събуди и се обяви за реформа в местата за лишаване от свобода, която да въведе по-строг режим на сигурност в затворите и следствените арести, така че да се ограничат бягствата. Една от основните идеи на обвинител номер едно е създаването на специален затвор за особено опасни престъпници, \"който да е технически обезпечен, с високо ниво на сигурност\". \nЦацаров предупреди, че през последните 10 години постоянно се говори за съдебна реформа, но никой не помисля за реформа в местата за лишаване от свобода, която щяла да бъде далеч по-лесна за осъществяване. Като основна слабост в сигурността на затворите в момента той посочи организацията на работа на надзорно-охранителния състав. В момента има затвори, в които един надзирател отговаря за 19 лишени от свобода, но в други съотношението е 1 към 20, 1 към 49 и т. н., посочи Цацаров и призна, че при това положение бягство от Централния затвор рано или късно е щяло да се случи. \n\"Няма нищо лошо, нищо нередно да се забрани всякакво внасяне на предмети отвън, освен тези, които са от първа необходимост, както и че всички затворници с такъв режим трябва да бъдат с униформи и при абсолютно еднакви условия. Докато това не се постигне, докато не се осигури необходимото материално и техническо осигуряване на надзирателите, всичкото това ще се повтаря\", категоричен е главният прокурор. Като допълнителен проблем Цацаров посочи непоследователната ръководна политика в Главна дирекция \"Изпълнения на наказанията\" в правосъдното министерство. На ръководството на дирекцията трябва да се осигури професионално спокойствие, което означава  \nназначенията да бъдат освободени от политически връзки  и да се осигури необходимият финансов ресурс, призова той. Цацаров коментира, че един от основните проблеми на системата е ниското заплащане на надзирателите, заради което те протестират напълно основателно.  \nВярно е, че 800 лв. за работа сред престъпници, някои от които са закоравели убийци и насилници, е твърде малко. Но едва ли мизерните 88 лв., които Цачева благоволи да даде към трудовото възнаграждение на надзирателите, решава проблема. Но недоволството беше потушено, а властта бодро рапортува, че се е погрижила за хората. Дали това решава проблема? Както се пошегува затворник преди време, в Централния софийски затвор само подводница не може да се внесе, и то защото няма море.  \n\"Вече няколко години в местата за лишаване от свобода липсва правилник за вътрешния ред. Това създава проблеми на надзорно-охранителния състав\", заяви Цветан Михайлов, представител на синдиката на служителите, работещи в затворите. По думите му системата на затворите у нас е порочен затворен кръг, ужасен параграф 22. Затворниците не се превъзпитават, а само добиват нови криминални умения. Надзирателите също са част от порочната схема. Заради ниското заплащане и занижения контрол за прием в системата те стават сериозен генератор на корупция - от най-ниското ниво до началниците, признава Михайлов. \nДуми, думи, думи... Без покритие. И пожарникарски действия без ефект. Докога реформата в съдебната система и в местата за лишавене от свобода ще стои затворена зад решетките на престъпното нехайство на управляващите?   \n \t\n", "date": "2018.06.06", "title": "Фантазията на Дюма е бедна за случващото се в нашите затвори"}
{"url": "http://www.duma.bg/node/168322", "text": "188 души са загинали и 3108 са ранени в пътни катастрофи за първите пет месеца на годината. Най-много са жертвите на пътя в Пловдивско и Софийско - 23 и 17, сочи справка на Главна дирекция \"Национална полиция\". За същия период на миналата година загиналите в катастрофи са 255, а ранените 2891.  \n78-годишен пенсионер почина в хисарското село Старосел вчера, след като бе блъснат от кола. Инцидентът станал на кръстовище, когато възрастният човек пресичал с инвалидната си количка. 65-годишният шофьор е задържан, пробата му за алкохол и наркотици е отрицателна.  \nТри жени пострадаха вчера в автобус на градския транспорт в Бургас. 39-годишният шофьор спрял рязко и пътничките, които се возели прави, паднали на пода. Две от тях са със сътресение на мозъка и са в болницата, третата е със счупена ръка. \n    \n \t\n", "date": "2018.06.06", "title": "188 души са загинали в катастрофи за 5 месеца"}
{"url": "http://www.duma.bg/node/168326", "text": "Поройните дъждове буквално наводниха Варна. Наводнени бяха подлези, отнесен е асфалт на доста места, Крайезерният път беше изцяло под вода. Прясно ремонтирани пътища и тротоари пропаднаха и бяха отнесени от водата. Около 40 къщи в област Варна са останали без покрив след разразилата се буря и преминалото торнадо в понеделник вечер. На територията на община Аксаково без покрив са 20 къщи, а в селата Куманово и Климентово съответно 12 и 8, съобщи областният управител на Варна Стоян Пасев. Едно семейство е останало без жилище, но е осигурено място, където да пребивава, и към момента няма бедстващи хора, посочи той. На всички пострадали ще бъде отпусната еднократна помощ от 325 лв. Описването на щетите от бурята продължи и вчера. \nОбщините могат да кандидатстват за помощи пред Комисията за бедствия и аварии, ако има нанесени материални щети върху инфраструктурата или обществените сгради. \n\"Обилният дъжд, който се изсипа в област Варна в понеделник, беше придружен с градушка и торнадо. Центърът на Варна остана под вода. Това предизвика кризисна ситуация, но положението не е бедствено\", твърди областният управител. Интензивните порои са наводнили железопътната инфраструктура в района на общината, съобщиха от НКЖИ. Наводненията на жп мрежата доведоха до смущения в графика на влаковете, а заради щетите бяха въведени временни ограничения на скоростта на движение на влаковете. От НЖКИ обясняват, че основните щети са в зоните на деретата, спускащи се от града към пътната и железопътната инфраструктура. \nНаводнени са железопътните съоръжения при дере Максуда и облицованата пътна канавка от прелеза от бившите пристанищни складове. Дъждът е нанесъл щети и на редица други отводнителни съоръжения. Железният път, стрелките, прелезът и съоръженията на осигурителната техника над нивото на релсите също са засегнати сериозно от наноси на тиня, кал, клони, пластмасови, стъклени и дървени отпадъци. Съоръженията и отводнителните канали пък са засипани с наноси и боклуци. От НКЖИ призоваха областният управител във Варна да назначи комисия за овладяването на бедственото положение и отстраняването на последствията от наводнението. \nПричината за наводнението във Варна е, че проточният канал, минаващ под влаковите релси, не е успял да побере водата. Кризисният щаб обмисля как могат да се отточат дъждовните води. Може би трябва да се мисли за друг маршрут на канала, каза Пасев. По думите му калта, донесена от валежите, вече е отстранена от влаковите релси и влаковете са пуснати частично да преминават. \nКомисар Тихомир Тотев от пожарната каза, че службата е получила 128 обаждания, но само 36 са били за големи наводнения. При останалите водата е била под 10 сантиметра. Осем екипа на пожарната са отстранявали наводнени участъци в приземните части на акушеро-гинекологичната болница, спешния център, три медицински центъра и три детски градини. \nКметът Иван Портних обяви, че за два часа в града имало толкова дъжд, колкото за месец и половина. Месечната норма била 50 литра на квадратен метър, а пороят изсипал по 71 литра. \nВарна от 30 години има проблем с дъждовната канализация. Скъпо е разширяването й, оплака се варненският кмет. Подобен проект в Гръцката махала струвал 60 милиона, още 40 щяло да глътне отделянето на битовата от дъждовната канализация на друг участък - на улиците \"Битоля\" и \"Пирин\". \nКрай Летния театър и ул. \"Анна Феликсова\" имаше най-големи наводнени участъци. Портних твърди, че реконструираните обекти все още не са приети и щетите ще се отстранят за сметка на фирмите. \nПораженията обаче вбесиха варненци, които обвиниха кмета за некачествените ремонти на улици и тротоари, както и за лошата поддръжка на инфраструктурните съоръжения. Не може при един по-голям дъжд всичко да бъде отнесено, не може едни и същи \"приближени\" фирми да вземат всички обществени поръчки, възмущават се хората. Появи се и клипче от Евксиноград, на което мъж, потопен до кръста в улучен кратер онагледява резултатите от ремонт, извършен от ВиК преди две седмици. \"Поздрав към Вик Варна, поздрав към община Варна и поздрав към кмета Портних. Това е при всеки дъжд\", ироничен е \"плувецът\". Социалните мрежи пък бяха залети от безброй снимки на щети от пороя и закъсали, или \"удавени\" коли. \"Два часа и Варна за пореден път потъна. Улиците са реки, а новият прехвален ремонт на бул. \"Васил Левски\", дето Боко и Портних го усвояват здраво откъм кинти, направо стана езеро\", гласеше друг коментар в интернет.   \n    \n \t\n", "date": "2018.06.06", "title": "Потоп удави Варна "}
{"url": "http://www.duma.bg/node/168334", "text": "Арестуваната кметица на столичния район \"Младост\" Десислава Иванчева и нейната заместничка Биляна Петрова оповестиха вчера, че в специалните разузнавателни средства по тяхното дело са се появили инициалите Б. Б. и Ц. Ц. Специализираният апелативен съд трябваше да се произнесе по искането на прокуратурата за отстраняване от длъжност на Иванчева. Той обаче отложи за втори път решението си заради 4 тома нови доказателства по корупционната афера в общината, с които двете искат да се запознаят.  \nИванчева и Петрова влязоха в съдебната зала с четири листа откъси от дешифрирани записи на разговори, част от които отразяват диалога между лица с инициали Д. (Петко Дюлгеров\" и В. (Александър Ваклин). Според  Иванчева диалогът е бил следният: Ваклин: \"Защо Б.Б. и Ц.Ц. я търпят, щото накрая София ще се напълни с такива Иванчеви?\". Дюлгеров: \"Ше се появят, както си говорихме, а това е изключително опасно.\" Ваклин: \"Ми ще се появят на държавно ниво, трябва да вземем мерки\". Според СРС Дюлгеров и Ваклин са си говорили, че могат да сплашат Иванчева и заместничката й, като ги \"водят на Витоша\" и \"ще й пратим командоси\". Друг инвеститор пък споделил с Ваклин, че прокуратурата му предложила оферта от 15 хил. евро, за да я няма Иванчева. От прокуратурата обаче отрекоха такива инициали да съществуват в СРС. \nМеждувременно Иванчева обясни, че преписката на Ваклин е бавена не от нея, а от Румен Русев, който вече оглавява района, защото тя му я била резюлирала. По-рано през деня Русев коментира, че за него Иванчева е невинна до доказване на противното. Той не намирал и връзка между забавените в общината преписки и ареста й. Русев заяви още, че е имал конфликти с Иванчева, но те били само заради забавяне на работата в администрацията на \"Младост\". \n    \n \t\n", "date": "2018.06.06", "title": "Инициалите Б.Б. и Ц.Ц. се появиха в СРС срещу Иванчева"}
{"url": "http://www.duma.bg/node/168330", "text": "За корупция в България се говори много, но според мен се прави твърде малко, а напоследък даже още по-малко се говори. Това заяви президентът Румен Радев, който откри вчера международната конференция \"Европейски практики и възможности за противодействие на корупцията\". Форумът е под патронажа на държавния глава и целта му е да представи практиките на различни европейски страни в борбата с корупцията, както и антикорупционните модели в Европа. \nКорупцията ерозира доверието в държавата, обобщи Радев. Според него у нас това все повече се превръща в основно препятствие за реализация на стратегически за страната цели като развитието на конкурентоспособна икономика и пълноценна европейска интеграция. Той съжали, че корупцията нанася огромни вреди на обществото, овладява основни лостове на държавно управление в законодателната, изпълнителната и съдебната власт и ги подчинява на частни интереси. Тя краде от благосъстоянието на нацията, ограничава основни права и свободи на гражданите, генерира бедност и престъпност, заяви президентът. \nДържавният глава смята за нормално желанието на бизнеса да се ориентира към развитие на конкурентоспособна икономика. \"Но когато усилията на компаниите се насочват вместо в развитието на иновации и конкурентоспособност към търсене на подходящ човек в държавната администрация, който срещу определени финансови стимули може да реши спечелването на обществената поръчка, то е убийствено за икономиката\", предупреди той. Радев добави, че европейската интеграция на страната не е възможна без значителна промяна в отношението и безкомпромисни резултати в борбата с корупцията. \nЗа пореден път президентът настоя за всеобхватни мерки по противодействие на корупцията и призова за законодателни инициативи, фокусирани върху разкриването, пресичането и разследването на корупционните схеми в реално време, както и за наказателно преследване на отговорните лица. \n\"Корупцията в България взима все по-големи размери. До момента имаме само имитация на борба с корупцията, но не и някакви резултати\", смята Корнелия Нинова, която също се включи в конференцията. Тя разкритикува за пореден път приетия от управляващите антикорупционен закон, промени в който се наложиха само месец след приемането му. \nУчастие в събитието взеха утвърдени експерти от различни европейски държави, както и представители на български институции, ангажирани в противодействието на корупцията. \nШефът на антикорупционния орган Пламен Георгиев отново поиска правото да арестува. \"Най-нормалното е, като разкриваш престъпление, да можеш да задържаш. Не зная защо стана тази истерия, ние нищо толкова не искаме, нито някакви големи правомощия, а това, което иска всеки друг орган, който има правомощия да разкрива престъпления\", настоя той. Според него колкото повече хора се включват в \"една реализация\", толкова по-голям проблем има за теч на информация. Рискът от теч на информация е много по-малък, ако се прави организация по реализация между 10 души, отколкото между 50, смята гербаджията. \nДокато Георгиев говореше, гост на конференцията скочи и го обвини в лицемерие. Повод за скандала се оказа имуществото и начинът, по който Делян Пеевски е забогатял. Той недосегаем ли е за вас, попита Георги Георгиев от БОЕЦ. Напрегнатата ситуация в залата обаче бързо бе овладяна. \nНие вече сме приключили доста проверки, работим усилено, в крайна сметка този орган съществува от 23 януари, работи се, впусна се в обяснения Георгиев. \"От приключените 20-30 проверки при няколко има данни за извършени престъпления. Едното е случаят с Иванчева, другите бяха в Септември и Перник\", обясни председателят на антикорупционната агенция. Той не смята, че това са бавно постигнати резултати. За нула време вече имаме доста отработени сигнали, така че от тая гледна точка скоростта, с която работим, е доста сериозна, смята той. \nГеоргиев обяви, че е необходима промяна в мисленето за корупцията. Новият антикорупционен орган бил създаден, защото предните звена не си говорили, заяви той, явно забравяйки, че оглавяваше едно от тях. \nВнесените искове за отнемане на незаконно имущество са за над 3 милиарда лева. За над 100 милиона лева е отнетото имущество в полза на държавата, похвали се шефът на новия антикорупционен орган.   \n \t\n", "date": "2018.06.06", "title": "Румен Радев: Много се говори за корупция у нас, но малко се прави  "}
{"url": "http://www.duma.bg/node/168294", "text": "Посланикът ни в Унгария Уляна Богданска допусна гаф по време състояла се наскоро тържествена вечер в рамките на българското председателство на Съвета на Европейския съюз, предаде Радко Ханджиев от Bulgarian Press Pool- Budapest. \nПразникът в препълнения салон бе почетен от Негово Високопреосвещенство митрополит Антоний Константийски, предстоятел на Българската православна епархия в Западна и Централна Европа, от множество приятели на България, както и представители на българската общност в Будапеща. Археологът Николай Овчаров и медиевистът Пламен Павлов проследиха историята и културата по българските земи. \nКакво бе учудването на публиката, когато в приветствието си Уляна Богданска пропусна да спомене името на седящия на първия ред митрополит Антоний Константийски, предстоятел на Българската православна епархия в Западна и Централна Европа. \n\"В кой рабфак тази жена се е учила на дипломация? Не познава ли задължителните правила на протокола? И въобще що за представител на българската държава е тя?\", започна шушукане сред публиката. \nПропускът на госпожа посланичката ни в Унгария гаф ли е, или е съзнателен акт на пренебрежение? На престъпване на Конституцията, в чл.13, на която императивно е разписано: \"Традиционната религия в Република България е източноправославното вероизповедание\"! Или е указание \"свише\" тихомълком да се изключва православието и приносът му в европейското културно наследство? И това не е ли основание за отзоваването й? Имат думата президентът и премиерът.       \n \t\n", "date": "2018.06.06", "title": " Гаф на българския посланик в Будапеща"}
{"url": "http://www.duma.bg/node/168289", "text": "Първите дипломати на САЩ и Турция Майк Помпео и Мевлюд Чавушоглу са постигнали съгласие по пътна карта за северния сирийски град Манбидж. Това стана ясно след срещата между двамата във Вашингтон. \nСпоразумението предвижда изтегляне на кюрдските милиции от града в срок от 30 дни, предадоха медиите. След това в срок от 45 дни се предвижда общо американско-турски контрол над града. Две седмици по-късно е планирано и сформиране на местна власт, съгласувано с Анкара и Вашингтон.   \nВ Манбидж са разположени около 2000 души от американските специални части. Северната част на Сирия е заселена с кюрди, които Турция иска да изтласка оттам. А отношенията между Турция и САЩ се изостриха заради подкрепата на САЩ за Силите за самоотбрана на сирийските кюрди (YPG), които Анкара смята за терористична групировка, свързана със забранената в Турция Кюрдска работническа партия (ПКК).  \n    \n \t\n", "date": "2018.06.06", "title": "САЩ и Турция поделиха град в Сирия "}
{"url": "http://www.duma.bg/node/168295", "text": "Австрийският канцлер Себастиан Курц предложи реформи в ЕС, които предвиждат съкращаване на броя на комисарите заради икономии от административните разходи, съобщава германският ежедневник \"Ди велт\". \nТой призова Брюксел да подходи с внимание към парите на данъкоплатците\". Седмици преди Австрия да поеме ротационното председателство на Европейския съвет, канцлерът подчерта: \"Мисля, че ако искаме да спасим Европа, Брюксел трябва да даде пример и да съкрати административните разходи\". \n\"Ако броят на комисарите бъде намален от сегашните 28 до 18 на базата на справедлива ротационна система, това не само ще доведе до спестяване, но и ще направи ЕК също така по-ефективна и по-фокусирана\", поясни Себастиан Курц. Освен това той смята, че би било добре да има само едно седалище на Европарламента: \"Разбира се, че е безсмислено да има две седалища на един и същи парламент, Брюксел и Страсбург. Сигурен съм, че в бъдеще Европарламентът ще се намира само на едно място\". Същевременно, австрийският канцлер се показа и като реалист: \"Франция никога няма доброволно да се откаже от Страсбург\". \nПо правило Европарламентът заседава веднъж месечно от понеделник до четвъртък във френския град Страсбург, а през останалата част от месеца се събира в Брюксел. Цената на тази двойна структура възлиза на около 200 милиона евро годишно. Секретариатът на Европейския парламент е в Люксембург. Схемата се основава на споразумения, съгласно които институциите на ЕС следва да се намират в колкото се може повече страни. \nВ разгорещен дебат за нова многогодишна финансова рамка на ЕС за 2021-2027 г. Австрия заедно с други нетни вносители като Нидерландия, Дания, Швеция и Финландия призовава сегашното ниво на разходите в бюджета на ЕС да не надхвърлят 1% от брутния вътрешен продукт (БВП). Но в разрез с това предложение разходите се очаква да нараснат от 1,211 до 1,279 милиарда евро до 2027 г., което е равно на около 1,11 % от БВП. Годишно Австрия ще предоставя 970 милиона евро за Брюксел. Многогодишната финансова рамка е вид таван за годишните бюджети. Тя определя размера на всяка бюджетна позиция и колко средства се изразходват във всяка държава членка.   \n \t\n", "date": "2018.06.06", "title": "Австрия предлага по-малко комисари  "}
