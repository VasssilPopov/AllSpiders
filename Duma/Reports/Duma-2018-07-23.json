{"url": "http://www.duma.bg/node/171639", "text": "Австралийски учени препоръчаха да ядем портокали всеки ден, защото те предпазват от  дегенерация на макулата, съобщи сайтът Юрик алърт. Рискът от тази болест, която причинява ослепяване, е с 60 процента по-нисък за хората, които ядат поне една порция портокали дневно. Учените от университета в Сидни са работили с 2000 души на възраст над 50 години, като са ги проследили 15 години. \"Нашето изследване е различно, защото се съсредоточихме върху връзката между флавоноидите и макулната дегенерация\", казва ръководителят на екипа проф. Гопинат. Флавоноидите са силни антиоксиданти, характерни за повечето плодове и зеленчуци. Те имат важни противовъзпалителни свойства. Австралийските учени са изследвали и ефекта на други храни с флавоноиди като чай, ябълки, червено вино. Данните не показват те да имат значим предпазващ ефект за очите. Дегенерацията на макулата засяга предимно хора над 50-годишна възраст. Лечение за нея засега няма, припомня Дарик.нюз. \n    \n \t\n", "date": "2018.07.23", "title": " Хапвайте портокали за здрави очи"}
{"url": "http://www.duma.bg/node/171642", "text": "Италианската полиция откри картини на Реноар и Рубенс, които бяха откраднати от колекционери в Монца през април миналата година, съобщават италиански медии. Шедьовърът \"Светото семейство\" от фламандския майстор на четката от ХVтт век Петер Паул Рубенс и картината \"Момичета на тревата\" на френския художник от ХтХ век Пиер-Огюст Реноар, бяха открити при акция в Торино. Майор Франческо Провенца, ръководител на звеното за защита на културното наследство към полицията в Монца, заяви, че в момента експерти потвърждават автентичността на платната, преди да бъдат върнати на законните им собственици. Шедьоврите изчезнаха миналата година при дързък обир в галерии в Каляри на остров Сардиния и Арона в Северна Италия. Двама заподозрени, представящи се като израелски бизнесмен с дипломатически имунитет и равин, предложили 26 милиона евро за картините, преди да ги откраднат. Самата кражба станала в офис под наем в Монца, разположен над офисите на албанското посолство. В хода на разследването, продължило близо 17 месеца, са задържани петима души - четирима италианци и един хърватски гражданин. Още трима души, осигуряващи логистична подкрепа на крадците, са идентифицирани, като един от тях е арестуван. Според италианските медии организаторът на схемата за измама е Ненад Йованович, на 44 години, с хърватско гражданство. Той се представил на двамата собственици на галерии под името Самуел Ейбрахам Леви Греъм и успял да ги убеди, че има дипломатически имунитет. Според италианската полиция, която не даде информация за стойността на картините, платната са били подготвени за препродажба.   \n \t\n", "date": "2018.07.23", "title": "Намериха откраднати картини на Реноар и Рубенс"}
{"url": "http://www.duma.bg/node/171641", "text": "Тиксото е канцеларско пособие, което може да бъде открито във всяко домакинство и офис. И не само. Оказа се, че да се увиеш в супер лепкавата лента и да се появиш на плажа е най-новата модна тенденция това лято, съобщава в. \"Сън\". Банските от тиксо официално направиха своя дебют на модния подиум по време на дефилето на марката \"Блек тейп проджект\", която представи експерименталния плажен стил. Като част от изложението за бански костюми в Маями дизайнерите показаха различни стилове на бикини от тиксо, които може да бъдат определени като \"искрящо златен шик\" или като \"облепила съм се с черен лейкопласт\". Разбира се, банските от тиксо не са за срамежливи хора, тъй като този стил оставя твърде малко на въображението. Освен това трябва да си доста смел, тъй като свалянето им едва ли е безболезнено. Банските костюми от тиксо имат и предимства - прилягат плътно по тялото и дамите не трябва да се притесняват от изпъкващите паласки или от увиснали задни части, твърдят експерти.   \n \t\n", "date": "2018.07.23", "title": "Бански от тиксо са най-новият летен хит"}
{"url": "http://www.duma.bg/node/171640", "text": "103-годишна баба запази самообладание и успя да прогони крадци от дома си в Берлин с помощта на своя бастун, съобщава в. \"Локал\". Две злосторнички се промъкнали в жилището на възрастната жена, след като тя им отворила входната врата. Отвели я в кухнята и я заставили да подписва някакви документи. Друг престъпник стоял на стълбищната площадка. Полицията предполага, че той е трябвало да изнесе ценни вещи, докато неговите съучастнички разсейват старицата. Но тя объркала плановете им - отказала да подпише документите, а когато една от жените се приближила твърде близо, с неочаквана бързина достолепната дама развъртяла бастуна и прогонила натрапничките. След изненадващия маньовър на столетницата и тримата крадци избягали. \n    \n \t\n", "date": "2018.07.23", "title": " 103-годишна баба натири трима обирджии"}
{"url": "http://www.duma.bg/node/171643", "text": "Замъкът \"Влюбен във вятъра\" край Равадиново това лято е домакин на няколко уникални по рода си спектакъла. Естественият декор с приказен интериор превръща замъка в сцена под открито небе, на която се срещат най-изящните и атрактивни изкуства - балет, опера, фолклор и дори цирк. \nВ средата на юли по инициатива на Георги Тумпалов - собственик на замъка, там започна международен фолклорен и цирков фестивал. Първата част на форума - песенен конкурс с участието на изпълнители от Украйна, се състоя преди дни. Гостите станаха зрители на забележителните изпълнения на Фолклорния ансамбъл \"Перлина Петропавливки\" с участието на популярни певци, а в журито бяха заслужили артисти на Украйна: Инеш Кадиров - президент на Асоциацията на дейците на етническото изкуство, Любов Кузменко - водеща солистка при киевския Държавен театър и оперета и доцент от Киевския национален университет за култура и изкуство, Ирина Тарнавска - поетеса, композиторка, директорка на продуцентски център \"Зорепад\", и Александър Мирошниченко, доцент в Националната академия по култура и изкуство. \nВтората част на фестивала \"приказката\" на замъка ще се слее с магията на цирка. На 24 юли от 19 ч. със спектакъла \"Кралски бал\" ще гостуват талантливите артисти от младежкия цирк \"Юность Киева\". Изпълнителите, на възраст между 8 и 15 години, са лауреати на международни състезания и конкурси. Някои от тях вече имат покани за участие в Цирк дьо Солей и в зимните представления на цирк \"Балкански\". Акробати, каучук, жонгльори, еквилибристи, зрелищни номера, танци, каляски, коне, принцове и принцеси - младите артисти ще покажат широк спектър от грациозни, нестандартни и цветни сценични изпълнения. \n27 юли ще е ден за \"високото\" изкуство. Сред уникалната архитектура на замъка ще оживее легендата за любовта между Радамес и Аида. В безсмъртната опера на Джудзепе Верди \"Аида\" ще участват оркестърът, хорът и балетът на Държавната опера в Бургас. Специално изграден декор на централния площад ще превърне \"Влюбен във вятъра\" в необичайна оперна сцена. Представлението ще започне в 21 ч., научи ДУМА от комуникационна група \"Имидж Едвъртайзинг\".   \n \t\n", "date": "2018.07.23", "title": "Замъкът край Равадиново става арт сцена под небето  "}
{"url": "http://www.duma.bg/node/171666", "text": "След протестите на овцевъди и козевъди, към подобни действия се насочват и производителите на водоплаващи птици в България, които не са доволни от промени в наредба на Българската агенция по безопасност на храните (БАБХ). Професионалната им организация обяви, че планира протестни действия в рамките на закона, ако не бъдат удовлетворени исканията им. Става дума за промяна в наредба на БАБХ, която се отнася до мерките за профилактика, ограничаване и ликвидиране на болестта инфлуенца или грип при птиците. \nТе приеха миналата седмица декларация, която ще депозират в Министерството на земеделието и храните днес. Конкретният повод, който ги гневи, е начинът на дезинфекция на патиците и заселване и помещенията, в които се отглеждат. \n260 ферми за патици има в страната, най-голямата част от тях се намират на територията на община Раковски. Това е основен поминък за голяма част от населението в региона. Производителите на патици настояват и за оставката на изпълнителния директор на БАБХ д-р Дамян Илиев заради несправяне със служебните задължения. През април във фермите им бяха умъртвявани патици, обещаните компенсации още не са изплатени.    \n \t\n", "date": "2018.07.23", "title": "И производителите на патици готвят протест срещу БАБХ"}
{"url": "http://www.duma.bg/node/171667", "text": "Международният валутен фонд (МВФ) предупреди, че неотдавнашната вълна от нови търговски мита съществено ще навреди на световния икономически растеж, ден след като президентът на САЩ Доналд Тръмп заплаши с ескалация в търговския спор с Китай, предаде Ройтерс. \nУправляващият директор на МВФ Кристин Лагард заяви на срещата на финансовите министри и управителите на централни банки на страните от Г-20 в Буенос Айрес, че ще представи на участниците доклад за последиците от вече обявените ограничения в световната търговия. В най-лошия случай при сегашните мерки може да се стигне до спад на световния БВП от 0,5 процента, каза Лагард. \nТя отправи това предупреждение малко след като финансовият министър на САЩ Стивън Мнучин заяви в аржентинската столица, че засега няма макроикономически въздействия върху най-голямата икономика в света. През последните месеци САЩ и втората световна икономика Китай си размениха мита върху стоки в размер на 34 милиарда долара всеки, а вчера Тръмп заплаши с мита върху целия китайски износ за САЩ, който възлиза на 500 милиарда долара. \n    \n \t\n", "date": "2018.07.23", "title": "МВФ: Новите мита ще навредят на световната икономика"}
{"url": "http://www.duma.bg/node/171668", "text": "Присъединяването на България към банковия съюз ще е катализатор за консолидацията на сектора в България. В същото време то няма да повлияе на условията по кредитите за клиентите. Това прогнозира председателят на Асоциацията на българските банки Петър Андронов пред БНР. През седмицата правителството официално подаде искане за влизане в банковия съюз. Това беше поставено като условие за влизане в т. нар. чакалня на еврозоната - валутно-курсовия механизъм  (ERM -2). \nАндронов коментира, че окрупняването на банковия сектор, което се случва от няколко години, ще продължи и в бъдеще, а присъединяването към банковия съюз може да го ускори. Според Андронов играчите на пазара намаляват заради ограничеността му и сливането и придобиването на финансови институции не е приключило. \"Не очакваме да се променят драматично взаимоотношенията между банките и клиентите след присъединяването към банковия съюз\", каза още Андронов. Според него наблюдението на системата от ЕЦБ, а не само от БНБ, е \"дългосрочен сертификат за качество\". \"Ако това се случи успешно, в дългосрочен план кредитирането ще стане по-евтино заради подобреното качество на финансовото посредничество\", смята Андронов. Той добави, че българските банки не се притесняват от надзор от страна на ЕЦБ, още повече, че част от тях вече косвено са подложени на такъв през банките-майки. Все пак Андронов обясни, че има много въпроси около самия процес по влизане в банковия съюз. Не е ясно колко точно банки ще бъдат наблюдавани от ЕЦБ, дали няма да бъдат поставени допълнителни изисквания, които да са в тежест за сектора. Притесненията идвали от това, че за България се прилага различен подход в сравнение със страните, чиито банки вече се наблюдават от ЕЦБ. Причината е, че досега присъединяването към банковия съюз се случваше след приемането на страната в еврозоната. В случая с България това ще стане при влизането на страната в чакалнята за еврозоната. Самото приемане на еврото може да отнеме години. \nПреди влизането в банковия съюз ЕЦБ трябва да направи преглед на качеството на активите на българските банки, както и на това дали законодателството дава възможност решенията на европейския банков регулатор да се прилагат директно в страната. След това трябва да се реши колко и кои банки ще са под прекия надзор на ЕЦБ. Тя ще контролира системата съвместно с БНБ, коментира Андронов. \n    \n \t\n", "date": "2018.07.23", "title": "Влизането в банковия съюз ще консолидира сектора "}
{"url": "http://www.duma.bg/node/171669", "text": "Установената през последните години тенденция на повишаващи се местни данъци продължава и през 2018 г. Българските общини увеличават ключови местни данъци, за да си осигурят необходимите собствени средства, а в някои случаи - и за да изпълнят ангажиментите си към финансовото министерство, като следствие от получените през последните години безлихвени заеми. Това развитие не е изненадващо предвид спрения процес на фискална децентрализация, но по-високите местни данъци не могат да доведат до решаване на структурните проблеми на общинските бюджети, пише Явор Алексиев от Института за пазарна икономика (ИПИ). \nВ периода между 2012 и 2018 г. ИПИ е направил 7 отделни годишни изследвания на нивата на местните данъци. Данните се събират чрез заявления по Закона за достъп до обществена информация (ЗДОИ) до всички общини в страната, както и чрез проверка на ставките онлайн. Институтът е разглеждал четири от ключовите местни данъци. Това са данъкът върху недвижимите имоти - нежилищни имоти на юридически лица, данъкът върху превозните средства и леките автомобили с мощност от 74 kW - 110 kW, годишния патентен данък за търговия на дребно до 100 кв.м търговска площ и данъкът за прехвърляне на собственост. \nПолучените резултати са недвусмислени. Случаите на увеличение на наблюдаваните местни данъци са в пъти по-многобройни от случаите на намаляване на такива, като тенденцията става особено ясно изразена през 2016 и 2017 г., точно след влизането в сила на т. нар. Механизъм за оздравяване на общините. Тенденцията към покачване на нивото на ключови местни данъци продължава и през 2018 г. Регистрираните от ИПИ случаи на увеличаване спрямо 2017 г. са 37, а намаленията - едва 4, рекордно нисък брой за периода. \nОбщо за периода между 2013 и 2018 г. сме регистрирани 254 случаи на увеличаване на местни данъци, докато случаите на намаление са близо пет пъти по-малко. Две трети от увеличенията са регистрирани през последните три години. Най-често се увеличава годишният данък върху недвижимите имоти, следван от данъка при възмездно придобиване на имущество и данъците върху превозните средства.     \n \t\n", "date": "2018.07.23", "title": " Ударно увеличават местните данъци през последните 3 години"}
{"url": "http://www.duma.bg/node/171647", "text": "Изгубен сценарий, написан от Стенли Кубрик през 1956 г. по книгата \"Огнена тайна\" от Стефан Цвайг, бе намерен след повече от 60 години в университета в Бангор, Уелс, предаде ТАСС, като цитира британски медии. \"Това е невероятно - всички мислеха, че този сценарий е изгубен завинаги\", заяви експертът Нейтън Ейбрамс от университета. Кубрик работил над адаптирания по \"Огнена тайна\" сценарий заедно с американския писател Колдър Уилингам, с когото продължил сътрудничеството си по излезлия през 1957 г. по екраните филм \"Пътища на славата\". Сценарият е готов и по него може да бъде заснет филм. \nСтенли Кубрик (на снимката) е сред най-известните режисьори от втората половина на ХХ век. Заснел е филми в различни жанрове - \"2001: Космическа одисея\", \"Лолита\", \"Д-р Стрейнджлав, или как престанах да се страхувам и обикнах атомната бомба\", \"Портокал с часовников механизъм\", \"Широко затворени очи\" и др.   \n \t\n", "date": "2018.07.23", "title": "Сценарий на Кубрик по книга на Цвайг бе намерен след 60 години"}
{"url": "http://www.duma.bg/node/171649", "text": "Изложба на Йосиф Яков ще бъде открита на 27 юли от 18 ч. в галерия книжарница \"София прес\", ул. \"Славянска\" 29. Това е първата ретроспективна експозиция на автора и ще бъде представена до края на август. Куратор е д-р Зафер Галибов, който представя автора. \nЙосиф Яков е роден на 2 октомври 1946 г., последното дете на фамилията на Бай Яко. Израства в шарен етнически квартал. Очите му от малък отразяват копнежите на различните. Средно образование завършва в техникума по механотехника в София. Техниката му приляга и той продължава висшето си образование във ВИАС, специалност геодезия, картография и фотограметрия. Срещата му с фотографията е съдбовна за неговото творчество. Тих, незабележим, творец, той следва импулсите на своята страст. \nПостиженията споделя с приятели и колеги във фотоклуба на еврейското читалище \"Емил Шекерджийски\". Там намира не само своя учител по фотография д-р Стефан Мутафчиев, но и дузина запалени като него фотолюбители. Скоро за членовете на клуба започва да се говори с уважение. Младежите печелят много национални и международни награди. Участват в международни фотосалони и конкурси. Яков го търсят като сътрудник в младежките издания, както и от сп. \"Наша родина\", \"Българско фото\", \"Отечество\". Снимките му допълват поетичните страници на много негови приятели поети. Фотографията му \"Зима\" взима Трета награда на международния фотоконкурс \"Орво - Пентакон\" през 1971 г. Следват отличия в Канада, Полша и голямата и първа награда на Националния фотоконкурс за цветна фотография в Троян през 1974 и 1976 г. През 1978 г. е удостоен със званието \"Фотограф-художник\" - безспорен знак за израсналия му професионализъм. Осъществява авторска изложба във Вроцлав през 1975 г. Участва в Алманаха на Българската фотография през 1973 г., във фотоалбума \"Земя и хора\" и др.   \n \t\n", "date": "2018.07.23", "title": "Ваятелят на образите от крайния квартал  "}
{"url": "http://www.duma.bg/node/171646", "text": "Още един малък герой се включи в семейството на героите на варненската писателка Нуша Роянова и издателство \"Дъбови листа\", както ДУМА писа. Премиерата на \"Жабчето Жо\", новата картинна книга на Нуша Роянова, ще се състои на 25 юли от 18 ч. във варненската книжарница \"Сиела\" във Фестивалния и конгресен център. Авторката ще представи книгата в морската столица, където живее, пише и рисува, и ще разкаже за прототипа на незабравимия книжен герой. Малките читатели познават Нуша Роянова с поредицата за кучето Джак и котката Ема. Тя е и инициаторка на конкурса на създаденото от нея издателство \"Дъбови листа\" за авторски детски приказки. Тази година той се проведе за втори път, а победителите в него стават автори на сборник с 25 приказки, написани и илюстрирани от самите участници, научи ДУМА от Диляна Денева.   \n \t\n", "date": "2018.07.23", "title": "\"Жабчето Жо\" с премиера първо във Варна"}
{"url": "http://www.duma.bg/node/171648", "text": "190 години от рождението на Христо Г. Данов - основател на модерното книгоиздаване в България, се навършват на 27 юли. По този повод Регионалният исторически музей в Пловдив обнови своята експозиция \"Книгоиздаване в България през втората половина на XIX и началото на XX век\". Тя е подредена в къщата музей \"Христо Г. Данов\", а дейностите са реализирани със средства по защитен пред Министерството на културата проект за изготвяне на нови музейни витрини и експозиционни табла, както и средства по бюджета на община Пловдив и музея. Музейната експозиция представя делото на Данов като учител, книгоиздател, индустриалец, общественик и кмет на Пловдив.  \nОфициалното й откриване ще се състои днес, 23 юли, от 11.30 ч. в къщата музей \"Христо Г. Данов\" на ул. \"Митрополит Паисий\" 2, от инж. Иван Тотев - кмет на Пловдив, а на събитието са поканени представители на пловдивската общественост и медиите. Преди това ще бъде почетена паметта на Данов с поклонение на гроба му в двора на катедралния храм \"Успение Богородично\". Експозицията е принос на РЕМ Пловдив в подготовката на програмата \"Пловдив - Европейска столица на културата през 2019\".     \n \t\n", "date": "2018.07.23", "title": "Обновиха експозицията в къщата музей \"Христо Г. Данов\" в Пловдив"}
{"url": "http://www.duma.bg/node/171645", "text": "Фондация \"МОСТ\" организира паметна вечер, посветена на Владимир Висоцки, по повод 38-ата годишнина от смъртта му. Събитието ще се състои на 24 юли от 18 ч. в залата на първия етаж на Градския съвет на БСП - София (ул. \"Леге\" 10).   \n \t\n", "date": "2018.07.23", "title": " Паметна вечер за Висоцки на \"Леге\" 10"}
{"url": "http://www.duma.bg/node/171644", "text": "Художникът Петър Николов стана носител на Наградата на Карлово за 2018 г. на официална церемония на площад \"20 юли\", съобщиха от  общината. Отличието се връчва всяка година на 18 юли, когато се отбелязва годишнина от рождението на Васил Левски и празникът на града. По време на официалната церемония Петър Николов е дарил на Общинската художествена галерия картината \"Васил Левски и Ангел Кънчев - Караивановия хан\". За носители на наградата на Карлово бяха номинирани още Димитър Бакърджиев, художник, и Мария Сюпердекова, фотограф, които са получили грамоти. На събитието е представена авторската песен за Апостола на свободата на Детската вокална група \"Карлововойс\" с ръководителка Анита Илиева. \n    \n \t\n", "date": "2018.07.23", "title": "Петър Николов взе Наградата на Карлово "}
{"url": "http://www.duma.bg/node/171670", "text": "Удължаване на срока за подмяна на касовите апарати заради отчитане на продажбите в реално време, въвеждане на нови изисквания към софтуерите за продажба, промени в сторно операциите и регистър на собствениците на електронни магазини. Това предвиждат част от промените в публикуваната за обществено обсъждане Наредба Н-18 от 2006 г. за регистриране и отчитане на продажби в търговските обекти чрез фискални устройства. Министерството на финансите имаше 6 месеца да разпише подробно изискванията към приетите през март промени в Закона за ДДС, с които се цели подобряване на отчетността на бизнеса. \nПромените засягат всички фирми в страната, които ползват касови апарати, софтуер за управление на продажбите, интегрирани автоматизирани системи за продажби. Става въпрос за около 440 000 регистрирани фискални устройства, като половината от тях вероятно ще трябва да се подменят, а на останалите - да бъде актуализиран софтуерът, за да отговорят на новите изисквания. Фирмите с регистрация по ДДС са около 250 000, сочат данните на НАП. \nРазходите на фирмите за касовите апарати ще могат да бъдат признати за данъчни цели и с въпросната сума да се намали данъчната основа и съответно по този начин да се плати по-малко данък, обясниха от НАП. Говорителят на агенцията Росен Бъчваров уточни, че в момента при покупка на нов касов апарат фирмите издават ваучери, с които след влизане в сила на наредбата ще извършат нужните ъпдейти по фискалното устройство безплатно. \nСрокът, в който регистрираните по ДДС търговци трябва да сменят или пренастроят своите касови апарати, се удължава с три месеца до края на март 2019 г., предвижда наредбата. За всички останали търговци срокът остава без промяна - до юни 2019 г. за нерегистрираните по ДДС и краят на следващата година за ползващите интегрирани автоматизирани системи за продажби - например търговските вериги. \nВ момента търговците подават отчетите си в НАП веднъж месечно на база обобщени данни за деня. След смяната на касовите апарати или актуализирането им това ще става на всеки пет минути. \nПървоначално се предвиждаше това да бъде в реално време, но мобилните оператори смятат, че обемът от данни, които следва да се обменят, може да се отрази негативно на преследваните от Министерство на финансите и НАП цели. Заради риска от възникването на технически трудности и невъзможност за изпращане на данните към НАП, което би довело до блокиране работата на всички търговци, е постигнато съгласие срокът от 5 мин. от издаването на фискалния бон и отчитането му в НАП за оптимален, обясниха от приходната агенция. Освен това на всяка една касова бележка ще бъде отбелязан баркод, който ще съдържа цялата необходима информация. Баркодът на касовия бон дава възможност и на клиента да провери на място дали търговецът се отчита пред данъчните в рамките на пет минути, обясниха от НАП. \nПроектът предвижда издаване на фискален бон за всяка продажба на течни горива на всеки клиент, като не се допуска обединяване на повече от две продажби на горива, направени от един клиент в един фискален бон. \n    \n \t\n", "date": "2018.07.23", "title": " Ще има масова подмяна на касовите апарати "}
{"url": "http://www.duma.bg/node/171658", "text": "Германия вдигна икономическите санкции срещу Турция и отмени забраната за пътуване до страната, след като Анкара отмени продължилото две години извънредно положение в страната. \nВъншното министерство в Берлин премахна от сайта си предупреждението към германските граждани за висок риск от арест при посещението на Турция. \nСанкциите срещу Турция бяха наложени през юли 2017 година, като начин да се окаже натиск върху Анкара след задържането на германски защитник на човешките права и още петима активисти, включително ръководителят на местния клон на \"Амнести интернешънъл\". Берлин сложи лимит от 1,5 млрд. евро за турския износ - мярка, която германската опозиция оцени като твърде мека.    \n \t\n", "date": "2018.07.23", "title": "Берлин отмени антитурските санкции"}
{"url": "http://www.duma.bg/node/171659", "text": "Гръцкият министър на външните работи Никос Кодзияс заяви, че не се безпокои от напрежението напоследък в гръцко-руските отношения и изрази надежда, че всички проблеми ще бъдат решени по \"приятелски начин\".  \nТова той сподели в интервю за Атинската новинарска агенция АМНА. \"Ние имаме приятелски отношения и Лавров, когото смятам за един от най-добрите дипломати, ме помоли да го поканя. За да дойде в Гърция и да подготви посещението на премиера Ципрас в Москва, която отново го покани. Аз отправих поканата и ако иска, той ще дойде, ако не - няма да дойде, на него пак ще му се радват\".   \nНаскоро Гърция обвини Русия в намеса във вътрешните работи, заради което изгони двама руски дипломати и не пусна други двама. \n    \n \t\n", "date": "2018.07.23", "title": "Гърция не е отменила поканата към Лавров"}
{"url": "http://www.duma.bg/node/171660", "text": "В момента САЩ нямат планове за нахлуване в Никарагуа, където вече три месеца продължават антиправителствените протести и са загинали над 350 души, съобщи американският посланик в Организацията на американските държави (ОАД) Карлос Трухильо. \n\"САЩ ще направят всичко възможно, за да се върне Никарагуа към демокрацията. Разглеждат се всички варианти. Сега няма (планове за военна операция - ред.) \", цитира го порталът Nacional. Според посланика лявото правителство на Никарагуа трябва да се върне към диалога с опозицията, който в момента е прекъснат.   \n \t\n", "date": "2018.07.23", "title": "САЩ няма да нахлуват в Никарагуа"}
{"url": "http://www.duma.bg/node/171663", "text": "Белгийският премиер Шарл Мишел смята, че Европа не трябва да натрапва на другите държави копието на демократичната система, която тя самата е създала.  \n\"Ние представляваме конструкция, която няма аналог в историята. Не трябва да натрапваме по принципа на копипейст нашите ценности и нашата демократична система на Москва или Истанбул\", заяви той в интервю за белгийската версия на сп. \"Пари матч\". \"Моето желание се състои и ще се състои в това, че трябва да се разговаря с всички\", добави Шарл Мишел.  \nТой смята също, че Европа не трябва да се страхува от американския президент Донлад Тръмп, който не успя да разедини европейците на срещата на НАТО в Брюксел, те му реагираха спокойно, уверено и \"без спектакли\". \"Страх? Разбира се, че не\", възкликна той в отговор на въпроса трябва ли да се страхува от \"неуправляемостта\" на Тръмп. Премиерът смята, че в политиката Тръмп действа с \"техниката на Netflix\". \"Той създава сериал с епизоди\", поясни Мишел.     \n \t\n", "date": "2018.07.23", "title": "Мишел срещу копипейст на евродемокрацията"}
{"url": "http://www.duma.bg/node/171662", "text": "В Австрия отпада шофьорски тест на турски език \nКандидатите за шофьори в Австрия вече няма да могат да попълват теоритичния тест на турски език, съобщи транспортното министерство. От почти 300 000 теоритични теста, попълнени миналата година, едва 3631 са били на турски език или около 1,2%. Министерството, което се ръководи от антимигрантската Партия на свободата, обяви, че е прекалено скъп тестът на турски, който струва на държавата петцифрена сума (в евро). Освен това министър Норберт Хофер посочи, че премахването на турския език е Докуражаване за учене на немскиУ. \n Украински реактор  заработи с гориво на \"Уестингхаус\" \nКомпанията Westinghouse Electric Company обяви, че активната зона на 3-ти енергоблок в \"Южно-Украинска\" АЕЦ е заредена изцяло с ядрено гориво тип ВВЕР-1000, произведено от нея. Това е първият енергоблок в Украйна, който се експлоатира с активна зона, напълно заредена с ядрено гориво тип ВВЕР-1000 на компанията. В момента тя доставя гориво за 6 от 15 ядрени енергоблока в Украйна. Ядреното й гориво се произвежда във Вастерос, Швеция.  \nСамоделна бомба уби две деца в Кабул, трето е ранено \nДве деца загинаха и трето бе ранено днес при взривяване на самоделна бомба в Кабул. Децата открили самоделното взривно устройство в боклукчийска кофа. Когато го вдигнали, то експлодирало. Децата - две момичета и едно момче на възраст от 9 до 12 г - били от едно семейство. Междувременно най-малко 10 души загинаха от взрив край летището на Кабул, след като оттам тръгна афганистанският полеви командир генерал Абдул Рашид Достум, който се завърна след година изгнание в Турция.  Серия от трусове в Иран, 25 ранени \nНай-малко 25 души бяха ранени при вчерашните три умерени земетресения в южната и западната част на Иран. Трусовете бяха с магнитуд от 4,7 до 5,9. Най-силният от 5,9 бе в западната провинция Керманшах, според Геологическия институт на САЩ той е бил усетен и в иракската провинция Сюлеймание. През ноември 2017 г. земетресение с магнитуд 7,3 в Керманшах уби 620 души, а повече от 12 000 бяха.  \nВ Япония не се очаква захлаждане \nНезапомнените жеги в Япония продължават. Според официална информация от днес в много градове на страната е измерена температура от близо 40 градуса по Целзий. Както вече бе съобщено, 30 души загинаха заради горещините. Близо 12 000 са настанени в болница.   \n    \n \t\n", "date": "2018.07.23", "title": "Кратки новини"}
{"url": "http://www.duma.bg/node/171661", "text": "\"Американският народ стана свидетел на успешна обиколка на нашия президент в чужбина. Той се срещна със съюзниците ни в Европа, дори се срещна с президента на Руската федерация, подчертавайки, че по-скоро би поел политически риск, за да постигне мир, отколкото би рискувал мира заради политиката\". Това заяви вицепрезидентът на САЩ Майк Пенс. \nВ САЩ продължават противоречивите мнения по повод разговорите между Доналд Тръмп и Владимир Путин във финландската столица Хелзинки. \nДържавният секретар на САЩ Майкъл Помпео изрази надежда, че следващата среща между президентите Тръмп и Путин ще се проведе тази есен. \n\"Много се надявам тази среща да се състои тази есен. Диалогът между нашите страни е извънредно важен. За народите на Русия и САЩ е необходимо президентите Путин и Тръмп да продължат диалога, за да разрешат сложностите в отношенията между нашите страни\", заяви ръководителят на американската дипломация след закрита среща на Съвета за сигурност на ООН. \nВ четвъртък говорителката на Белия дом Сара Сандърс заяви, че Доналд Тръмп е заръчал на помощника по националната сигурност Джон Болтън да отправи покана към руския президент да посети Вашингтон през есента. \nОт Пентагона също подкрепиха решението на Доналд Тръмп да покани руския президент Владимир Путин на посещение в САЩ, предаде американският новинарски телевизионен канал Си Ен Ен. В защита на посещението на Путин в Белия дом се изказа зам.-шефът на Пентагона Джон Руд. \"Мисля, че обменът на мнения и честната дискусия между нашите лидери е нещо, което трябва да го има\", подчерта Руд. \nМеждувременно държавният секретар Помпео даде и някои подробности от разговора между Тръмп и Путин в Хелзинки. Стана известно, че САЩ и Русия обсъждат създаването на двустранна работна \"група по киберсигурност\", а също и възобновяване дейността на двустранната работна група за борба срещу тероризма, чиято работа бе замразена заедно с други сфери през 2014 година. \nОсвен много други теми двамата президенти са обсъдили в Хелзинки и проблема със сирийските бежанци. \"Да, между президента Тръмп и президента Путин се състоя дискусия за Сирия, как да се направи така, че бежанците да се върнат по домовете си. Това е нещо, над което сега работим\", изтъкна Помпео. \"САЩ несъмнено искат да бъдат част от изпълнението на резолюция 2254 по сирийското регулиране\", добави още държавният секретар. \nПо-рано стана известно, че Русия е предложила на САЩ план за завръщането на 1,7 млн. сирийски бежанци в страната им. Според плана първи по родните си места да се завърнат хората, намерили убежище в съседните Йордания и Ливан. \nВ. \"Вашингтон пост\" пък съобщи, че ръководството на Израел в рамките на договореностите с Русия признава контрола на сирийските власти върху териториите в Южна Сирия. Според източници, на които изданието се позовава, тези договорености са били постигнати между президента Путин и премиера Нетаняху седмица преди срещата Путин-Тръмп в Хелзинки. Според договореностите еврейската държава започва работа по отдалечаването на израелските и сирийските войски в района, в който трябва да се намират наблюдатели на ООН. В замяна Русия ще се договори с Иран да не допуска свои войски на по-малко от 80 км разстояние от границата с Израел. Освен това Москва \"се задължава да не възразява\", ако израелските военни нанесат удар срещу иранските обекти в района. \nВестникът подчертава, че Доналд Тръмп може да е подкрепил сделката на срещата си с Путин. Но неговите източници във вашингтонската администрация признават, че не могат да гарантират това, защото американският президент не е споделил всички подробности от преговорите с руския президент. Както отбелязва вестникът, една от причините за договореностите е, че Вашингтон \"даде ясно да се разбере, че няма да нахлува в Южна Сирия\", а \"Тръмп заяви, че неговият приоритет е изтеглянето на американските войски\" от арабската република. \nВчера по искане на САЩ, Канада и някои европейски страни Израел евакуира членовете на сирийската НПО \"Белите каски\" и техните семейства от Сирия в съседна страна, съобщи в туитър официалният представител на израелското външно министерство Емануел Нахшон. Общо 800 души са изведени от зоните на военните действия в Южна Сирия, където сирийските правителствени сили провеждат операция срещу силите на опозицията, в Йордания, се уточнява в съобщението.     \n \t\n", "date": "2018.07.23", "title": "САЩ искат да активизират диалога с Русия  "}
{"url": "http://www.duma.bg/node/171665", "text": "Еквадор е близо до сключването на сделка с британските власти, с която ще оттегли предоставеното убежище за Джулиан Асандж и ще изгони основателя на \"Уикилийкс\" от посолството си в Лондон. Това предаде ДПА, като цитира американския разследващ журналист Глен Грийнуолд. \nЕквадорският президент Ленин Морено планира визита тази седмица във Великобритания. Той планира разговори с официални лица, за да финализира сделката, с която протекцията за Асандж ще бъде оттеглена и после той ще бъде предаден на британските власти. Това съобщи Грийнуолд на своя сайт \"Интерсепт\". \nАсандж не може да бъде арестуван на територията на дипломатическата мисия, където пребивава от 2012 година, след като наруши условията на освобождаването си под гаранция. Прокуратурата в Швеция впоследствие свали част от обвиненията срещу него в сексуални престъпления, но той се страхува, че може да бъде екстрадиран в САЩ за разпит във връзка с дейността на \"Уикилийкс\", ако напусне сградата. \nИзточник, близък до външното министерство на Еквадор, е потвърдил за \"Интерсепт\" информацията за сделката за предаването на Асандж през следващите няколко седмици. \nГрийнуолд стана известен с публикуването на разкритията на Едуард Сноудън за Агенцията за национална сигурност на САЩ. \nМеждувременно главният редактор на телевизия \"Раша тудей\" (RT) и МИА \"Россия сегодня\" Маргарита Симонян, позовавайки се на свои неназовани източници, също съобщи, че Еквадор се кани да предаде Асандж. В съобщението си в туитър Симонян казва още, че повече от всякога й се иска получената информация за Асандж да се окаже невярна. \nПо-рано министърът на външните работи на Еквадор Хосе Валенсия обясни, че основателят на \"Уикилийкс\" не може вечно да стои в посолството на страната в Лондон. \nВ края на март тази година Кито лиши Асандж от връзка с външния свят. Според мнението на еквадорските власти поведението и съобщенията му в социалните мрежи поставят под заплаха добрите отношения на страната с Великобритания, Европейския съюз и други държави по света.   \n \t\n", "date": "2018.07.23", "title": "Еквадор планира да изгони Асандж  "}
{"url": "http://www.duma.bg/node/171671", "text": "Българо-турски консорциум е избран да разработи и оперира системата за електронно таксуване в градския транспорт на София. Дружеството ще получи 73,24 млн. л. без ДДС за изграждането на т.нар. тикет система. \nВ класирания на първо място консорциум \"Си Ен Си София тикетинг систем\" влизат българските \"Компютърнет сървисиз\" и \"Тикси\" и турското дружество \"Асис Електроникс\". Подизпълнител на част от дейностите по изграждане на системата ще е компанията \"Макстелеком\". Българските дружества се занимават с разработка на приложения, сайтове, информационни системи, видеонаблюдение. \"Тикси\" има приложение за електронни билети за метрото, за проследяване на движението на колите от градския транспорт и др. \nКонсорциумът ще има 2 години да внедри системата, след като подпише договор с Центъра за градска мобилност. Тя ще трябва да позволява и електронно таксуване, включително през мобилен телефон и банкова карта. За целта трябва да се поставят 15 000 устройства в над 1350 превозни средства от четирите типа транспорт, да се оборудват 52 метростанции и над 80 обекта за продажба на електронни билети. Трябва да се изгради и видеонаблюдение в тролеи, трамваи, автобуси, метро. \nИзпълнителят няма да предлага сам начина на таксуване след въвеждането на електронната система. Това трябва да се реши от Общинския съвет, който да избере дали да се плаща на разстояние или на време. \n    \n \t\n", "date": "2018.07.23", "title": "Българо-турски консорциум ще прави тикет системата в София"}
{"url": "http://www.duma.bg/node/171674", "text": "Екипи на полицията изведоха протестиращи и доброволци от село Шарково. От вчера е обявена карантинна зона в Ямболско заради огнищата на чума. Не е имало ексцесии и сблъсъци. \nБългарската агенция по безопасност на храните забрани допускането на хора и автомобили, които нямат адресна регистрация в селото. Не се допускат пътуващи към Шарково и към другите населени места в тази посока. Колите се спират от блокада на жандармерията, която е разположена в село Малко Шарково. Според заповедта изключения се правят за ветеринарни лекари, работници, ангажирани с дезинфекцията, полицаи, пожарникари, представители на властите и търговци, които зареждат магазините в селото. Представители на медиите също не могат да стигнат до населеното място. \nВчера следобед започна евтаназията на стадото на баба Дора от ямболското село Шарково.   \n \t\n", "date": "2018.07.23", "title": "Полицията изгони доброволците от Шарково"}
{"url": "http://www.duma.bg/node/171672", "text": "С четири медала се завърнаха участниците ни в Международната олимпиада по биология, която е най-престижното състезание по биология за ученици от цял свят. България е от шестте страни основателки на олимпиадата през 1989 г. и изпраща своя делегация още от самото начало. За първи път от 1989 г. насам всички български състезатели се завърнаха с по един медал от Иран. Здравко Иванов, ученик в 11 клас в СМГ, спечели сребърен медал, Виктор Георгиев и Ваня Миланова от 12 клас в НПМГ, както и Иван Георгиев от 11 клас в НПМГ завоюваха бронзови медали. \nРезултатите на учениците са резултат от целогодишната им работа и няколкоседмичната подготовка с техните ръководители - Албена Йорданова, доцент в Медицинския факултет на СУ, Снежанка Томова, доцент в Биологическия факултет на СУ \"Св. Кл. Охридски\" и Радослав Александров - докторант в Института по молекулярна биология при БАН.   \n \t\n", "date": "2018.07.23", "title": "4 медала за биолозите ни от олимпиадата в Иран "}
{"url": "http://www.duma.bg/node/171675", "text": "Вицепрезидентът Илияна Йотова обеща подкрепа за общите проекти на България с Македония по време на честването на 115 години от Илинденско-Преображенското въстание. Тя присъства на тържествена церемония пред паметника на Даме Груев в македонското село Смилево, организирано от Българския културен клуб в Скопие. \n\"България е най-добрият застъпник на Република Македония в Европейския съюз. Други европейски държави може да говорят за Западните Балкани, но всяка от своя интерес. За България важни са хората и техният просперитет\", категорична бе Илияна Йотова. Тя заяви, че България ще продължи да работи за хората от двете страни на границата, за общите проекти и общото ни бъдеще. \nВ словото си вицепрезидентът подчерта, че балканските народи имат нелека история, белезите от която носят и до днес. \"Но сме силни и в изпитанията, и в твърдостта да ги излекуваме, да оставим споровете, напрежението и неразбирането от и в миналото. Договорът за добросъседство е ново начало в отношенията между България и Република Македония\", отбеляза вицепрезидентът. По думите й е време да се помисли за младите хора от двете страни на границата, които искат да работят заедно, да си помагат, да просперират. \nЙотова припомни, че отношенията между хората винаги са стъпвали на основата на разбирателството и диалога и призова да градим мостове, вместо да се крием всеки в своя си окоп. \"Берлинският конгрес раздели народа ни. Изплашени от възраждащата се българска държава, Великите сили откъснаха от земите ни, запратиха хиляди хора далеч от родните им домове. Но подцениха народа\", посочи вицепрезидентът. \nТя припомни още, че преди 115 години героите на Илинденско-Преображенското въстание жертваха живота си, за да я има свободата, която докоснаха, но бързо им бе отнета. По думите й въстанието се нарежда в безсмъртната историческа хроника на България, в пантеона на героите на един народ със славно минало, създател на третата християнска цивилизация - славянската, готов да се бори за своята свобода и обединение до последната капка кръв. \n    \n \t\n", "date": "2018.07.23", "title": " Илияна Йотова обеща подкрепа за общи проекти в Македония "}
{"url": "http://www.duma.bg/node/171677", "text": "\"Образованието у нас е в криза. Заложили сме регионални програми за развитие на образованието, безплатни детски ясли и градини, един учебник по предмет за клас, пресичане на подмяната на българската култура и история\". Тези идеи представи депутатът от \"БСП за България\" Ирена Анастасова. Тя отбеляза, че е нужен модел, който да научи децата преди всичко на български език, да им осигури необходимите знания в естествените, хуманитарните и обществените науки. Според нея, за да бъде изпълнена тази цел, трябва да бъде гарантиран пълен достъп на децата до средното образование и неговото високо качество. Предлагаме целево осигуряване на хранене, дрехи и обувки за децата от крайно бедни семейства, както и общежития за ученици от планинските и отдалечените селища за улесняване на достъпа до образование, добави Анастасова.   \nИя Петкова, член на НС на БСП, отбеляза, че образованието трябва да бъде обвързано с нуждите на икономиката и обществото, като подготвя нужните за това кадри. Според нея качественото професионално обучение може да бъде постигнато чрез включване на бизнеса в разработването на учебните програми и чрез ефективни стажове и практики.  \nПетя Цанкова, учител по математика в Пазарджик, съобщи тревожни факти, че 20% от учениците са под критичния минимум знания в четене, смятане или природни науки, а около 40% са под критичния праг на функционална грамотност. Тя изрази недоволство, че в училище вече се говори не за възпитание, а за компетентност. \nВаня Маникатева, член на ОБ на Младежкото обединение в БСП, изрази опасенията си за културния туризъм и популяризирането на българската култура. Тя изказа възмущението си от заличаването на разкопките на древното селище Скаптопара край Благоевград, над които ще бъде изградено трасе от АМ \"Струма\". Институциите не се интересуват и разрешават поголовно строителство върху нашата история, алармира тя.   \n    \n \t\n", "date": "2018.07.23", "title": " Ще извадят образованието от кризата"}
{"url": "http://www.duma.bg/node/171678", "text": "Пациентът да се постави във фокуса на здравната система, да има минимум заплащане от негова страна. За това настоя д-р Десислав Тасков, зам.-председател на Областния съвет на БСП във Варна. Искаме да върнем държавата в здравеопазването - в управлението, регулацията, контрола и гарантиране на достъп до здравеопазване на всеки, подчерта той. Д-р Тасков настоя да се възстановят националните програми за профилактика на социалнозначимите заболявания. \n\"Нашите цели и усилия са насочени към спасяването на нацията, семейството, благоденствието и здравето на нашите деца, които са бъдещето на България. Над 2000 населени места обаче са лишени изобщо от медицинска помощ, а едно на 10 от тях има достъпна аптечна помощ. Необходима е оптимална, а не комерсиална лекарствена политика\", категоричен бе депутатът от \"БСП за България\" д-р Георги Михайлов. Според него е необходим строг контрол, защото в момента над 700 000 души не са здравноосигурени. Д-р Михайлов настоява Националната здравна карта да се превърне в инструмент за оптимизиране на здравеопазването и да се осигури спазването на \"златния час\" при спешни състояния. \n    \n \t\n", "date": "2018.07.23", "title": "Пациентът ще е във фокуса на здравната система"}
{"url": "http://www.duma.bg/node/171673", "text": "Възпоменателен митинг-поклонение по повод 76 години от разстрела на Никола Вапцаров, Антон Иванов, Петър Богданов, Георги Минчев, Атанас Романов и Антон Попов се състоя в събота на мемориала \"Гарнизонно стрелбище\" в София. Присъстваха членове на Изпълнителното бюро на БСП, народни представители, евродепутати, общински съветници, родственици на загиналите и десетки граждани.  \nВ словото си лидерът на БСП в София Калоян Паргов призова да не допускаме истината за жестокото лице на фашизма и за героите на антифашистката съпротива да бъде подменена, да се изкривят фактите и да се омаловажава подвигът на загиналите.\"Наш дълг като потомци е да не допускаме световният поет Никола Вапцаров за пореден път да бъде разстрелян. Не само трябва да запазим \"Моторни песни\" в учебниците, но и да съхраним смисъла на неговата гениална поезия\", настоя Паргов. Според него е непростим \"творчески вандализъм\" стихове на Вапцаров да се превръщат в долнопробна чалга. \nПроф. Ваня Добрева, зам.-председател на Градския съвет на БСП в София, прочете обръщението на президента Румен Радев към близките, организаторите и участниците в митинга-поклонение. В него се казва, че Никола Вапцаров се е осмелил да предизвика историята от името на малкия човек, останал извън нейните празни контури. \"И ако днес стиховете му продължават да ни окриляват и смущават, то е, за да ни напомнят, че да хленчим не ще ни помогне. Че между нас и надеждата за утрешния ден са барикадите на живота, които единствено делата и ръцете ни могат да срутят\", пише президентът.  На 23 юли 2018 г. от 18 часа пред Паметника на Никола Вапцаров в градината на столичната ул. \"Московска\" (зад Националната художествена галерия-Двореца) ще се проведат  \nВапцарови четения \nс участието на съвременни български поети и артисти. Те са организирани от Съюза на българските писатели, Националния литературен салон \"Старинният файтон\", Литературния салон \"Леге 10\", в. \"Моята вяра\", в. \"Жарава\", в. \"Словото днес\" и Библиотека \"Простреляният Пегас\".   \n \t\n", "date": "2018.07.23", "title": " Почетоха паметта на Вапцаров на Гарнизонното стрелбище"}
{"url": "http://www.duma.bg/node/171679", "text": "Народният представител от \"БСП за България\" Димитър Данчев и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" 10, етаж 1 на 24 юли от 15 до 17 часа. Желаещите може да се запишат предварително на телефон 02/987 20 86. \n    \n \t\n", "date": "2018.07.23", "title": "ПРЕДСТОЯЩО"}
{"url": "http://www.duma.bg/node/171653", "text": "    Безспорно, всички очакваха негативна реакция след срещата на президентите Тръмп и Путин в Хелзинки. И нямаше как да бъде иначе, след като още преди нея започнаха отрицателни коментари, предупреждения, заплахи. Най-активни бяха в САЩ, Англия, Украйна. Eвропейският съюз също не остана встрани. Беше напомнено на Тръмп кой е най-големият приятел на САЩ. Да не забравя, че Русия е страна агресор, че се намесва във вътрешните дела на САЩ и други държави, че подкопава ЕС, че Путин е диктатор. На Тръмп му се даваха съвети да внимава, защото Путин е изкусен преговарящ, умее да се харесва, опитен политик.  \nНо това, което се случи след срещата, надмина всички очаквания.  \nСъщинско цунами се стовари върху президента Тръмп. В този порой от публикации, изказвания, анализи, коментари се включиха сенатори, конгресмени, политици, анализатори, журналисти. Изказващите и пишещите не се свеняха от груби квалификации и обиди. Вече дни наред не стихва атаката срещу американския президент. Срещата беше наречена унижение и позор за САЩ. Дори културистът Арнолд Шварценегер определи Тръмп като \"варен макарон\". Имаше и други обидни квалификации. Въпросите бяха от кой по кой смайващи. Защо се е срещнал на четири очи с Путин? Но нима не се среща по този начин с други лидери? Нима не се срещна на четири очи с лидера на КНДР? Тогава защо нямаше този вой? В САЩ смятат, че американският президент трябва да се държи като главен, да налага мнението си, да не си позволява равноправен диалог с президента на Русия. Те все още не могат да разберат, че живеят в променящ се свят, в който САЩ не са единствената сила, че вече не само те ще определят дневния ред. \n    А може би реакцията беше толкова остра, защото стана след срещата на НАТО, където Тръмп се държа доста остро с партньорите си от блока? Разбира се, че не само заради това. \nНормалните хора си задават въпроса какво лошо има в това да се подобрят отношенията между двете велики страни? Какво лошо има в това президентите на Русия и САЩ да се държат културно, вежливо и възпитано на срещата помежду им и на пресконференцията? Какво лошо има в това да се обсъдят проблемите, които съществуват между двете държави, а също и други проблемни въпроси. Нима това е предателство и слабост? Нима светът не се интересува от контрола на въоръженията и неразпространение на ядреното оръжие? Нима не трябва да се реши проблемът с бежанците и хуманитарната помощ за Сирия? Не, либералната общност се интересува само от един въпрос - \"намесата\" в президентските избори през 2016 г. Но нима има разумен човек, който може да си помисли, че 12 хакери могат да предопределят резултата от изборите в САЩ? Нима е възможна победата на привържениците на излизането на Англия от ЕС заради \"намесата на Русия\"? Нима е толкова велика и силна тази Русия, която според  либералната общност е изостанала в икономическо и технологично отношение страна? \n    Защо е тази безпощадна критика на либералния елит? Защото виждат, че техният свят се руши. Защото войната срещу Русия  им осигурява политически и икономически печалби Демонизирането на Русия означава милиардни печалби на производителите на оръжие. Западна Европа видя в срещата Путин-Тръмп заплаха, че може да остане без своя покровител. Европа и привържениците на евроатлантизма изпитват страх, че американският президент иска да разруши ЕС и НАТО. Разбира се, този страх е неоснователен, защото на този етап това не е възможно, а и един от основните потребители на американското оръжие са страните членки на НАТО. Такъв пазар не е за изпускане. \n    Тръмп от своя страна не остана длъжен на своите противници. Той подчерта, че някои средства за масова информация силно \"желаят конфронтация с Русия.\" А също така, че дори \"да донесе Москва, те ще питат, а защо не и Санкт Петербург\"? Преди срещата той обяви, че отношенията са лоши заради \"глупавата политика на САЩ и лова на вещици.\" Това допълнително раздразни либералния елит на САЩ. \n    Големият проблем на САЩ и на Тръмп е, че в страната се води безпощадна политическа война. Президентът е подложен на невероятен натиск и атаки като средствата не се подбират. Единственият сериозен коз на противниците му е руската намеса в изборите. Дори се опитват да кажат, че той е руски агент, вербуван още през 80-те години, което е крайно несериозно. Безспорно американската политическа система боледува. Политическата култура е достигнала доста ниско равнище. Желанието да се разпитва преводача на срещата е показателно. Веднага след срещата  беше обявено, че ще бъдат наложени нови санкции срещу Русия - персонални и секторни. Арестувана беше и студентката Мария Бутина като изкупителна жертва. Някои дори смятат, че тя е избрана нарочно заради близостта на името й с Путин. Свирепата война няма граници дори да е необходимо службите да работят срещу президента на страната си. В мемоарите си  Джеймс Коми, бивш шеф на ФБР, разказва как е предавал Тръмп. Когато са се срещали само двамата и Тръмп е споделял секретна информация, Коми си е правил бележки  и е запознавал своя заместник. Но не само това, той е имал втори екземпляр от бележките, които е предавал на средствата за масова информация. Шефът на разузнаването предава президента си!  \n    Войната, която се води срещу Тръмп, е глобална, но има и един конкретен повод. Това са  междинните избори през ноември Ще се избират нови 26 конгресмени, което може да доведе до ново преразпределение на силите в Конгреса. Тръмп има опасения да не загуби тези избори, защото това ще окаже влияние и на президентските избори през 2020 г. Затова и тази среща с президента Путин беше важна за Тръмп. Той се опитва да избие единствения коз на \"Вашингтонското блато\" - руската намеса. Той ще разиграва картата за ограничаване на ядреното оръжие, защото по този начин осигурява националната сигурност на САЩ. А затова е необходимо да се среща с Путин. И веднага се заговори за покана за нова среща. Не трябва да се забравя, че Тръмп има големи успехи във вътрешната си политика. Реформата в данъчната система, здравеопазването, намаляване на безработицата, увеличение на заплатите, икономически ръст. Това са все силни позиции, които му дават основание да вярва, че може да победи. Може би целенасочено той предизвика цунамито от критика да се излее сега, за да може да отиде на изборите през ноември по-спокойно. \n    Политическата война в САЩ няма да завърши скоро. Либералният елит няма да се откаже да води войната срещу промените в политиката на САЩ, които иска да проведе Тръмп. А тези промени ще окажат неминуемо влияние и върху политиката на други страни, което пък ще промени световния ред, ще промени сегашния свят. Ето от това се боят апологетите на либерализма. Но както е казано, колелото на историята се върти.      \n    \n \t\n", "date": "2018.07.23", "title": " Боже, какъв либерален вой!  "}
{"url": "http://www.duma.bg/node/171650", "text": "1888 - РАЖДА СЕ РЕЙМЪНД ЧАНДЛЪР, АМЕРИКАНСКИ ПИСАТЕЛ (УМИРА 1959 Г.). Специализирал се в криминалния жанр, оказва голямо влияние върху развитието на този вид литература в световен мащаб. Неговият главен герой - частният детектив Филип Марлоу, продължава да печели симпатиите на поколения читатели и зрители. 1942 - РАЗСТРЕЛЯН Е ПОЕТЪТ НИКОЛА ВАПЦАРОВ (Р. 1909 Г.). Заедно с него на Гарнизонното стрелбище на Школата за запасни офицери в София са убити Антон Иванов, Антон Попов, Петър Богданов, Георги Минчев, Атанас Романов. Единствената стихосбирка на Вапцаров (\"Моторни песни\") излиза през 1940 г., а авторът й става носител на Световната награда за мир. Тя е връчена през 1953 г. на майката на поета Елена Вапцарова. 1942 - ОТКРИТ Е КОНЦЕНТРАЦИОННИЯТ ЛАГЕР \"ТРЕБЛИНКА\". Построен е от нацистите на около 100 км от Варшава. Съществува до октомври 1943 г. В него намират смъртта си според различни източници между 700 000 и 1 400 000 души. Сред тях са и почти всички от 11 363-мата евреи, депортирани от временно администрираните от България по време на Втората световна война Беломорска Тракия, Вардарска Македония и Западните покрайнини. Направо от влаковите композиции затворниците били вкарвани в съблекални, а оттам - в газовите камери. После труповете били изгаряни. 1952 - ВЛИЗА В СИЛА ДОГОВОРЪТ ЗА ЕВРОПЕЙСКАТА ОБЩНОСТ ЗА ВЪГЛИЩА И СТОМАНА (ЕОВС). Учредителки са Франция, Западна Германия, Италия, Белгия, Люксембург и Холандия. Целта е да се обединят въглищните и стоманените ресурси на държавите членки. Организацията е първата стъпка в европейската интеграция. Създаването й е предложено на 9 май 1950 г. от френския външен министър Робер Шуман, но идеята принадлежи на Жан Моне. Договорът, влязъл в сила на 23 юли 1952 г., е за срок от 50 г. ЕОВС престава да съществува от 2002 г. 1995 - ОТКРИТА Е КОМЕТАТА ХЕЙЛ-БОП - НАЙ-НАБЛЮДАВАНАТА НА ХХ В. Открита е от американски любители астрономи - Алан Хейл от Ню Мексико и Томас Боп от Аризона. Кометата преминава най-близко до Земята на 23 март 1997 г. Наблюденията показват, че ядрото й се завърта веднъж на всеки 12 часа. Първото й преминаване през Слънчевата система е било през юли 2215 г. пр.Хр. Тогава е била близо до сблъсък с Юпитер, което, ако се е случило, е щяло да доведе до по-различно развитие на Слънчевата система. 2002 - УМИРА КАТЯ ПАСКАЛЕВА, АКТРИСА (Р. 1945 Г.). Най-известна с ролята си във филма \"Козият рог\". Творческият й път започва в Пазарджишкия театър. Прави забележителни роли в киното - \"Матриархат\", \"Звезди в косите, сълзи в очите\", \"Вилна зона\", \"Спирка за непознати\", \"Бедният Лука\", \"Иван Кондарев\" и др. Отличена е с много национални и международни награди.   \n \t\n", "date": "2018.07.23", "title": "Датата"}
{"url": "http://www.duma.bg/node/171651", "text": "Да имаш почти три десетилетия преход и да нямаш истинска демокрация. Това е въпросът! \nДа имаш безброй неща, които нямаше тогава... Нищо че едни казват, че периодът 1044-1989 г. бил престъпен и не знам какво си. Обаче тогава наистина нямаше примерно достатъчно банани за всички, не стигаха леките коли и чакахме с години с внесени 1500 лева депозит, не стигаха телефонните връзки и пак чакахме с молбите си за домашен телефон. Но нямаше работещи бедни служители и наемни работници, на които с месеци и години им бавят месечните възнаграждения. Нямаше фалирали банки. Нямаше и съдия изпълнители. Нямаше изравнителни сметки като днешните - за вода, електричество, за услугите на топлофикацията. Нямаше КЕВР и ДКЕВР. Нямаше мутри и олигарси. Нямаше ги и онези 200 души, които ограбиха и днес държат капиталите на всички останали. Нямаше ги и тези, които за жълти стотинки изкупиха държавното имущество, пратиха заводите на скрап, взеха ЦУМ, Телефонната палата, Кремиковци, почти цялата едновремешна почивна база на хората, хотелите, гаража на ЦК на БКП, летища и резиденции... \nНямаше толкова много неграмотни, нямаше такова крещящо неравенство. Нямаше ги бягащите днес почти всяка седмица затворници, нито телефонните измамници и другите престъпници на свобода. Нямаше нито такава корупция по всички етажи, нито такава разраснала се шуробаджанащина... Не бяхме чували за днешните обществени поръчки... \nНямаше дрехи и автомобили втора употреба. Нямаше такава опашка пред терминалите на летището от хората, които разумно търсят верния изход от България - от кризата, Прехода и демокрацията. Нямаше бежанци и мигранти. Даже ги нямаше днешните огради по границите. Но имаше граничари, имаше армия... И нямаше протести на майки, на учители, на полицаи, на надзиратели, на земеделци, на журналисти. И не бяхме на 111-о място по свобода на словото. Чудно защо!? \n Нямаше съсипано селско стопанство, но пък имаше СИВ и Врашавски договор. Изнасяхме български плодове и зеленчуци и не ядяхме чесън от Египет, картофи от Полша, плодове от Африка, ГМО продукти от Канада... \n  Нямаше такси за студентите и при джипито, то и джипита нямаше. Нямаше проблеми пред образованието ни, пред  детските градини. Майки на деца с увреждания не бяха в палатки и по улиците, а политиците не им викаха арогантно \"да им се махат от главата\".  \n Нямаше и такива патриоти, даже обединени, такива националисти, такива коалиционни партньори, които вчера са те наричали нецензурно с обидни думи, а днес ти лижат задника с извинение, както умело го прави примерно дойенът в политиката Волен Сидеров; както го правят Тома Биков, Методи Андреев, Спас Гърневски, къде изчезна Яне Янев, тоя вик за ред, законност и справедливост!? \nНямаше и чак толкова бездарни политици като сегашните, които вече по седем осем мандата не излизат от българския парламент, оттам се въртят по разни служби и министерства и пак се връщат обратно. \nТакива съмнителни истини, фалшиви новини и коментари не е имало. Нямаше и чак такива гьонсурати, които сутрин говорят едно, по обяд - съвсем друго, а вечер произнасят от последна инстанция нова истина за лъжата. \n И Мизия я имаше, но нямаше такива потопи вследствие на язовирни проблеми. Имаше и богати села, дето сега ги няма. Не се купуваха и продаваха гласове и купуването и продаването на гласове не беше престъпление, но не беше и политическа практика. \n Нямаше, нямаше... И май като че ли повече имаше, а? Имаше надежда, имаше вяра, хората имаха радости, имаше очакване за светлинка. И България я имаше. А днес дори тунелът го няма. Приватизиран е. Както скоро ще продадем и летището, барабар с терминалите и железниците, и магистралите, барабар с останалите тунели.         \n    \n \t\n", "date": "2018.07.23", "title": "Да нямаш и да имаш  "}
{"url": "http://www.duma.bg/node/171684", "text": "- Връщане на  , демонтаж на паралелната \n- Прогресивно данъчно облагане \n- По-нисък ДДС за храни и лекарства \n-  \n- Джендър идеологията -  \n-   - забранени за   приватизация и концесия \n- Национална   на  \n- България - активен участник на европейската сцена \n    \n \t\n", "date": "2018.07.23", "title": "Визия за България: Алтернатива на системата"}
{"url": "http://www.duma.bg/node/171680", "text": "Наш основен приоритет е подкрепа на изостаналите региони, които могат да се възползват от нов национален фонд за сближаване. Това заяви кметът на община Правец Румен Гунински, който представи идеите на БСП за регионални политики. Фондът ще се съсредоточи към инвестиции, които водят до постепенни реформи във всички сфери. Гунински смята, че стабилизирането на икономическите региони за планиране е крачка към по-голямата им самостоятелност. Според него трябва да се разработят политики по сближаване на доходите и изглаждане на дисбалансите в здравеопазването, образованието и транспортната свързаност. БСП ще подкрепи зеленчукопроизводството, овощарството, биоземеделието и животновъдството, ще има помощ и за регионални туристически продукти, увери Гунински. \nНародният представител Станислав Владимиров подчерта, че БСП залага на модерно държавно управление, базирано на дигитализацията и т.нар. \"интелигентни градове\". Няма как администрацията и икономиката да се развиват, ако не стъпят на модерните технологии, смята той. Според него една от най-неотложните мерки е създаването на национален електронен поземлен регистър, чрез който ще се реши проблемът с \"белите\" и \"червени петна\" в земеделието. \nВ последвалата дискусия евродепутатът Момчил Неков даде пример с добрите ни минали позиции при снабдяването на фъстъци в Европа. Според него и сега България може да заеме тази ниша. \nНародният представител Манол Генов призова за решителен отпор на геноцида, упражняван от държавата към общините. \"Централната власт ползва какви ли не механизми и лостове на закона, за да притиска, изнудва, наказва едни и награждава и стимулира целенасочено други общини. Това се прави абсолютно безскрупулно и без страх от търсене на отговорност\", възмути се той.     \n \t\n", "date": "2018.07.23", "title": "Специален фонд ще съдейства за сближаване на регионите"}
{"url": "http://www.duma.bg/node/171681", "text": "\"БСП ще работи за икономическа държава, а не бездържавна икономика. В проекта \"Визия за България\" предлагаме повече държава там, където и когато тя е необходима, както и върховенство на закона и възстановяване на доверието в съдебната система. Държавата задължително трябва да присъства в икономиката, енергетиката, здравеопазването\". Това заяви депутатът от \"БСП за България\" Петър Кънев. Той определи като илюзорна и спекулативна идеята за излизанe на държавата от икономиката. \n\"Проектът предлага нов път за икономически растеж. В него са заложени инвестиции в нови и с висока добавена стойност производства, защото ръст на икономиката от 3-4% не е достатъчен. На инвеститорите предлагаме \"Социален инвестиционен пакет\", който представлява държавно гарантирани ценни книжа с по-висока от нормалната доходност\", обясни Кънев. Визията на БСП включва \"зелена икономика\" на принципите на опазване на околната среда, възобновяема енергия, зелени сгради, управление на отпадъците, земите и водите. Предвижда се забрана на концесиите на плажове, както и спиране на концесиите за добив на дървесина в държавни горски стопанства. \n    \n \t\n", "date": "2018.07.23", "title": " Петър Кънев настоя за икономическа държава, а не за бездържавна икономика"}
{"url": "http://www.duma.bg/node/171652", "text": "Току-що стартира едно изключително събитие, което е с крайна цел Северния полюс. Копие на Самарското знаме, подарено на българското опълчение по време на Руско-турската война 1877-1878 г., за първи път ще бъде развято на Северния полюс. То е на борда на новия атомен ледоразбивач \"50 години Победа\", съобщи за СБЖ журналистът Иля Виноградов, член на организационния комитет на културния проект \"Славянски ход Мурманск - Балканите\". Началото на паметния рейс беше сложено на 20 юли. Походът е посветен на 140-годишнината от Освобождението на България от турско робство. \nСамарското знаме ще бъде развято на Северния полюс от капитана на ледоразбивача Олег Шчепин и отговорния секретар на Мурманската обществена организация на Съюза на писателите на Русия Марина Чистоногова. \"Самарското знаме е символ на единението на славянските народи - казва Чистоногова. - Тази година отбелязваме 140-годишнината от Освобождението на България, за което Русия изигра главната роля, като навеки свърза нашите страни във възел на приятелството.\" \nЗа първи път Славянски ход беше организиран по маршрута Мурманск - Черна гора през 1997 г. и бе продължение на  инициативата на Мурманск да се възроди отбелязването в Русия на Деня на славянската писменост и култура. За първи път това се случи през 1986 г., а от 2001-а се превърна в общодържавен празник. Във връзка с това България подари на Мурманск специално изработено точно копие на паметника на Светите братя Кирил и Методий пред Националната библиотека в София, носеща тяхното име. \nПрез тази година Славянският ход ще се състои от 17 август до 7 септември. В него ще вземат участие руски писатели, обществени дейци, журналисти, като на автобуси те ще преминат по маршрута Мурманск - Велики Новгород - Москва - Минск - градове в Словакия, Сърбия, България, Черна гора. Участниците ще се срещнат със свои съмишленици и ще участват в културно-патриотични акции. У нас участниците в Славянския ход ще са от 24 до 29 август и ще посетят София, Велико Търново, Полски Тръмбеш, Ловеч, Варна, Пловдив. Целта е да се установят приятелски и културни връзки, както и обединение на духовните и патриотични сили в Русия и другите славянски страни. \nПървото копие на Самарското знаме става официално знаме на Славянския ход, който е организиран през 1997 г. с маршрут Мурманск - Черна гора. То е изработено от учениците на 46-о училище в Мурманск. Има и второ копие, което е знаме на сегашното издание на Славянския ход и е изработено от художниците при Мурманския областен Дворец на културата и творчеството \"С. М. Киров\". \n               \n \t\n", "date": "2018.07.23", "title": "Самарското знаме ще се развее на Северния полюс"}
{"url": "http://www.duma.bg/node/171656", "text": "\"Един от големите грехове на ГЕРБ е, че разби държавните институции и хората вече не вярват в тях\" \n- Г-н Стойнев, БСП представи в събота \"Визия за България\". Казахте, че това е документ, който е заявка за управление на държавата в интерес на хората. Каква е философията на документа? \n- БСП започна разговор за бъдещето на България. Ние, българските социалисти, виждаме този разговор като национален и надскачащ рамките на партийното. Задачата ни е да постигнем гражданско, експертно и политическо разбирателство за нов национален проект за страната. Проектът \"Визия за България\" е израз на желанието да очертаем стратегическа зона на национален и надпартиен консенсус, който да бъде над партийните мандати в управлението. \nТози разговор, освен консенсус по тази стратегическа зона, трябва да създаде и нов ляв проект за България, който да каже как чрез държавна политика и чрез икономика ще се генерират ръст и ресурс, които да финансират останалите системи и да се изчистят огромните неравенства и бедност. \nТози разговор за бъдещето не е с цел да докажем колко слаба и вредна е политиката на ГЕРБ, а по-скоро да покажем  реалната промяна в икономическото и социалното развитие на страната. Защото държава, където населението е неграмотно, в която има огромни демографски проблеми и огромни социални неравенства, просто няма бъдеще. С проекта \"Визия за България\" БСП чертае пътя за спасение на България и това как тя да тръгне по нов път на развитие. \n- При представянето на документа лидерът на БСП Корнелия Нинова подчерта, че политиките, включени в него, не са алтернатива на ГЕРБ, а на системата. Какво означава това? \n- Това означава, че ГЕРБ са прекалено малък проблем в голямата криза, която настъпва в страната, и ние трябва ясно и категорично да кажем, че наистина България има огромен проблем. Не може да просперира държава, която изчезва; държава, в която младите семейства не желаят да сбъднат своите мечти; държава, в която семейните християнски ценности са поставени под въпрос. \nИзключително опасна е тенденцията, която ясно показва, че страната ни е пред изчезване. И ако сега не се събудим и няма надпартиен консенсус, ако проектът, който представяме за обсъждане не само в партията, но и извън БСП, не се реализира, през следващите години ще бъде прекалено късно. \nЗатова ние наистина бием алармата и считаме, че всички трябва да се събудят и да разберат, че ако така продължават, нищо добро не очаква следващото поколение български граждани. Тоест левицата смята, че България трябва да тръгне по един нов път на индустриално развитие, което да доведе след себе си, разбира се, и нужните социални блага. \n- По какво проектът \"Визия за България\" се различава от досегашните документи на БСП? \n- Това е визия, която се опитваме да начертаем извън тези мандати, както сме правили и досега, особено, когато предстоят избори. В този нов път, който сега предлагаме с \"Визия за България\", ключовата дума е \"държава\". Но не бих казал, че това става, както досега сме говорили, за връщането на държавата само чрез засилване на функции, регулации и собственост. \nДумата \"връщане\" обаче не е точна, защото кореспондира с минало състояние. Говорим за принципно нова философия на участие и партньорство, за социална държава, за нови обществени отношения и икономика. Поставяме държавата в центъра като планиращ партньор на свободния бизнес, като модерен мениджър на публична собственост, защото колкото и голям ресурс да има частният капитал, той не може да изгради сам инфраструктура, образователна система, среда за иновационен ръст. И тук е ролята на държавата. Защото колкото и да е отговорен частният капитал, той не може да гарантира публичния интерес изцяло и тук е мястото на държавата, т.е. държавата не в тези възприятия, които ние имаме от едни минали времена, а по-скоро, повтарям, като партньор, като един модерен мениджър на публична собственост. \n- БСП предлага нов път към устойчив икономически растеж. Какво включва той и какви са предложенията на левицата по отношение на инвестициите, държавните и социалните предприятия, бизнес средата, индустриалните зони? \n- В нашия проект ние категорично поставяме въпроса за ролята на държавата в създаването на условия за формиране на български национален капитал чрез подкрепа на български инвеститори. Това е наистина една от ключовите теми, която има отношение и към националната сигурност, и към опазването на националните ресурси. \nЩе отворя една скоба. Спомням си, че преди 4-5 години, когато бях министър на икономиката, България стана член на един силен европейски клуб - \"Приятелите на индустрията\", основан от Франция. Неговите членове си поставяха за цел засилена държавна роля при прилагане на нова индустриална политика в Европа. Помня колко критични гласове чухме за това как правим социалистическа индустриализация и национализация. Иска ми се днес тези хора да са по-узрели, да са по-широко скроени и надскочили вътрешните си комплекси, защото няма как ние да имаме стабилен икономически растеж, ако нямаме формиран капитал и, разбира се, човешки ресурси. Защото, за да имаме силен икономически растеж, който да е дългосрочен, ние трябва да го базираме на потребление и на износ. \nВ момента България изнася основно суровини и продукти с ниска добавена стойност. Ние искаме да има растеж, който чрез раздвижване на българския капитал, който стои в момента в банките и не може да намери сигурна среда за инвестиции, да предложим един социален инвестиционен пакет, в който българските граждани да инвестират. И най-вече българският и чуждестранният капитал да бъдат поставени на равна основа, защото, първо, трябва да стимулираме инвестиционния процес, а после да търсим чужд капитал. \nБСП предлага естествена стратегия за привличане както на вътрешни, така и на чужди инвестиции в България в сферата на електротехника, електроника, информационни и комуникационни технологии, земеделие, хранително-вкусова промишленост, фармацевтика, машиностроене. Но нещото, което е ключово и което е ново в този проект, това е, че вече говорим за ролята на държавата за създаване на нов тип организации със социално-икономическа цел. Става дума за социално предприятие, което е един вид оператор в социалната икономика, чиято цел е да въздейства върху общественото. Това предприятие ще предоставя стоки и услуги на пазара по предприемачески, новаторски начин и ще използва своите печалби основно за постигане на социални цели. Социалните предприятия се управляват по един открит, отговорен начин, който включва и служителите вътре. Смятаме, че това е доста нов иновативен модел, който може да бъде изключително добре развит, особено в тези райони, където наистина няма интерес от страна на инвеститорите и от страна на предприемачите. \nРазбира се, с цел стимулиране и на българския износ, считаме, че трябва да се засили експортното застраховане, да се увеличи застрахователният капацитет на Българската агенция за експортно застраховане чрез Българската банка за развитие, за един финансов холдинг, който да улесни достъпа до финансиране на българските предприемачи. Искаме да се разшири ролята и на националната компания \"Индустриални зони\", която бе създадена през 2008 г., т.е. когато БСП управляваше. \nРадващо е, като виждаме в момента какъв бум и огромен напредък има в зоната около Божурище. Това са политики, с които според нас чрез създаване на една по-благоприятна бизнессреда ние можем да извадим от банките българския капитал, а също така да увеличим и чуждестранните инвестиции, които за съжаление са прекалено малко. \n- За първи път в документ се говори за интелигентни градове. Какво включва това понятие? \n- Става дума за модерно държавно управление, базирано на дигитализацията и електронното управление. За разлика от другите, които си го представят само като свързване на кабели през компютри, БСП говори за създаване на единна информационна система, обединяваща пазарите на селскостопанска продукция с платформи за електронна търговия; национална електронна система по заетостта, свързваща всички бюра по труда на територията на страната; единен електронен данъчен регистър, който да дава информация за всяко лице - какво имущество има, какви доходи има и какви помощи, забележете, получава. \nОсвен това - електронна карта и здравно досие, единна образователна система, където ще се знае всеки ученик и студент какво учи и какви учебни занятия посещава. \nРазбира се, това са все политики, които ясно показват нашия стремеж за по-голяма модернизация на българското общество. \"Интелигентни градове\" е изключително модерно начинание, което получава огромен стимул както от страна на Европейската комисия, така и от Европейския парламент. Това е една от техните водещи политики. \nИнтелигентният град е базиран на високотехнологичен обмен на информация, който се разпространява между многобройните му подсистеми. Става дума и за намаляване на въглеродните емисии, за увеличаване на енергийната ефективност, за една по-ефективна и по-устойчива среда, за за изцяло електронизация и дигитализация. Предлагаме да стартираме с пилотни проекти с пълна дегитализация на 4 града с население до 70 хил. души. Целта е първоначално държавата да ги развие напълно, като покаже реално работещ момент. \nТази пълна дигитализация трябва да доведе и до по-различен икономически профил на самия град, но затова ще трябват наистина доста сериозни усилия. В края на краищата днес БСП така вижда бъдещето на регионално ниво, образно казано, с изграждането или преобразяването на сегашните населени места в интелигентни градове, където наистина основното е да се съхраняват и да се опазват ресурсите, както от екологична, така и от енергийна гледна точка. \n- С проекта \"Визия за България\" БСП дава сериозна заявка, че е готова да управлява. Ще има ли предсрочни избори, предвид скандалите, които всекидневно тресат управляващата коалиция?  \n- Всяка опозиционна партия трябва да бъде готова във всеки момент за предсрочни избори. Факт е, че сме свидетели на всекидневни скандали в управлението на страната. Управляващите често се опитват да прехвърлят вината за разправиите си на БСП и че едва ли не левицата ги инициира. \nИстината е, че хората наистина не са съгласни с начина на живот, който водят, и виждат колко безпомощни са институциите в страната. Един от големите грехове на правителствата на ГЕРБ е, че разбиха държавните институции и хората вече не вярват в тях. \nУбеден съм, че това правителство не може да изкара пълен мандат, то няма и предпоставка да стори това. Което означава, че предсрочни избори ще има рано или късно и БСП като отговорна партия трябва във всеки един момент да бъде готова за управление. Този път ние считаме, че говорим за управление не само в рамките на 4 години, ние желаем да начертаем пътя, по който да тръгне страната - така, че българските граждани да бъдат щастливи, образовани и най-вече здрави в една страна, в която наистина има правителство, което да се грижи за собствения си народ.     \n \t\n", "date": "2018.07.23", "title": "  С \"Визия за България\" БСП чертае път за спасение на страната"}
{"url": "http://www.duma.bg/node/171682", "text": "Ако не решим демографската криза, всички останали политики ще бъдат красиви думи, които нямат смисъл, предупреди депутатът от \"БСП за България\" Александър Симов. Заложена е осигурителна почивка за работодатели, осигуряващи работа на родители с малки деца. \"Държавата да поеме осигуровките за всяка майка, която отглежда дете до постъпването му в първи клас. Размерът на детските добавки да бъде обвързан с посещението на детето в училище и неговия успех. Да се осигурят средства за началото на учебната година на деца до 16 години от по-бедни семейства, са част от решението на демографската криза\", настоя Симов. \n\"Визия за България\" предлага минималната заплата да е не по-малко от 60% от средната заплата за предходната година. \"С това е свързана и идеята за по-справедливи ставки за заплащане на нощния труд и труд извън работно време. Почти 90% от работещите българи ще спечелят, ако се въведе прогресивно подоходно облагане. Това е начин в семействата да останат повече средства\", продължи депутатът. \nЗаложено е преизчисляване на всички пенсии до 31 декември 2015 г., премахване на максималния осигурителен праг и на максималния таван на пенсията.   \n \t\n", "date": "2018.07.23", "title": "Без решаване на демографската криза всички политики ще са само красиви думи"}
{"url": "http://www.duma.bg/node/171664", "text": "Френският министър на икономиката и финансите Бруно льо Мер обяви в Буeнос Айрес на срещата на финансовите министри от Г-20, че търговската война между САЩ и Европа фактически е започнала. \nКакто предаде агенция \"Юроп прес\", той призова \"САЩ да се върнат към здравия разум и да уважават както глобалните правила, така и своите съюзници\". Льо Мер добави, че ако Вашингтон въведе нови мита върху европейските стоки, на Европа няма да й остане нищо друго освен ответни мерки, а и тя няма да обсъжда преговори за свободна търговия със САЩ, докато Вашингтон не се откаже от вносните си мита върху алуминия и стоманата. Според министъра цяла Европа е притеснена, задето е вкарана в глобална търговска война, която ще остави \"губещи\" всички. \"Тази търговска война ще произведе само загуби, ще унищожи работни места и ще намали глобалния растеж. Американците и европейците са партньори, не можем да разберем как ние, европейците, можем да бъдем потърпевши от американските търговски мита\", заяви той. \nНа свой ред директорката на МВФ Кристин Лагард предупреди, че заради \"текущите мерки и тези, които са в процес на създаване\", световният БВП ще намалее с около 430 милиарда долара. \n    \n \t\n", "date": "2018.07.23", "title": "Търговската война ЕС-САЩ е започнала "}
{"url": "http://www.duma.bg/node/171683", "text": "На 29 страници и осем раздела БСП събра идеите, които представляват \"Визия за България\". Проектът, посветен на бъдещето на държавното управление, икономическото и регионално развитие, здравеопазването, науката и образованието, сигурността и отбраната, външната политика, както и мерките за справяне с демографската криза, бяха представени в събота на разширен национален съвет на партията. Зала 3 на НДК събра ИБ на БСП, народни представители, евродепутати, кметове и общински съветници, областни и общински лидери.  \nРазговорът и преходът от различните панели на дискусията бе воден от зам.-председателя на ПГ \"БСП за България\" Драгомир Стойнев. Той даде думата на лидера на партията Корнелия Нинова, която представи основни аспекти от проектната визия в рамките на почти цял час (цялата й реч на bsp.bg и duma.bg). \nНинова уточни, че ще спомене само някои от идеите на левицата, с които БСП отваря дебата за бъдещето на България. \"Досега винаги излизахме пред вас с програма за управление с алтернатива на ГЕРБ. Днес не предлагаме алтернатива на ГЕРБ, а алтернатива на системата, създадена в годините на прехода, за която всички имаме принос\", започна речта си тя. Лидерът на БСП уточни, че документът не предлага готови и точни решения. \"Чуйте идеите ни и който има желание, по Вазовски - кой с каквато възможност, сили и компетенции разполага, да се включи в този процес. Имаме нужда от всеки българин, милеещ за Отечество, народ, справедливост и семейство. Някои от идеите ни ще бъдат оспорвани. Знаем и нека бъде така. В спора се ражда истината\", заяви тя, давайки да се разбере, че определени кръгове и интереси ще се почувстват застрашени от някои текстове. Нашата цел е да върнем силата на автентичната, истинската държава, увери лидерът на БСП. \nДве теми извън предварително подготвените документи повдигна Нинова при изказването си - Вишеградската четворка и бъдещето на България в еврозоната. \n\"Кое е общото между тези държави, макар че и те имат много грешки в ограничаване на права и свободи и не са идеални? Общото е, че икономиките им процъфтяват, че инвестициите им растат, че не са в демографска смърт, а народите им се увеличават и живеят все по-добре\", обясни тя във връзка с Вишеградската четворка. Нинова призова през следващите месеци да има обсъждане какво от политиките на Полша, Унгария, Чехия и Словакия може да бъде полезно за България. БСП е изпратила специалисти в четирите държави, взела е и е прегледала законодателството им. Според Нинова то в много отношения отива на левите идеи, но преди всичко има мерки и политики за националните интереси и облагодетелстване на народите.  \nЛидерът на БСП повдигна и темата с евентуалното приемане на еврото в България и влизането в еврозоната. Нинова припомни, че има решение на Конгреса на социалистите, което никой не може да пренебрегне. \"Нашата партия е решила \"да\", но виждате какво се случва в момента. Оставете това, че Европа ни отряза, защото правителства наред не сме подготвили държавата за това, че социалните ни системи не са готови, че икономиката не е готова, че банковият сектор не е готов... Сложиха ни в чакалнята на чакалнята, просто за да кажат любезно: \"Не сте за там\". Добре, това го оставяме настрана, но нека да проведем разговора за България, за българската икономика, за стандарта на живот, за българските цени, за живота на обикновения човек и как ще му се отрази това. Дайте да забавим това ежедневно и непрекъснато напиране, сега и веднага еврото и да ни приемат в еврозоната\", заяви Нинова. \"Предлагам да отворим тази дискусия въпреки решението на Конгреса и ако стигнем до друго по-разумно, по-полезно и по-важно на народа, за България и за националния интерес, нищо не пречи да се съберем и да го ревизираме. Досега го приемахме - решено е от Конгреса и край. Не, животът, условията и нещата се промениха и ние трябва да сме адекватни към тази промяна\", обясни тя. \"Ще срещнем голям отпор, отпорът на 10 млрд. лв, паралелната държава. Ето защо пожелавам на всички смелост, неподкупност и последователност в действията\", обърна се към социалистите Нинова. \nНай-голямо оживление и ръкопляскания по време на речта на Нинова имаше, когато тя заяви позицията на партията спрямо Истанбулската конвенция и джендър идеологията. \"Харесваме да четем всякакви книги, но \"Борба\" на Христо Ботев и \"Епопея на забравените\" на Вазов са ни по-скъпи от \"Робинзон Крузо\". Семейните и християнските ценности са ни по-скъпи от третия пол и е време да се разбере, че България и българското общество не приема тази идеология. Не я вкарвайте в училището, защото губим децата си. Промиват им главичките с псевдоценности, трябва да дадем отпор на това с истинските ценности - род, отечество, семейство, модерно и традиционно образование, съчетани в едно\", заяви тя и предизвика аплодисментите на препълнената зала. \nЧетири часа и половина продължи срещата, отворила дискусията за бъдещето на България. 11 души се включиха във втората част на заседанието, като за по около 5 мин. изложиха мнението и въпросите си. \nКритика, че депутатите на БСП не са достатъчно ярка опозиция спрямо някои \"лобистки каскади\", отправи евродепутатът Георги Пирински. Той визираше приетите миналата сряда поправки в Закона за приватизацията, с които на собственици на приватизирани предприятия се \"опрощават\" милиони неустойки за неспазени договори при покупката. Темата продължиха Руси Статков, който е в Надзорния съвет на Агенцията за приватизация, и ексдепутатът Георги Божинов. Зам.-председателят на ПГ \"БСП за България\" Крум Зарков репликира и подчерта, че измененията не са били подкрепени от социалистите нито в комисия, нито при гласуването. \n Пирински настоя БСП да гарантира конституционните права на гражданите. България няма друга алтернатива освен нас, категоричен бе депутатът Георги Гьоков, който се изказа последен на форума. Той настоя за активни мерки по борба с демографския проблем и истински социални политики. \nДокато БСП представяше \"Визия за България\" в НДК, по познат почин ГЕРБ дадоха пресконференция, с която обвиниха Нинова, че стояла зад протестите и блокадите в Шарково. Вчера пък зам.-председателят на ГЕРБ Цветан Цветанов попита откъде щели да дойдат парите \"за мечтите\" на БСП и отново взе да плаши как след управление на социалистите имало хаос и дефицит. Някои от идеите за обсъждане: \n- Приоритетно и целенасочено развитие на сектори като: електротехника и електроника, информационни технологии, земеделие и хранително-вкусова промишленост, машиностроене, транспортно оборудване, фармацевтика, химическа промишленост и производство на изделия от каучук и пластмаса. \n- Специална програма за Странджа-Сакар, както и за развитие на изоставащите региони. \n- По-ниски данъци за производство в слаборазвитите райони. Защита на родното производство. \n- Планиране не само на производство, но и на специалностите, които трябва да се подготвят за секторите с липсващи кадри. \n- Земеделската земя да се ползва само за земеделски нужди. \n- Безплатни детски градини. Един учебник за един клас. \n- Образователна система, обърната към дигиталното поколение; ефективно дистанционно обучение. \n- Създаване на 6 творчески фонда за развитие на съвременното изкуство, кино, музика, литература и културно наследство. \n- Стратегическите за държавата предприятия да бъдат забранени не само за приватизация, но и за концесия. \n- Намаляване на ДДС върху храните. Таван на субсидиите в земеделието. \n- Лечебните заведения по региони да се обединят в холдингова структура. Да се намали ДДС за лекарствата, като държавата се намесва в определянето на цените им. \n- Частните болници да се отпишат от търговския регистър, да станат само лечебни заведения и тогава да получават пари от НЗОК. \n- Електронна здравна карта и здравно досие, национална електронна система по заетостта, единна електронна образователна система. \n- Справедлива скала на прогресивно облагане; въвеждане на семейно подоходно облагане \n- Засилване на икономическите връзки с Русия, засилване на отношенията с Китай и САЩ. \n   \n \t\n", "date": "2018.07.23", "title": "С \"Визия за България\" БСП отвори дискусията за бъдещето на страната  "}
{"url": "http://www.duma.bg/node/171676", "text": "Националният съвет на БСП присъжда най-високото отличие на партията - наградата \"Димитър Благоев\" на Мерсия Макдермот и Георги Йорданов. Предложението направи депутатът от \"БСП за България\" и член на ИБ Валери Жаблянов.  \nБившият министър на културата Георги Йорданов ще бъде отличен за дългогодишната си изследователска и политическа дейност и за цялостен принос за защитата на социалистическите идеи и ценности, на българската духовност и държавност. Призът за английската писателка Мерсия Макдермот е за написаната от нея биография на Димитър Благоев \"Ален мак самотен\". Това е четвъртата книга от поредицата й за някои от най-забележителните българи като Васил Левски, Гоце Делчев и Яне Сандански. \nНаградата ще бъде връчена на Националния събор на левицата на историческата поляна на връх Бузлуджа от лидера на БСП Корнелия Нинова на 28 август. Там участниците ще могат да купят и книгата на Макдермот за Благоев.      \n \t\n", "date": "2018.07.23", "title": "Георги Йорданов и Мерсия Макдермот с наградата \"Димитър Благоев\""}
{"url": "http://www.duma.bg/node/171693", "text": "УВОД     България има нужда от нова перспектива. Досега изтъкваните като успешни макроикономически достижения на страната, като постигнат икономически ръст, намален текущ бюджетен дефицит, или дори излишък, както и нивото на задлъжнялост на държавата, не само не представят реалното състояние на страната, но и крият системни проблеми, които следва да се решават. Задълбочават се неравенствата, увеличават се хората, живеещи под прага на бедността. По данни на Министерството на финансите годишните доходи на 33 339-те най-богати българи за 2017 г., които възлизат на 5,376 млрд. лв. годишно, в пъти надминават доходите от труд на всички работещи в цели области. В тежка демографска криза сме. Бленуваният висок и стабилен икономически растеж не е цел, а само средство за постигане на цел от по-висок ранг – по-добро жизнено равнище и качество на живот. Това означава други политики за здравеопазване, образование, култура, доходи, социална и правова защита. \n    По силата на договора за присъединяване към ЕС българската икономика става част от европейската и тя е длъжна да се подчинява на правила, наложени към всички икономики– големи и малки, силно и слабо развити. Когато България се присъедини към ЕС, по мащаб икономиката ни беше 400 пъти по-малка от средноевропейската (Евростат, БВП в млн.€, ЕС-28). За 10 години тя нарасна, но успя да намали разликата, като стана 300 пъти по-малка. Това е много слаб напредък. За същото време, по сила на покупателната способност, страната не успя да отлепи от нивото, при което влезе в ЕС. За 10 години покупателната способност в страната се засилва от 46% на 49% от средноевропейската. В рамките на икономическия клуб, към който принадлежи, българската икономика се оказва малка и слабо развита, успоредно с високата си степен на отвореност към ЕС. Това означава, че тя е уязвима към външни шокове и слаба, за да се справя с вътрешните. Изпълнението на задължителните европейски регулации е по-болезнено за икономиката ни, а налаганите ограничения или неблагоприятни условия – на по-висока социална цена. Средният темп на икономическия растеж за последните 10 години е 2,4%. Единствено през 2007 и 2008 г. икономиката ни се развива с двойно по-високи темпове в сравнение с „богатите“ и тогава общественото благосъстояние е най-осезаемо. Очевидно е, че на страната ни е необходимо ускорено, но устойчиво развитие. Днес българското население е най-застрашено от бедност и социално изключване в Европа (средният дял на населението в риск от бедност за ЕС е 23%, в България – 40 %), 3/4 от хората разполагат с доход под средния стандарт за водене на нормален живот. Доходите на 20-те процента най-богати са близо 8 пъти по-големи от 20-те процента най-бедни. Огромният дял на българите, живеещи в бедност и в социално изключване, съчетани със задълбочаващите се неравенства, поставят под риск самите основи на обществото и държавността. Необходимо е пълно преосмисляме на концепцията и провежданите досега икономически политики, защото, ако те продължават, потенциалът на икономиката окончателно се изчерпва. Важно е да се осъзнае, че страната ни има възможности и капацитет да върне своето ускорено, интензивно, социално-балансирано развитие. \n    Напълно възможен е реален ръст на БВП от 4,2% – 5% и ежегодно увеличение на размера на БВП с 6% – 7%. Новите политики влияят върху публичното и частното потребление и допринасят до по-голям нетен износ и на по-далечен етап до поддържане на постоянно ниво на инвестициите. Даваме си сметка, че за пълно достигане на този хоризонт е необходимо засилване на фискалния капацитет на България. \n    България не може да претендира за истински интегративен проект, ако не предостави основни социални права и жизнени стандарти на всички свои граждани. Политиките за заплатите, цените и производителността следва да бъдат координирани около целта за общ растеж на заплатите и за подобряване на производителността. \n    Минималните заплати в повечето сектори все още са много ниски и това допринася за прекомерните различия в заплащането и за слабото вътрешно търсене. Продължаването на политиките, които подкрепят конкурентоспособността на разходите чрез прилагане на умерено развитие на заплатите и неясния механизъм за определяне на заплатите, възпрепятства потенциала на България за растеж и скоростта на възходяща социална конвергенция. \n    Обществата с огромно неравенство не функционират ефективно и в дългосрочен план техните икономически системи не са нито стабилни, нито устойчиви. Когато една група с интереси държи твърде много икономическа власт, тя успява да създаде политическа система, от която самата тя се облагодетелства, вместо да се облагодетелства обществото като цяло. Когато тази облагодетелствана прослойка от обществото използва своята политическа мощ за прекомерни облаги за корпорациите, които контролира, много от необходимите приходи отиват в джобовете на една малка част, вместо да се използват за обществото. \n    Неолибералният модел доведе до изключване ролята на държавата в ключови сектори и мащабни деформации в икономиката, в законодателството и регулациите. \n    Установеният начин на държавно управление е порочен, неефективен, несправедлив, неспособен да реализира основните принципи на демокрацията. Той забавя растежа, потиска инициативата, генерира неравенство, увеличава поляризацията  на бедността и богатството в страната и  обрича на бедност големи социални слоеве и групи от населението. Той генерира полярна и небалансирана социална структура с висока степен на противоречия и риск от социални конфликти и кризи. \n    Затова първо да обсъдим мястото на държавата, ролята на институциите и ефективността на администрацията. I.    ДЪРЖАВА, ДЪРЖАВНО УПРАВЛЕНИЕ И АДМИНИСТРАЦИЯ Социална държава вместо краен либерализъм и  самоуправство \nДържавата е: \n-    гарант за законност и равенство пред законите за всички; \n-    активен регулатор на икономическия живот в условията на пазарна икономика, гарант за свободна конкуренция;  \n-    основен фактор, определящ стратегическата насоченост на икономиката и създаващ всички условия за пазарна среда, данъчни условия, митническа политика,  инвестиционен климат, преки държавни инвестиции,  политика на доходите,  трудови отношения, външнополитически условия;   \n-    равноправен участник в икономиката на страната; \n-    основен собственик и оператор в жизненоважните сфери на икономиката – енергетика, транспортна инфраструктура, жп транспорт, язовири и водоизточници и пр.;  \n-    защитник на интересите на националния бизнес в рамките на международните икономически интереси и съюзнически обвързаности; \n-    основен фактор за опазване на здравето и изграждане на образователното равнище на нацията; \n-    основен гарант за правата на трудещите и основен фактор в преразпределителните отношения за повече равенство и защита на социално слабите слоеве от населението (деца, възрастни, безработни, бездомни и пр.), на хората в неравностойно положение.  Повече държава там тогава, където и когато това е необходимо. \n    Установените през прехода правомощия, функции, инструменти и механизми на държавното управление са неефективни и не отговарят на интересите на страната и гражданите. Допуснато е крайно либерално отношение по отношение на обществени процеси, изискващи повече държавна намеса и контрол. Обратното, по отношение на процеси, изискващи повече свобода и лична отговорност, се прилагат значителни регулаторни и разрешителни правила и ненужна държавна намеса. В страната съществуват над 1500 разрешителни режима, две трети от които не са необходими и тормозят обществените процеси. От 150 лицензионни режима около 1/4 могат да отпаднат. \n    Държавата задължително трябва да присъства в: енергетика, инфраструктура, здравеопазване, образование, вътрешен ред и сигурност. \n    През държавата преминават и ще преминават пряко 40% от БВП. Чрез различни инструменти тя влияе пряко или косвено и върху останалите 60% (чрез минималната работна заплата, стандартите, трудово-правните норми и пр.). \n    Идеята за излизане на държавата от икономиката е  илюзорна и спекулативна. Предлагаме „икономическа държава”, а не  „бездържавна икономика”. \nРеално разделение на властите – парламентарна вместо премиерска република \n    Възстановяването на парламентарната република и преустановяването на доминацията на изпълнителната власт и на фигурата на министър-председателя в държавното управление ще се налага императивно чрез законови инструменти и правила. \nЕфективна администрация  вместо административен произвол     \n    Нужна е реформа, насочена към приближаване на властта към гражданите и бизнеса: \n•    Регионално управление от принципно нов тип; \n•    Нова философия на децентрализация  –  регионите – свързващо звено между централната власт и местното самоуправление; \n•    Ново разбиране за електронното правителство като ревизия и подреждане на административните процеси и процедури. \nВърховенство на закона и възстановяване на доверието в съдебната система: \n•    Гарантиране на достъпа на правосъдие и равно третиране на всички участници в процеса; \n•    Завишаване на контрола върху съдебното изпълнение и въвеждане на таван на начисляваните такси и възнаграждения на съдебните изпълнители; \n•    Преустановяване на всякакви опити за ограничаване на публичността на правосъдието, особено на административното; \n•    Въвеждане на специални изисквания за възстановяване на българско гражданство на лица, които са го загубили; \n•    Противопоставяне на опитите чрез международни споразумения да се въвеждат арбитражи, които заобикалят националните и европейските съдебни институции и налагат юридическа отговорност на държавата за провежданата от нея социално-икономическа политика. \nПринципно нов модел на ограничаване на корупцията: •    От борба с корупцията към създаване на  недопускащи корупция условия. \n•    Акцент върху превенцията и  внедряване на модели за вземане на решения, свеждащи до минимум възможностите за корупция. МОДЕРНО ДЪРЖАВНО УПРАВЛЕНИЕ, БАЗИРАНО НА ДИГИТАЛИЗАЦИЯТА \nПредлагаме реално действащо и в услуга на гражданите Електронно правителство. \n    Национален електронен поземлен регистър – чрез него ще решим проблема с т.нар. „бели” и „червени” петна в земеделието, както и ще имаме възможността да управляваме по-ефективно поземлените ресурси. Ще имаме цялостна информация в реално време за структурата на земеделието: какво можем да очакваме като продукция във всеки един момент, как тази продукция стига до пазара, до кой пазар, кой я произвежда, кой взема субсидии, за какво взема субсидии, какъв е ефектът от тези субсидии, как се отразяват тези субсидии върху доходите на заетите в земеделието. \n    Единна информационна система, обединяваща пазарите на селскостопанска продукция с платформа за електронна търговия – чрез нея ще дадем достъп на фермерите до пазарите и големите търговски вериги. \n    Национална електронна система по заетостта, свързваща всички бюра по труда на територията на страната. Тази система ще даде достъп на безработните в дадена област до пазара на труда в съседен или по-отдалечен район. Допълнително ще се види колко са реално търсещите работа и колко – търсещите социални помощи. \n    Единен електронен данъчен регистър, обединяващ информация за всяко едно лице какво имущество има, какви доходи има и какви помощи получава. Това ще ни даде реална възможност да оценим и усъвършенстваме системата за социално подпомагане, да разграничим пенсиите от социалните помощи и да направим нова пенсионна реформа, която справедливо да преразпределя социалноосигурителните приходи според приноса им. \n    Електронна здравна карта и здравно досие, съдържащо информация за всяко здравно осигурено лице относно: кой го осигурява, какви осигуровки внася, какво допълнително доплаща за лечение, кой го лекува, кога и колко пъти го преглежда. Това ще даде възможност за по-ефективно управление на ресурсите в здравеопазването и чувствително ще намали  злоупотребите. \n    Единна електронна образователна система, съдържаща информация за: \n•    всеки един ученик, студент – в кое училище/университет учи, посещава ли учебните занятия, колко често отсъства,  кой му преподава, колко често го оценява. II.    ИКОНОМИЧЕСКО РАЗВИТИЕ НА БЪЛГАРИЯ ДОХОДИ     България се нуждае от по-динамично развитие на заплатите. Затова нашата Политика по доходите включва цел за минимални възнаграждения не по-малки от 60% от средната работна заплата за страната за предходната година, както и по-справедливи ставки за заплащане на нощния труд и труда в извънработно време. В момента добавката за нощен труд е 25 ст. на час. \n    Изграждането на модерна европейска социална държава изисква и много по-голяма солидарност с най-уязвимите групи от населението, включително децата, лишени от родителска грижа, хората с увреждания, самотно живеещите възрастни хора. За тях трябва да бъде осигурена качествена грижа извън институциите. Ето защо е необходимо да бъдат актуализирани стандартите за издръжка на социалните услуги за деца и възрастни, като бъде гарантирано и съответстващо заплащане на квалифициран персонал. \n    Хората с увреждания са част от нашето общество, за които е необходим равен, пълен достъп до социални  услуги в общността и в семейна среда. Необходими са значителни усилия за осигуряване на заетост на тези лица, включително с целенасочена подкрепа на общините за създаване на социални предприятия, според местните потребности и спецификата на целевите групи. \n    В съвременния свят най-висок стандарт и качество на живот на гражданите си осигуряват страните със силно развита социална политика, която действа като коректив спрямо несъвършенствата на пазарната икономика и генерираните от нея неравенства, и осигурява реална защита на най-бедните и най-уязвими групи от населението. \n    България има остра нужда да възприеме и приложи на практика европейския социален модел, затвърден с приетия през ноември 2017 г. Европейски стълб на социалните права. Модел, основан на равните възможности и достъп до пазара на труда, справедливите условия на труд, всеобщата социална  защита и активно социално включване.  НОВ ПЪТ КЪМ УСТОЙЧИВ ИКОНОМИЧЕСКИ РАСТЕЖ \n    България се нуждае от икономически растеж, базиран на потребление и износ. В момента България изнася основно суровини и продукция с ниска добавена стойност, като 80% от износа се реализира от 40 фирми при 420,000 регистрирани по ДДС. Оптималния ефект от експортно ориентиран растеж може да се постигне само при структурно модернизиране на икономиката. Това означава инвестиции в по-съвършени производствени технологии, заетост на по-квалифицирани работници, по-висока вътрешна добавена стойност и промяна в условията за правене на бизнес в страната. \nИнвестиции в нови и с висока добавена стойност производства \n    Общите очаквания на чуждестранните инвеститори в България са свързани с намаляване на административните пречки пред бизнеса, изкореняване на корупцията, подобряване на инфраструктурата, поддържане на стабилна политическа среда, подобряване работата на администрацията и съдебната система. Настоящите конкурентни предимства на българските фирми са свързани преди всичко с ниските цени (ценови предимства), основани на евтина работна ръка, но такива предимства са нетрайни. В съвременните условия потребителите са готови да платят по-високи цени за по-висококачествени, диференцирани, нови, уникални продукти и услуги; бързина на доставките; високо качество на маркетинг и мениджмънт и т.н. Българските фирми отстъпват на своите конкуренти на европейските пазари по отношение на тези елементи. Ето защо предлагаме да се раздвижи българският капитал, който в момента стои в банките и не може да намери сигурна среда за инвестиции. На първо място да се смени концепцията и да се постави българският и чуждестранен инвеститор на равна основа. Нека първо стимулираме инвестиционния процес, а после да търсим чужд капитал. Нека погледнем първо на държавата като инвеститор номер едно. Нека погледнем на държавата като партньор и едва тогава да привличаме външен капитал. Държавата да участва с дялово финансиране в проекти. \n    На инвеститорите ще се предложи „Социален инвестиционен пакет”. Това са държавно гарантирани ценни книжа с по-висока от нормалната доходност. Набраните от тази емисия средства ще отидат за финансиране на проекти (чрез безлихвени кредити, като държавата поема ангажимента за доходност пред инвеститорите) в областта на социалните инвестиции, „зелената икономика”, нови форми на образование и др.  Земеделието от своя страна изпитва остра необходимост от възстановяване на хидромелиоративните съоръжения, което предопределя и едно от направленията на публичните инфраструктурни инвестиции. \n    Ще се приложи Секторна стратегия за привличане на инвестиции в страната, на базата на която са определени следните сектори, към които приоритетно следва да се насочват инвестициите в България: електротехника и електроника, информационни и комуникационни технологии, земеделие и хранително-вкусова промишленост, машиностроене и по-специално транспортно оборудване, транспорт и логистика, здравеопазване и фармацевтика, химическа промишленост и производство на изделия от каучук и пластмаса. България е с отлични изходни предпоставки и за развитието на биологично земеделие, което е с възможности за реализиранетна висока добавена стойност. \nДържавни фирми и социални предприятия     Да укрепим държавните активи в икономиката и да поставим управлението им на пазарен принцип. Подготвили сме специално законодателство за предприятията с над 50% държавно или общинско участие. Необходимо е професионално мениджърско управление на конкурсно начало, отчетност и прозрачност в управлението, за да гарантират приходи в държавния и общинските бюджети. Тези предприятия ще се управляват на пазарен принцип и веднъж завинаги ще се пресече зависимостта на държавния и общинския сектор от политическите промени. Предлагаме да се оздравят публичните предприятия и да се превърнат  в инструмент за натрупване на финансови средства и излизане на българските държавни фирми на външни пазари. Печалбата от тези предприятия ще се акумулира в „Държавен инвестиционен фонд”. \n    Новият подход в засилване социално-икономическата роля на държавата е създаване на нов тип организации/предприятие – със „социалноикономическа цел“. Социалното предприятие е оператор в социалната икономика, чиято цел е за въздействие върху общественото. То предоставя стоки и услуги за пазара по предприемачески и новаторски начин и използва своите печалби основно за постигане на социални цели. Социалното предприятие се управлява по открит и отговорен начин, като включва служители, потребители и заинтересовани страни, засегнати от нейните търговски дейности. Тези предприятия могат да се създават и на ПЧП основа с общините и държавата. Важно е единствено да не реализират директно печалба, а ефектът от това да се пренесе върху заинтересованите социални групи, например при доставката на евтини генерични лекарства от последно поколение за населението. Следвайки тенденциите и насоките на ЕС в развитието на социалната икономика и възможността за ползване на европомощи и финансиране при осъществяване на тази дейност, условно приемаме социалните предприятия основно да оперират в следните 4 области: \n•    Работна интеграция – обучение и интеграция на хора с увреждания и безработни; \n•    Лични социални услуги – здраве, благосъстояние и медицинска помощ, професионално обучение, образование, здравни услуги, услуги за отглеждане на деца, услуги за възрастни хора или помощ за хора в неравностойно положение; \n•    Развитие на необлагодетелстваните райони – социални предприятия в отдалечени селски райони, схеми за развитие/рехабилитация на квартали в градските райони, помощ за развитие и сътрудничество за развитие с трети държави; \n•    Други – включително рециклиране, опазване на околната среда, спорт, изкуство, култура или историческо съхранение, наука, научни изследвания и иновации, защита на потребителите и любителски спортове. \n    Достъпът до нови пазари е ключов за българските и държавните и частни предприятия. Като отчитаме рисковете, които съпътстват навлизането на нови външни пазари, ние предлагаме държавна подкрепа в лицето на Българската агенция за експортно застраховане (БАЕЗ). Ще увеличим застрахователния капацитет на БАЕЗ и ще дадем силен тласък на износа на продукти на малките и средните предприятия, като държавата поема рисковете. \n    По отношение на достъпа до финансиране да развием и небанковите канали за финансиране на промишлени проекти от фондове за рисково финансиране, пенсионните фондове и др., въобще от капиталовия пазар. Да развием и дадем тласък на сегмента за малките и средните предприятия на Българската фондова борса, чрез който малки, бързо развиващи се фирми, без дълга финансова история, да набират капитал чрез опростена процедура, без проспект за публично предлагане и без да имат статут на публични дружества. \nСъздаване на благоприятна бизнес среда     Устойчива икономика е немислима без благоприятна бизнес среда. Успоредно с ускореното продължение на процеса на облекчаване на лицензионните, разрешителните режими и другите административни тежести, остават неразвитите въпроси с фирмите, които са изпаднали в затруднено положение, несъстоятелност и фалит. Един от основните приоритети е разрешаването и топенето на междуфирмената задлъжнялост. В тази връзка трябват законодателни инициативи и мерки, които създават условия за втори шанс на закъсалите фирми, които искат да се върнат в пълноценен правно-икономически оборот: реструктуриране/оздравяване/извънсъдебни споразумения. Друга наша цел е развитие на публичното частно партньорство като начин за обединяване на усилията на държавата за насърчаване на стопанската дейност с частната инициатива.  Производство и индустриални зони     Едва ли някой ще оспори, че икономиката ни се нуждае от „възраждане на индустрията” – такава промяна в структурата на стопанската дейност и внедряване на технологии, за които се очаква да предоставят по-добри перспективи за икономически растеж и социално благоденствие. Цел на индустриална политика на България е да стимулира търсенето в страната, да обезпечи експортно ориентирана икономика и да насърчи инвестиционния процес. Възраждането на индустрията е силно обвързано с иновациите и оптимизацията в традиционните производства, без които българската промишленост не е конкурентоспособна на световните пазари. Наша цел и създаване на Български иновационен индустриален модел, основаващ се на прилагане на интегрирана политика между отделните сектори с цел повишаване на равнището на образованието, на науката, на технологиите и иновациите. Ключов етап за осъществяване на този нов модел е разработването на биотехнологиите, нанотехнологиите, новите материали, фотониката, микро и нано електрониката, както и внедряването на нови производствени схеми и системи. Това ще даде основа за развитието на широка гама от нови производствени процеси, стоки и услуги, като индустрии от ново поколение през следващото десетилетие. Така българската индустрия ще бъде поставена на нови икономически основи, базирани на знанието, което ще я направи по-конкурентоспособна, ориентирана към проучванията и иновациите с цел постигане на по-устойчива, интелигентна и приобщаваща икономика. \n    Възраждането на индустрията се фокусира върху индустриалните зони по региони и превръщането им в притегателен център за инвестиции и иновативни технологии. Предлагаме да се определи и внесе ред в дейността на индустриалните зони и взаимоотношенията между фирмите, компанията, която управлява зоната и държавата, и да се реши проблемът с дългите срокове при съгласувателните процедури. \n    Да се увеличи капацитетът на Национална компания индустриални зони (НКИЗ) с 500 млн.лв., като тези средства се насочват по три оси: \n    Местоположение. Средствата по тази ос се резпределят на регионален принцип и според степента на развитие на индустриалната зона – действащи, в развитие и за създаване на нови. \n    Инфраструктура. Държавата ще инвестира в изграждане на инфраструктура в зоните и след това да се привличат инвеститори. \n    Кадри. Държавата ще инестира чрез партньорство между НКИЗ и средните и висшите училища по региони, в нови образователни програми, свързани с профилиране на средното образование по места и обвързването му със специалности, в пряка връзка с индустрията, както и за изграждане на единна база данни на завършващите ученици и студенти в региона. \n    Допълнително НКИЗ ще разполага с венчър капитал, за да участва в реализирането и управлението на проекти в следните приоритетни области: \n•     „интелигентните градове” чрез публично-частното партньорство между ВУЗ-овете, общините и бизнеса, приоритет за по-малките областни градове с технически ВУЗ-ове; \n•    изграждане и развитие на индустриални зони на терените на съществуващи в миналото и разрушени промишлени предприятия; \n•    оптимизиране продоволствените вериги. Стимулиране на преработвателната промишленост и прецизното земеделие в малките населени места в близост до индустриалните градове. \n    Извън индустриалните зони фонд „Индустрия” ще финансира проекти в индустриални сфери, приоритетни по региони. \n    За преодоляване на задълбочаващите се регионални различия ще създадем нови финансови инструменти, които ще осигурят дългосрочно финансиране на важни инфраструктурни обекти, като предприятия за преработка на отпадъците, пречиствателни станции за питейна вода, хидромелиоративни съоръжения, енергийни проекти и др., чрез публично-частни партньорства и инфраструктурни облигации от страна на държавата и общините. \nЗелена икономика \n    Системата на ООН разглежда зелената икономика като средство за постигане на устойчиво развитие и изкореняване на бедността. Зелената икономика води до подобряване на човешкото благосъстояние и социална справедливост, като същевременно намалява значително екологичните рискове и екологичните недостатъци. \nОсновните принципи, които залагаме за развитието на зелената икономика, са: \n•    опазване на околната среда; \n•    социално въздействие; \n•    икономически ползи. \nВ нашите виждания мястото на зелена икономика е в пет основни сектора: \n•    Възобновима енергия; \n•    Зелени сгради; \n•    Управление на водите; \n•    Управление на отпадъците; \n•    Управление на земите. \n    Основен акцент поставяме върху: \n    Зелени сгради (без влагане на бетон) – като основен и неотменим критерий за архитектура и строителство в защитените територии по Натура 2000, както и по бреговата ивица на Черно море и река Дунав. \n    Управлението на земята е процес на управление на използването и развитието (както в градските, така и в селските райони) на земните ресурси. Земните ресурси се използват за различни цели, които могат да включват биологично земеделие, презалесяване, управление на водните ресурси и проекти за екотуризъм. Управлението на земята може да има положително или отрицателно въздействие върху земните екосистеми. Земята, прекомерно или неправилно използвана, може да разруши и да намали производителността и да наруши естественото равновесие. Ето защо пазарните свободи, правото да се разпореждаш със земята, трябва да бъдат държавно регулирани с цел защита на социалните права на гражданите като: \n•    свободен достъп до национални и природни ресурси, брегова ивица и др.; \n•    право да обработваш земята си с цел задоволяване на потребностите; \n•    свободен достъп до горите. \nПредлагаме: \n•    Премахване концесиите на плажовете. \n•    Въвеждане на критерий за екологичните характеристики на земеделската земя при разпределяне на земеделските субсидии. \n•    Ограничаване на всички мерки, превръщащи земеделската земя в инвестиционен инструмент. \n•    Забрана концесиите за добив на дървесина в държавните горски стопанства. Държавата като собственик организира и извършва санитарната и промишлената сеч в държавните гори, а частните ползватели купуват дървесината. \n•    Преразглеждане на екологичните проекти с акцент върху залесяването. \n•    Задължение на индустрията с високи въглеродни емисии ежегодно да финансират залесителни мероприятия. \n    Възобновима енергия – акцент върху инсталации за добив на енергия от отпадъци. \n    Управление на водите – В ХХI век все още близо 400 000 български граждани всяко лято са на воден режим. Да изместим фокуса от инсталациите за пречистване на отпадни води към инсталации за пречистване на питейни води. Активни мерки за контрол върху качеството на питейните води. \n    Управление на отпадъците – предлагаме пакет от мерки за рециклиране и оползотворяване на строителните отпадъци (където изоставането е тотално) чрез тяхното влагане в строителството на различни инфраструктурни обекти за достигане на целта – 70% рециклиране, съгласно Новата рамкова директива за отпадъците. Стимулиране на бизнеса чрез разработване на критерии за „зелени“ обществени поръчки и предимства за тези, които осигуряват по-висока степен на рециклиране на строителните отпадъци.  Въвеждане на подхода RRR (Reduce, Reuse, Recycle) – ограничаване на генериране на отпадъците, разширяване на повторната им употреба и рециклиране. Транспорт \n    Нашата цел е България да развива устойчива, балансирана и ефективна транспортна система в услуга на хората и бизнеса. \nАвтомобилен транспорт и пътища \n    „Не на войната по пътищата!“ – снижение ежегодно с 5% на пътнотранспортните произшествия с тежък изход. Качествен ремонт, рехабилитация и строителство на пътища. Въвеждане на по-справедлива електронна Тол-система с етапна отмяна на винетната система. Защита на националния интерес в международния автомобилен транспорт. Интегриран обществен транспорт в столицата и големите градове. Субсидирани общински транспортни схеми за всички общини в страната. \nЖелезопътен транспорт \n     Създаване на условия българските железници да бъдат център и носител на интермодалност в ЮИ Европа. Професионално управление на БДЖ и защитата им от нелоялна конкуренция. Неотложни мерки за обновление на вагонния, мотрисен и локомотивен парк. \nГражданска авиация \n    Проучване за ново място за развитие на Летище София извън границите на града. Защита на националните  авиопревозвачи от нелоялна конкуренция. \nВоден транспорт \n    Развитие на основните ни морски и речни пристанища като интермодални терминали. Включване на Пристанище Варна към основната транс-европейска транспортна мрежа. Адекватна политика за защита и развитие на малките и рибарски пристанища. \nТранспортна инфраструктура \n     Национални приоритети в Северна България – етапи на АМ „Хемус “, СП „Ботевград – Видин“ и СП „Русе – В.Търново“. Практически стъпки към развитие на транспортната инфраструктура към Западни Балкани и Коридор VІІІ (жп линията за РМакедония и АМ „Калотина“). \nЕнергетика \n    Нашата цел е да водим политика за осигуряване на достъп до енергийни източници на екологично и социално съобразена цена за всички (гражданите и бизнеса). Да се премахнат рисковете пред сигурността на снабдяването и несправедливите и непрозрачни отношения между субектите в енергетиката. Ще изградим енергийни мощности, които да подсигурят енергия за бизнеса във връзка с индустрията на страната, развитието на зелената икономика и потребностите на енергийния пазар в региона. Предлагаме последователна политика за стабилизиране на енергетиката, насочена към финансово стабилизиране на енергийния сектор и подкрепа за новите технологии в енергетиката – използване на електромобили, акумулиране на електроенергия и развитие на интелигентни мрежи. Категорично се обявяваме за държавна подкрепа за развитие на големите български енергийни инфраструктурни проекти, газови връзки и коридори с доказана икономическа ефективност. \n    Реализирането на тези проекти, поради по-ниските цени на еленергия и/или обезпечаване със суровини, ще даде на страната конкурентно предимство за развитие на високоенергоемки индустрии, като машиностроене, металургия и химическа промишленост при стриктно спазване на съвременните екологични критерии. \n    По отношение монополите в енергетиката ще изградим енергийна система, предоставяща избор на диверсифицирани, мултитарифни енергийни пакети за всички. Ще има пакети за енергийно бедни, гарантиращи минималния им жизнен стандарт; пакети за гражданите и бизнеса според тяхното потребление и справедливо преразпределяне на зелената енергия. \nЗемеделие \n    Земеделието има нужда от цялостен пакет от мерки за защита на собствеността и ефективно стопанисване на земята. Целта ни е да формираме ефективни производствени структури и да подпомагаме сдруженията и кооперациите като база за развитие на средните и дребните производители. \n    Предлагаме да се подпомага производството на храни за местна консумация чрез стимулиране на биологичното земеделие, „късите вериги на доставка“ (т.е. отпадане на многото прекупвачи) и чрез програми, насърчаващи купуването на продукти, произведени в България. \n    Ще предложим политики за подпомагане на малките и средните земеделски стопанства в т. ч. \nАктивна държавна политика в селскостопанското производство, изразяваща се в: \n•    Диференцирано субсидиране и ограничаване на едрите земеделски производители. Въвеждане на таван на субсидията до 60 000 лв. \n•     Приоритизиране на държавното финансиране към малките и средните ферми. Специално финансиране на младите фермери. \n•    Създаване на държавна система за съвети в земеделието, административно ангажирана с администрирането на земеделската дейност. \n•    Информационна платформа за внедряване на иновации в земеделието. СА – център за трансфер на знания. \nАктивна държавна политика в сферата на пазарите, изразяваща се в: \n•    Финансиране изграждането на мрежа от фермерски пазари. \n•    Намаляване административната тежест за достъп до пазара на малките ферми. \n•    Надфирмен маркетинг – включване на традиционни за България земеделски продукти в националната реклама в страната и чужбина. \n•    Усъвършенстване на БДС с приоритет българското производство. \n•    Преструктуриране системата за контрол с цел оптимизация. \n•    Нулеви ставки на ДДС за храни, изработени само от естествени суровини, без следи от консерванти, заместители и подобрители. \n•    Увеличаване присъствието на български храни в големите търговски вериги. \nТуризъм \n    Днес туризмът е сред най-бързо развиващите се по темп и динамика индустрия и това се отнася с пълна сила за региона на Балканите, където се появяват повече и по-силни конкуренти на България. За да запази своето конкурентно предимство, страната трябва да преодолее натрупалите се пред индустрията предизвикателства: недостиг от квалифицирани кадри във всички видове туризъм, липса на централна и недалновидна местна политика по отношение на бранша. Въпреки това, със своите щедри природни дадености, България има огромен потенциял да се превърне в целогодишна туристическа дестинация. Нашата цел е развитието на 5-те основни видове туризъм, както и удължаване на туристическия сезон (от средата на април до средата на октомври – за летния, и от септември до април – за зимния). Ние предлагаме преструктуриране на туристическата индустрия, като: \n•    Децентрализация на бюджетните капиталови разходи към общините и централизиран контрол на тяхното изпълнение. \n•    Премахване на концесиите на плажната ивица, коита са предпоставка за корупция в бранша. \n•    Публично-частно партньорство и емитиране на целеви инфраструктурни държавни и/или общински облигации. \n•    Нови схеми за насърчаване на българските туристи да посещават българските туристически обекти. \n•    Развитие на СПА туризма като мярка за удължаване на туристическия сезон. ФИСКАЛНА ПОЛИТИКА \n    Основен приоритет на фискалната политика, която предлагаме, е устойчиво социалноикономическо развитие с финансова стабилност, при стриктно придържане към критериите от Маастрихт. \n    Нашата средносрочна фискална стратегия е да се елиминират бюджетните дисбаланси и да се възстанови бюджетната позиция чрез последователни стъпки за бюджетна консолидация. Чрез фискалната политика ще се финансират приоритетни национални, обществено-полезни публични, инвестиционни, инфраструктурни и енергийни проекти, които ще се одобряват от Парламента на Република България след провеждане на широка публична дискусия. \n    Бюджетирането включва отговор на въпросите – кой предоставя, как, какво, кой решава? \n    За постигане на заложените фискални цели ние ще заложим на: \nДанъчна политика \n    Ефективна данъчна политика за осигуряване на социалноикономическа, фискална и макроикономическа стабилност, икономически растеж, инвестиции и заетост да се осъществява чрез: \n•    Намаляване ставките на ДДС за основни храни и лекарства; \n•    Въвеждане на прогресивно данъчно облагане; \n•    Въвеждане на семейното подоходно, в центъра на което стои не отделният индивид-данъкоплатец, а семейството или още по-точно домакинството. Този начин на облагане е по-справедлив и дава облекчения както за семейства с деца, така и за тези, които се грижат за свои  близки; \n•    Въвеждане на диференцирани ставки на данък печалба с преференциални ниски или нулеви нива за областите на икономиката, които са национален приоритет. \n•    Повишаване на събираемостта на данъчно-осигурителните приходи чрез прилагане на механизми за по-висока отговорност на администрацията и контрол, насочен към намаляване дела на сивата икономика, борба с данъчните измами и укриването на данъците. Увеличаване на доверието в социално- и здравноосигурителната система \n    Пенсионна реформа, целяща повишаване на адекватността на пенсиите и увеличаване на приходите в Бюджета на ДОО, което ще постигнем чрез следните мерки: \n1.    Преизчисляване на всички пенсии, отпуснати до 31 декември 2015 г.(последното преизчисляване е от 2008г).; \n2.    Премахване на максималния месечен размер на социално- и здравноосигурителния доход и на максималния размер на пенсията; \n3.    Увеличаване на приноса на стажа във формулата за размера на пенсията. Процентът за всяка година осигурителен стаж да е поне 1,33, колкото е стандартът на Международната организация по труда, а след това да продължи плавното му увеличение до 1,5. (за 2017г. той е 1,126, а за 2018 – 1,169); \n4.    Разширяване на съществуващите гъвкави елементи за насърчаване по-дългото оставане на пазара на труда. Всяка година стаж след придобиване право на пенсия да носи по-голям процент, например: 1 г. – 4, 2 г. – 4.5, 3 г. – 5. (в момента е 4, без значение колко години след придобиване на правото за пенсия продължаваш да работиш); \n5.    Възстановяване на ежегодното осъвременяване на пенсиите по „Швейцарското правило“. \n6.    Всички плащания, които не са свързани с осигурителен принос, да бъдат извадени от държавното обществено осигуряване и да се поемат от държавния бюджет. III.    РЕГИОНАЛНО РАЗВИТИЕ     Нашата цел е стабилизиране на икономическите региони за планиране като крачка към придобиване на по-голяма самостоятелност. Целта е постепенно прерастване на регионите от обект на централизирани политики в ангажирани партньори на националните органи. Първо, на ниво регион следва да се разработят политики по сближаване на доходите между областите вътре в региона, както и изглаждане на дисбалансите по отношение болничните заведения, образованието и  транспортната свързаност. На ниво регион следва да се търси и решение на проблема с квалификацията на кадрите и обвързване на образователната система с икономическия профил на региона. Едва след постигане на конвергенция на регионално ниво следващата стъпка е конвергенцията между самите региони. Този подход предполага политиките да се изработват преди всичко спрямо регионалните специфики, поставяйки междинни цели. Така, например големите предприятия в Търговище носят с над 10% по-висока добавена стойност в сравнение с останалите региони от областта, преките чуждестранни инвестиции в нефинансовите предприятия с натрупване към 31.12.2016г. са близо два пъти по-големи, но доходите на заетите в тях са по-ниски от заетите в съседния Разград, като и броят на населението, и оборотит, за двете области са еднакви. В Кюстендил, въпреки че е с по-голям дял висшисти – 24,8% от Кърджали, например, безработицата е по-голяма и доходите са по-ниски при приблизително еднакъв брой на населението и равен брой наети. \n    Интересни констатации могат да се направят и по посока чуждестранни преки инвестиции в нефинансовите предприятия: \n-    произведена продукция (хил. лв.); \n-    добавена стойност по факторни разходи (хил. лв.); \n-    средна годишна работна заплата на наетите лица по трудово и служебно правоотношение (лв.). \n    По същия начин можем да констатираме, че високата добавена стойност невинаги води до повишаване на доходите. Всичко това говори за спешна нужда от държавна регулация по отношение преразпределянето, защото без нея икономическият растеж води единствено до мултиплициране на капитала, но не и до справедливо заплащане на труда. \n    Поради тази причина, ако искаме да дадем ефективно решение на проблеми като доходи, качество на образование, качество на здравеопазване, то следва да пречупим нашите политики през регионите. \n    По този начин бихме могли да осигурим устойчивост както на заетостта, така и устойчивост в растежа на доходите. Не можем да търсим например ефективен догонващ растеж на доходите на Видин, ако целта му е София. Колкото и пари държавата да налива, не би могъл да се очаква ефект. Много п-реалистично обаче е Видин за 5-годишен хоризонт да постигне конвергенция в доходите с Плевен и след това в следващите 5–7 години целият Северозападен регион да гони конвергенция с останалите региони, в т.ч. и София. \n    Затова наш основен приоритет е подкрепа за най-изостаналите региони в страната. Стига да се придържат към планирани действия по икономическо и социално сближаване, тези райони ще могат да се възползват от нов „Национален фонд за сближаване между регионите“. Цел за този фонд е той да се съсредоточи във финансиране на онези инвестиции в изостаналите региони, които водят към възходящо сближаване и постепенни реформи, включително в области като образование, формиране на умения, местен капацитет и добро управление.  Приоритетни програми за изостаналите региони: Странджа – Сакар \nСтратегически цели: \nУКРЕПВАНЕ НА МЕСТНАТА ИКОНОМИКА \n•    Нови инвестиции – в индустриални паркове, в бизнес инфраструктура, в социални предприятия; \n•    Привлекателна икономическа среда – преференции за местния бизнес по смисъла на ЗКПО и преференции от „Местни данъци и такси“ за първите пет години от съществуването на нова стопанска единица. Целеви инвестиционен фонд за МСП (осигуряващ безлихвени заеми); \n•    Селско стопанство – подкрепено зеленчукопроизводство, овощарство, биоземеделие и животновъдство; \n•    Туризъм – подкрепа на регионални туристически продукти. УСТОЙЧИВИ ЧОВЕШКИ РЕСУРСИ •    Жилищна програма за млади квалифицирани кадри; \n•    Привличане на бъдещи специалисти (ученици и студенти) чрез стипендии срещу завръщане в района, в т.ч. : \n– стипендии за студенти по технически специалности, необходими за развитието на съответните отрасли в икономиката; \n– стипендии за студенти, които след завършване се ангажират да работят в общинските администрации (повишаване на административният капацитет); \n– стипендии за гимназисти и подпомагане на професионални училища и паралелки с оглед създаване на бъдеща квалифицирана работна ръка за предприятията; \n•    Повишаване на качеството в образованието – чрез обновяване на оборудването и учебни програми в професионалните училища, както и чрез укрепване на базата за висше образование, висше и средно професионално образование. ИНФРАСТРУКТУРА И ЕКОЛОГИЯ •    Доизграждане и обновяване на елементите на РПМ, вкл. меридиалните връзки в района. \n•    Подобряване достъпа до бизнес и туристически обекти. \n•    Превенция на рискове от наводнения, свлачища и горски пожари. \n•    Хидромелиорации и земеделска инфраструктура, рекултивации. \n•    Улични мрежи, градска среда, зелени системи. \n•    ВиК – селищни мрежи, третиране на отпадъци. Целева програма за развитие на алтернативно земеделие в полупланинските и планинските райони \n    Насочена към „Възстановяване на традиционното и създаване на алтернативно земеде-лие в планинските и полупланиските райони с цел повишаване заетостта и доходите на населе-нието”. \n    Нашата цел е да стимулираме земеделско производство, осигуряващо трудова заетост  и допълнителен доход на населението в тези райони. \n•    Ориентиране на земеделието в планинските и полупланиските райони към екопроизводство, култивирани билки и етерично-маслени култури и изграждане на преработвателни цехове за тези култури. \n•    Нови форми на организация на планинските ливади и пасища с цел повишаване заинтересоваността и ефективността от животновъдството. \n•    Подкрепа за създаване на нови фамилни малки и средни животновъдни ферми (до 20 глави едър рогат добитък или 100 овце /кози). \n•    Специализирано ветеринарно обслужване с държавни ветеринарни лекари. \n•    Въвеждане на нови организационни форми на земеделско стопанство (организиране на групи производители за съвместно финансиране и защита на интересите им). \n    Визираните териториални общности са твърде големи, а проблемите са сложни, за да се повлияват трайно и осезателно от целеви програми с ограничен срок на действие (5–7 години). Необходима е постоянна и дълготрайна подкрепа в продължение на десетилетия, за да настъпят трайни, осезателни и необратими процеси в желана посока. \nЗа да се гарантира по-дълъг срок на действие на предлаганите от нас мерки, предлагаме: \nСхема за защита на инвестициите: Инвестициите са от ключово значение за осигуряване на устойчив икономически растеж. Тази схема би действала като макро-застраховка, която позволява на държавата да поддържа своите публични инвестиционни разходи в случай на икономически спад или постоянно отклонение на инвестиционните нива. Мярката ще помогне за ускоряване на икономическото възстановяване на изоставащите региони. (Допълнително средствата по нея ще се използват при справяне с извънредни обстоятелства като заличаване щети от наводнения и пожари, болести по животните и др.) \nСхема за осигуряване за безработица: Тази мярка ще се задейства в случай на цикличен спад. Схемата ще допълва националните програми, ще бъде финансирана от бюджета, ще гарантира закрилата на краткосрочно безработните и ще поддържа вътрешното търсене. Тя ще бъде изградена главно за справяне с шокове, породени от закриването на цели индустрии или преминаване към нов тип индустриална специализация за региона.   \n    Извън индустриалните зони чрез фонд „Индустрия” с бюджет 100 млн. лв. предлагаме да се финансират проекти в индустриални сфери, приоритетни по региони. \n    Специализацията на работната сила в съчетание с гъстотата на предприятията, т.е. области в страната, където двата показателя имат едновременно високи стойности за съответния сектор, предполагат предпоставки за клъстеризация в съответните сектори, както следва: \nВисокотехнологични производства \nКомпютри и електроника – Ботевград, Благоевград, София и Пловдив; \nФилмова и тв индустрия – София; \nИнформационни технологии – София; \nИнформационни услуги – София и Варна \nСредновисоки и среднониски технологични производства \nХимическа промишленост – Варна, Русе и Пловдив; \nКаучук и пластмаси – Пловдив и Габрово; \nНеметални изделия – Габрово, Враца и Шумен; \nМетални изделия – Габрово, Ст. Загора и Пловдив; \nЕлектрически съоръжения – Габрово и София; \nМашиностроене – Габрово и Стара Загора; \nАвтомобили – Ловеч, Ямбол; \nПревозни средства – Русе и Варна. \nНискотехнологични производства \nХрани – Пловдив, Ямбол и Сливен; \nТекстил – Габрово и Сливен; \nОблекло – Благоевград, Русе и Хасково; \nКожи и обувки – Кюстендил, Благоевград, Пазарджик; \nДървен материал – Смолян и Ловеч; \nХартия – София, Пловдив, Пазарджик и Велико Търново; \nМебели – Ловеч, Пазарджик, Русе и Габрово. ИНТЕЛИГЕНТНИ ГРАДОВЕ     Интелигентният град се основава на високотехнологичен обмен на информация, който се разпространява между многобройните му и различни подсистеми. Този поток от информация се анализира и превежда в граждански и търговски услуги. Градът ще функционира и ще се развива върху този информационен поток, за да разшири своята екосистема и я направи ресурсно по-ефективна и устойчива. Обменът на информация се основава на рамка за интелигентно управление, предназначена да направи градовете устойчиви,  вплитайки в тях няколко градски концепции, като: \n•    „Зелена концепция“, която се отнася до градската инфраструктура за опазване на околната среда и намаляване на емисиите на СО2, \n•    „Концепция за взаимосвързаност“, свързана с революцията на широколентовата икономика, \n•    „Смарт концепция“, декларираща капацитета за генериране на добавена стойност от обработката на данни от сензори и активатори в реално време. \n    Предлагаме да стартираме с пълна дигитализация на 4 града с население до 70 000 всеки.    Целта е първоначално държавата напълно да развие тези 4 града, като покаже реално работещ модел. \n    Тези градове ще са с различен икономически профил и специализация и дигитализацията им ще даде нов импулс за възраждане на промишлеността, но с нов облик дори и на машиностроенето (ГАПС и др.), като могат да се използват терените на старите промишлени предприятия, повечето превърнати сега в складове. Ще включим и високопланински град, където нагледно ще покажем предимствата на дигитализацията в телемедицината при труднодостъпни планински терени, прецизно земеделие, интерактивните туристически гидове. \n    Не на последно място сред нашите цели е да създадем в тези градове „дигитална общност“ – общност, която разработва и внедрява разумни решения за агресивно използване на технологиите като катализатор за решаване на нейните социални и бизнес нужди. Без съмнение тази общност ще се съсредоточи върху изграждането на високоскоростните широколентови инфраструктури, но най-голямата полза е възможността да се възстанови и поднови  чувството за принадлежност към дадено място. \n    В резултат на това ще постигнем: \n    В областта на „електронното управление“ – създаване на правила за функциониране на информационните системи на администрацията с цел интеграцията и усъвършенстването им. \n    По отношение на гражданите – ускорено развитие на комплексното административно обслужване. \nПо отношение на фирмите – това е възможността да обменят данни с администрацията само по електронен път, с което ще се намалят административната тежест и корупционният натиск. IV.    ЗДРАВЕОПАЗВАНЕ     Изградената здравна система е резултат на прилагане на смесица от принципи и модели, които не само че не са синергични, но и взаимно си противоречат. Това определено поражда вътрешни противоречия в системата, несигурност в елементите на системата, неустойчивост на управленските отношения и непрекъснати промени. \n    Пазарно-търговските принципи и отношения определено вземат връх над обществено приетата целева функция. Общественият интерес и обществената функция стават все по- подчинени на частния интерес на доставчиците на здравни услуги. \n    При възприетия модел тенденцията е определено по посока на пълната  комерсиализация на здравеопазването с всички негативни последствия за принципите на равенство и солидарност. Финансовият резултат постепенно става водещ критерий. Медицинската технология, организацията на здравната помощ, организацията на процесите по диагностика и лечение и пр. ще излизат извън правомощията и функционалната компетентност на държавата. \n    Основна цел на предлаганата концепция в здравеопазването е да върнем държавата в управлението, регулацията и контрола на здравеопазването в Република България и да гарантираме на всеки достъп до здравеопазване. \nЗа здравноосигурените лица – гарантиран достъп до безплатно и навременно медицинско обслужване, както и аптечни услуги 24 часа в денонощието; \nЗа здравнонеосигурените лица – държавно гарантиран базов пакет от медицински услуги, заплащан с публични финансови ресурси; \nЗа болниците \n•    Премахване на търговския статут на държавните лечебни заведения и замяната му с принципно нов статут, отговарящ на социалния характер, същност и насоченост на здравеопазването. \n•    Нова система за контрол на разходите, обвързана с качество и резултати. Заплащането на медицинските дейности с публични финансови ресурси по цени, определени от държавата (НЗОК), само за болници, които не са търговски дружества. \n•    Същностна промяна на системата за акредитация на лечебните заведения, на база ревизия и модернизация на медицинските стандарти. \nЗа работещите в здравната система – нов подход в управлението на човешките ресурси, в т. ч. кадровото развитие и обучението с цел кадрово обезпечаване на системата на здравеопазване. \n•    Приемане на Наредба за формиране на работните заплати в държавните лечебни заведения, гарантираща достойни базови заплати за всички ангажирани в системата на здравеопазването. Реално остойностяване на труда, обвързано с резултати, качество, квалификация и опит. \n•    Обединяване на медицинската наука с медицинското обучение и медицинската практика. Преразглеждане на автономията на медицинските ВУЗ-ове и научни звена с цел подчиняването им на държавната политика по отношение  здравето на нацията. \n•    Замяна на безплатното обучение в здравеопазването с държавна стипендия за обучение  и/или  специализация,  с ангажимент  за работа минимум  5 години. \n•    Финансирани от държавата специализации в чужбина в области на медицината с високо обществен отзвук и специалности, в които страната има недостатъчен капацитет срещу дългогодишен  ангажимент за работа в държавните болници. \nИзграждане на Национална здравна система на регионален принцип. Вертикална и хоризонтална интеграция – във всеки регион лечебните заведения се обединяват в единна структура от холдингов тип. В регионалната здравна структура се включват включените в региона областни спешни медицински центрове, областни центрове за извънболнична медицинска помощ, областни болнични лечебни заведения (за активно и специализирано лечение), областните центрове за интегрирани здравно-социални услуги и едно медицинско учебно заведение, както и техните поделения.  Администрирането се извършва на ниво регион. \nВнедряване на Националната здравна карта (НЗК) като нормативна рамка за териториалното разпределение и нивото на медицинска компетентност на лечебните заведения, които могат да предоставят медицинска помощ при следните критерии: \n•    по време  – 30 мин. (в рамките на „златния час”); \n•    по отстояние – 50 км и непрекъснато покритие – 24 часа всеки ден, с включване и на аптечната мрежа. \nПоставяне на пациента в центъра на здравната система чрез: \n•    засилване на финансовата защита; \n•    рязко намаляване на частните плащания на населението; \n•    повишаване  обема и качеството на медицинските услуги. \nНедопускане демонополизация на Националната здравноосигурителна каса. Възстановяване доверието в здравноосигурителната система. \n•    Засилване контрола за участие в здравноосигурителния процес с оглед намаляване броя на здравнонеосигурените лица. Заплащане от държавата на пълния размер на здравноосигурителните вноски за деца, пенсионери и държавни служители. Налагане на респектиращи етични правила в Националната здравна система. \n•    Въвеждане на Персонално медицинско досие (ПМД), обединяващо цялата информация (клинична, медицинска и финансова),  за даден пациент във всеки етап от живота му. \n•    Въвеждане на диференцирана ставка на ДДС върху лекарствените продукти и медицинските изделия. Ежегодно държавно определяне на цените на лекарствата от реимбурсния списък и медицински изделия както за болниците, така и за аптеките (това премахва обществените поръчки за лекарства и медицински изделия). \n•    Пълна прозрачност на разходите в здравеопазването. Предоставяне на информация за покупките и продажбите, 24-часа в денонощието, всеки ден, от търговци на едро и на дребно с лекарствени продукти и медицински изделия на пациенти, заинтересовани лица и организации. Няма търговска тайни при сделки с публичен ресурс. V.    ОБРАЗОВАНИЕ, НАУКА И КУЛТУРА \nПЪРВАТА И НЕОТЛОЖНА ЗАДАЧА Е СПАСЯВАНЕТО НА БЪЛГАРСКОТО УЧИЛИЩЕ. Предлагаме: \nОбразованието е държавен приоритет и обект на изключителен контрол от държавата; \nОбразователна система, която дава достъп на всеки български гражданин до съвременни знания и умения; да помага за намаляване на неравенствата, за професионална готовност в  силно динамична икономическа среда;  \nОбразователен  модел, насочен към добро ниво на владеене на български език и към разви-тие на езикови умения; солидна математическа подготовка; овладяване на нужните познания от областите на естествените науки, от областите на хуманитарните и на обществените науки; ориентири в осмисляне на цивилизационните процеси; гражданска подготовка и умения за общуване.  ДОСТЪПНО и СЪВРЕМЕННО УЧИЛИЩЕ, МОТИВИРАНИ И МИСЛЕЩИ УЧЕНИЦИ,  ОБРАЗОВАНА НАЦИЯ \nОСНОВНА ЦЕЛ: На изхода на образователната система да имаме образовани, знаещи и можещи български граждани, обичащи родината, готови за ефективно участие в пазара на труда и в обществения живот. Пълен обхват на децата в училищна възраст в системата на средното образование \n•    Пълна държавна издръжка на децата в задължителната предучилищна подготовка. \n•    Гарантирани места и задължително  ранно  включване на ромските деца в детска градина или в детски дневен център.  \n•    Създаване на необходимите материални условия за целодневна организация на обучението в училище в съответствие със съвременните изисквания за труд и отдих. \n•    Обединени усилия и строг контрол по изпълнението на отговорностите на всички  институции и ведомства, имащи задължения по обхвата на децата в средното образование. Регистър за обучението на децата. \n•    Насоченост  на приобщаващото образование към професионална подготовка, към социални и медицински услуги.  \n•    Повишаване на изискванията за родителската отговорност. \n Улесняване на достъпа до образование за децата в малките селища и от бедни семейства: \n•    Създаване на условия до 4 клас децата да учат близо до дома си чрез проект „филиален клас/класна стая”. Пътува учителят, а не ученикът. \n•    Условия за здравословно хранене и грижа за психическото и здравословното състояние на децата във всяко училище; целево осигуряване на хранене, дрехи и обувки за децата от  крайно бедни семейства. \n•    Осигуряване на общежития за облекчаване на достъпа до средно и професионално образование за децата от планинските и отдалечените селища. \n•    Регионални програми за развитие на образованието, на детските градини и училищата във всички населени места.  Постигане на високо качество на средното образование, изпреварващо днешните обществено-икономически реалности и съответстващо на визията за развитие на държавата. \nРешаваме два основни въпроса: \nКАКВО УЧАТ ДЕЦАТА НИ? \n•    Нови училищни планове и програми и учебно съдържание, съобразени с възрастовите и психологически особености на децата и учениците,  с променената икономическа и обществена среда и със съвременните научни постижения.  \n•    Пресичане подмяната на българската история и недопускане на идеологизация в училище. \n•    Един учебник по предмет за клас. \nКАК УЧАТ ДЕЦАТА НИ? \n•    Издръжка с публични средства само на държавните и на общинските училища. \n•    Поетапно осигуряване на съвременни материални условия във всички училища чрез Национална програма за развитие на условията за учене, за спорт и култура, за здравословно хранене и сигурност в детските градини и училищата, съобразно съвременни стандарти за училищна среда. \n•    Научно осигуряване на развитието на образованието. Научен институт по образованието. \n•    Създаване на „учителя на бъдещето”:  привличане в педагогическите специалности на най-добрите и мотивирани средношколци.  Утвърждаване на  учителската професия като регулирана професия – професия с висока обществена значимост, поставена под контрола и закрилата на държавата. Това ще осигури високи изсквания и ефективен контрол над подготовката на учителите във всички висши училища: добра педагогическа, психологическа, комуникационна и дигитална подготовка, готовност за преподаване по повече от един предмет, практическа готовност за упражняване на професията. За поддържане и развитие на квалификацията на учителите предвиждаме не по-малко от 100 часа годишно за следдипломна квалификация, периодичен платен отпуск за квалификация, стимули за високата квалификация. Чрез дигитализирана и оптимизирана информационна система ще прекратим бумащината в  училище,  за да се съсредоточат усилията на учителите върху пряка работа с учениците. Ще отстояваме заплащане на учителския труд над средната работна заплата, стимулиране на добрите резултати, творчеството и работата при трудни условия. \n•    Разширяване на персонализирания учебен процес, съобразен с отделния ученик и с неговите възможности: разработване на електронни средства за персонално обучение и оценяване; прилагане на методи „да се научим да учим”. Пилотен проект за обучение на основата на гъвкави учебни пътеки, отговарящи на различни потребности и възможности на учениците и вертикална и хоризонтална проходимост на системата. \n•    Интегриране на съвременните технологии в образованието. Последователно доизграждане, разширяване и поддръжка на съвременна ИКТ инфраструктура и на лицензиран софтуер за нуждите на образованието при последователен обхват на всички образователни институции; създаване на качествени цифрови образователни ресурси. Достъп до национални, европейски и световни образователни инфраструктури и образователни ресурси;   Възпитанието и националните ценности в образованието \nВъзпитателните цели трябва да заемат своето място в българското училище. Най-важно остава възпитаването на добри и отзивчиви хора, патриотичното и здравното възпитание на децата. Предвиждаме: \n•    Пресичане на подмяната на българската култура и  история. Отхвърляне  подмяната на исторически истини, опитите за преувеличаване или недооценяване на личности, факти и периоди в културното и общественото развитие на България и света. \n•    Формиране на толерантност и утвърждаване на традиционните и семейните ценности: без „джендър идеология” в училище; без експерименти за сметка на децата и учениците. \n•    Стимулиране на извънкласните и извънучилищните дейности чрез целеви средства за тези дейности във всяко училище.  \n•    Мрежа на талантите – за подкрепа, проследяване на развитието им, стимулиране на оставането им в страната, запазване на връзката с тях при заминаване в чужбина. \n•    Иницииране на образователни телевизионни и онлайн програми. \n•    Развитие на ангажимента на държавата към образованието на българските деца, живеещи в чужбина, като част от връзката им с родината. ЗА ПОСТИГАНЕ НА ЦЕЛИТЕ: \n•    Ефективно управление: електронно управление; преценка на въздействието за всяко нововъведение; годишен доклад за образованието. \n•    Дял от БВП за образование, равен на средноевропейския. 5% от БВП за 2020 г.  Публичен контрол върху средствата. НОВА ПЕРСПЕКТИВА  ЗА УНИВЕРСИТЕТИТЕ и ВИСШИТЕ УЧИЛИЩА В БЪЛГАРИЯ  ЦЕЛ:  ОСИГУРЯВАНЕ НА ВИСОКОПОДГОТВЕНИ СПЕЦИАЛИСТИ  ЗА ИКОНОМИКАТА И ОБЩЕСТВОТО. БЪЛГАРИЯ – РЕГИОНАЛЕН ЛИДЕР В ОБУЧЕНИЕТО И ИЗСЛЕДВАНИЯТА  В ОБЛАСТТА НА  ТЕХНИЧЕСКИТЕ, ПРИРОДНИТЕ  И ОБЩЕСТВЕНИТЕ НАУКИ \n•    Държавна поръчка за университетите, основана на дългосрочно прогнозиране на нуждите на обществото и бизнеса от специалисти с определени квалификации и специалности.   Профилна оптимизация на висшите училища. \n•    Развитие на академичната автономия при засилен контрол от страна на държавата и по-добро управление. Усъвършенстване на рейтинговата система за българските висши училища. \n•    Популяризиране и рекламиране на българските висши училища и на българската рейтингова система в европейското и регионалното пространство. Създаване на условия за убедително включване и присъствие на българското висше образование в европейските и световни рейтингови класации. Интегриране на ДВУ в национални, балкански и европейски мрежи. Подкрепа за привличане на чуждестранни студенти. \n•    Ефективна/обективна система за акредитация. Анализ и определяне на ефикасно съотношение между институционална и програмна акредитация и акредитация  на докторантски програми. Изработване на електронна платформа към НАОА и преминаване към акредитация в дигитален вариант. Строг акредитационен контрол. \n•    Достойно заплащане на академичния състав при начална база, съпоставима с европейските стандарти. \n•    Условия за научно-изследователска дейности за преподавателите: достъп до финансиране,  право на творчески отпуск,  статут  постдокторант. \n•    Актуализиране на националната стратегия за висше образование с хоризонт 2030 година и дългосрочна програма за нейното реализиране. \n•    Условия за по-високо качество на обучението и на изследванията чрез развитие на системата за финансиране на висшите училища, обвързано с обществените потребности от специалисти и с резултатите от обучението и изследванията. \n•    ФИНАНСИРАНЕ:  0,9% от БВП за висше образование през 2020 г. Публичен контрол върху изразходването на средствата. \nАктуализиране на базовия норматив за издръжка на обучениието на студент: двукрат-но нарастване;  завишено държавно финансиране за университети с достатъчна критич-на маса за научни изследвания и иновации и с доказани постижения с цел развитието им  като  изследователски  университети. \nИнвестиции в  материалната академична  среда.  Осигуряване на средства за ефектив-ни капиталови разходи. Поетапно реновиране на съществуващи учебни зали и об-щежития и строеж на нови, с обособяване на места за библиотеки и отдих, из-граждане и поддръжка на спортни съоръжения. ДЪЛГОСРОЧЕН ПРОЕКТ ЗА АДАПТИРАНЕ НА ОБРАЗОВАТЕЛНАТА СИСТЕМА КЪМ ДИГИТАЛНОТО ПОКОЛЕНИЕ \n    Цел: чрез въвеждане и ефективно използване на иновационни образователни технологии и дидактически модели в преподавателската практика да се адаптира образователната система към дигиталното поколение и с това да се даде възможност на всеки да учи по всяко време и на всяко място, с помощта на всеки преподавател, с използване на всяко крайно устройство – компютър, лаптоп, таблет, фаблет, смартфон и др. \n•    Запазване и гарантиране на водещата роля на учителите и преподавателите в образователната система чрез тяхното обучение и квалификация. \n•    Развиване на смесеното обучение (традиционно + електронно), на електронното, мобилното и повсеместното обучение като основна форма за подготовка на специалисти в информационното общество – във всички образователни степени. Зали от типа „на лекция – с флашка“; използване на виртуална реалност в обучението; използване на добавена реалност; дистанционно провеждане на лекции и упражнения със студентите в реално време; платформи за електронно обучение; виртуални лаборатории по инженерните дисциплини; интерактивни учебни пособия; виртуални портали за обучение по чужди езици. \n•    Използване на други иновационни образователни технологии: превръщане на смартфоните във виртуален персонален асистент на студента; използване на социалните мрежи в учебния процес; игровизиране на обучението; учене в мрежа; използване в учебния процес на „облачните“ технологии; използване в учебния процес на Интернет на нещата (Internet of Things – IoT); използване в учебния процес на Интернет на всичко (Internet of Everything - IoE); On line контролиране на физическата активност и здравословното състояние на студентите. \n•    Създаване на модел на университет във виртуалното образователно пространство (сайт), чрез който да се получава пълна информация за университета, да се предоставят основните административни и образователни услуги и ефективно дистанционно обучение. \n•    Използване на иновационните образователни технологии при обучението на студенти със специални образователни потребности. \n•    Използване на иновационните образователни технологии за привличане и обучение на студенти от цял свят.  ВРЪЗКА НА ОБРАЗОВАНИЕТО С НАЦИОНАЛНАТА И РЕГИОНАЛНАТА ИКОНОМИКА  •    Национална карта „Образование – икономика“, изработена от държава, общини и бизнес. Планира кадрите, подготвяни от професионалното и висшето образование, така че да отговарят дългосрочно на потребностите на икономиката и пазара на труда по региони. Бизнесът участва със свои прогнози (хоризонт – 5–10 г.) в определянето на необходимите кадри за обучение във висшите училища; обвързване на училищната мрежа и училищното обучение с регионалните планове за развитие. \n•    Осигуряване на необходимите специалисти  за развитие на страната. Спешно преодоляване на недостига на специалисти  за бизнеса: 5721 общо за 2018 г.,. за компютърни науки и приложна информатика – 2169; машиностроене, металообработка и металургия – 1607; химични продукти и технологии – 1285; хранителни технологии – 805; производствени технологии – текстил, облекло, обувки и кожи – 1635; производствени технологии – дървесина, хартия, пластмаси и стъкло – 357; минно дело – 432; строителство – 1261;  здравни грижи – 894; социални работници – 64; транспортни услуги – 3529; технологии за опазване на околната среда – 655;  сигурност – 1592; военно дело и отбрана – 782. \n•    В условията на демографска катастрофа: съхраняване на държавните висши училища като регионални центрове за образователна, научна и културна дейност и за развитие на икономиката,  при оптимизирани специалности и програми и договорни отношения с  бизнеса и държавата. \n•    При определяне на държавната поръчка  за прием  да се увеличи относителният дял на  природните, аграрните и инженерните специалности, като предпоставка за ускорено  икономическо развитие. Държавата поема таксите („опрощава“ кредитите) и дава целеви стипендии за обучение на студентите по приоритетните специалности в рамките на държавната поръчка срещу договор за работа в страната за определен период (дългосрочно): безплатно за студентите по държавна поръчка висше образование; към  нов модел на кредитна и стипендиална система за студентите и докторантите. Целеви стипендии за дефицитните специалности в средното образование. \n•    Качествено  професионално обучение в реални производствени условия. Участие на бизнеса: в разработването на учебните програми и в развитието на училищната среда; в професионалната ориентация на учениците; прием на ученици за стаж и практика; обучение на обучителите и наставниците; изграждане на кариерен план на учениците; участие в училищното обучение чрез свои специалисти; дуално обучение. \n•    Формиране, наред с дигиталните и професионалните компетенции, на високо ценените от работодателите качества: мотивираност, умения за работа в екип, умения за решаване на проблеми. \n•    Инвестиции в поетапно модернизиране на професионалните училища. Програма за осигуряване на оборудване - минимум за съвременно обучение съвместно с бизнеса – технологични кабинети и лаборатории в средното и висшето образование.  \n•    Условия за достъпно професионално обучение през целия живот. Разширяване и укрепване на мрежата за учене през целия живот; широко приложение на сертифицирани електронни форми за дистанционно обучение. НОВА ПОЛИТИКА ЗА НАУКАТА: ЗА УСТОЙЧИВО РАЗВИТИЕ НА ИНТЕЛЕКТУАЛНИЯ КАПИТАЛ И ЗА НАМАЛЯВАНЕ НА „ИЗТИЧАНЕТО НА МОЗЪЦИ” \n    Ние сме за осигуряване на необходимите условия за развитие на науката в България като фактор за развитие и за икономически растеж. Приоритети: \n•    Целият научен потенциал на България да бъде привлечен към анализа и разработката на обосновани стратегически отговори и решения за развитието на България. \n•    Ново качество на управление и ново равнище на финансиране на научните изследвания и научната дейност. \n•    Дългосрочна държавна политика за развитие на научните и научно-преподавателските кадри:  достойни и стимулиращи заплати за заетите в науката; стартова заплата за млад учен – не по-ниска от две минимални работни заплати; стипендии и програми за докторанти и пост-докторанти. \n•    Развитие на центровете за върхови технологии и върхова наука, развойните центрове и центрове за технологичен трансфер; възможност на бизнеса да работи с тях; spin-off фирми. \n•    Държавно стимулиране на сътрудничеството в регионални и европейски научни мрежи. Политики за партньорство по линия на научния обмен с държавите от Балканския полуостров и с държавите по линия на черноморското сътрудничество. \n•    Финансиране:  средствата за наука в държавния бюджет да достигнат през 2020 г. 1,5% от БВП. Публичен контрол върху изразходването на средствата. Науката в полза на хората. Фонд за научни изследвания и иновации \n    Ние вярваме, че целевите научни сектори са първоначалната основа за прехода на България към икономика, основана на знанието, което може да се постигне ефективно чрез партньорство между научните изследвания и индустрията. В момента в България научните изследвания и иновациите са в два отделни фонда, управлявани от две различни институции без връзка между тях. Затова ще обединим фонд „Научни изследвания” с фонд „Иновации”.  Резултатите от научните изследвания, финансирани с публичен ресурс, следва да подобряват качеството на живот. Затова фокусът в научните изследвания трябва да бъде в областта на химията, биологията, математиката, физиката и материалознанието. \n    Насърчаването на превръщането на авангардните научни изследвания в промишлени технологии в България и зараждането на международни партньорства ще предостави възможности и подкрепа за стартирането на нов бизнес. Допълнителните целеви резултати са продажбата или лицензирането на интелектуална собственост, по-нататъшното развитие на интелектуалния капацитет на младата изследователската общност и на творческите възможности за връзка с научно-изследвателската диаспора. \nЦели на фонда: \n•    Бърз икономически растеж, основан на постиженията на науката и технологиите. Изграждането на взаимнополезно съвместно сътрудничество между научните и промишлените кръгове, чрез което родната индустрия да увеличи дела на високотехнологичния си износ, да създаде възможности за по-добре платена заетост и поощри изграждането на високо-квалифициран човешки капитал; \n•    Да стимулира съвместни научни изследвания, като насочва финансови ресурси от индустрията към създаването на проектни консорциуми между промишлени предприятия и научни звена за ориентиране на научните изследвания към пазарното търсене; \n•    Да популяризира значителния научен и изследователски потенциал на България, пренебрегнат от местната индустрия, която не се е възползвала от него, за да се изкачи в международната верига на стойността на базата на стопански дейности, изискващи интензивни знания и генериращи по-висока добавена стойност; \n•    Да съдейства на местни промишлени предприятия при преценка на уникалните предимства и потенциал, които те имат на пазара, за да набележат научни и технологични решения при разработването на нови продукти или услуги, които ще помогнат на предприятията да се изкачат по веригата на стойността в пазарите, на които оперират и да създадат нови пазарни ниши въз основа на иновативни продукти или услуги, разработени в процеса на сътрудничество с учени и научни изследователи; \n•    Да въведе прозрачна и ефективна система за финансиране на научни изследвания и механизъм за въвличане на промишлените предприятия в процеса на насочване на научните изследвания и в приложните, и във фундаменталните науки, с цел науката да предлага научни и технологични решения, които да спомогнат промишлените предприятия да навлязат на пазари на продукти и услуги, базирани на знанието с висока добавена стойност; \n•    Да насърчава научните изследвания във фундаменталните науки, имайки предвид, че тези научни дисциплини са в основата на дългосрочното икономическо развитие, базирано на знанието; \n•    Да насърчава договори за научни изследвания между промишлени предприятия и учени; \n•    Да стимулира разкриването на патенти и изобретения, позволяващо учени и промишлени предприятия да насочат нови научни изследвания и иновации на базата на съществуващи научни постижения; КУЛТУРА \n    Културата е онзи особено важен фактор в обществения живот на страната ни, благодарение на който се създават критерии и вкус, определящи не само националната ни идентичност и самочувствие, но и качеството на живот и приноса на всеки един гражданин във всички останали сфери на обществото. Тя е историческа инвестиция за бъдещето на България. Опазването на културното многообразие на нацията прави по-реалистични и постижими националните ни цели. Ето защо първа наша цел е развитие на културните индустрии с явната подкрепа на държавата, за намиране на нов модел за търсене и предлагане на културните факти, промяна в личното и общественото пространства и утвърждаване ценностна система на нацията. Като продължение на това е наложително обогатяване формите за ранно откриване и обучение на таланти за училищата по изкуствата и културата и утвърждаване на тяхната роля като атрактивно място за подготовка и реализация на талантите на България. Подпомагане и улесняване инициативите за разширяване на националния културен календар и приближаване на културните продукти до жителите и в най-отдалечените райони на страната. Амбицията ни е да превърнем сценичните пространства на България в част от съвременната общоевропейска културна инфраструктура. \nВ изпълнение на тези цели ще бъдат създадени ясни правила за реинвестиране на собствените приходи на културните институти в тяхното бъдеще развитие, като се осъвремени законодателната рамка в областта на културата, на основата на добрите европейски практики. За целта ще се създадат шест творчески фонда в различни сфери, които ще работят на проектен принцип. Те са : \n•    Фонд „Сценични изкуства“ – за нова българска драматургия; за младежки и детски драматичен и куклен театър; за нови креативни форми на съвременен театър; \n•    Фонд „За съвременно изобразително изкуство“ – за изкупуване на творби на съвременни автори – художници, скулптори, графици, с цел обогатяване на художествените фондове на галериите; \n•    Фонд „За дебютни проекти в съвременното българско художествено, документално и анимационно кино“; \n•    Фонд „Млади български музиканти и композитори“ в сферата на класическото, популярното, фолклорното и синтетичното музикално изкуство; \n•    Фонд „Развитие и защита на българското културно наследство“ – за обогатяване чрез откупки за фондовите колекции с нови исторически артефакти за всички музеи в страната; \n•    Фонд „Финансиране проекти за нови литературни произведения“ – за утвърдени и млади автори и чуждестранни преводачи на съвременна българска литература. VI.    СИГУРНОСТ И ОТБРАНА Принцип „Сигурност за гражданина в сигурна държава и общество”. Приоритети в областта на отбраната и въоръжените сили: \n•    Възстановяване способностите на въоръжените сили за гарантиране на суверенитета и териториалната цялост на страната, споделяне на отговорностите като член на НАТО и активно участие в Общата европейска отбрана. \n•    Поставяне хората в отбраната в центъра на развитието на въоръжените сили, инвестиране в тях, подобряване на условията на труд, възстановяване на социалните придобивки и повишаване на грижата за техните семейства за осигуряване на увереност в тяхното бъдеще. \n•    Изграждане на въоръжени сили за мирно и военно време със структура и численост, тясно обвързани с необходимите отбранителни способности за ефективно изпълнение целите на отбранителната политика. \n•    Модернизация на въоръжените сили чрез тясно обвързване с технологична и индустриална база на отбраната, като се планира синхронно за трите вида въоръжени сили, а се реализира поетапно за всеки вид чрез определяне на конкретни приоритети за всеки етап в съответствие с финансовите възможности на страната. \n•    Изграждане на ефективна система за реклама, привличане, подбор, развитие и задържане на военнослужещите за попълване на военните формирования с качествен личен състав. \n•    Повишаване качеството на индивидуалното и колективното военно обучение за напълно покриване нормативите на НАТО за полевата, летателна и морска подготовка. \n•    Подобряване на структурата и организацията на работа на администрацията, повишаване компетенциите на служителите и издигане ролята на военната експертиза при вземане на решения. \n•    Възстановяване на системата за мобилизация и изграждане на резерв за нарастване отбранителните способности на страната и допълване с личен състав и техника от националното стопанство на мирновременните и военновременните формирования на въоръжените сили. \n•    Ориентиране на отбранителната политика на страната към изграждане на Обща европейска отбрана, чрез постепенна интеграция и активно участие в усилване на колективната защита и създаване на единен пазар в областта на отбраната. \n•    Подобряване на инфраструктурата чрез ремонтиране на използвания сграден фонд и изграждане на ергенски и семейни жилища в казармените райони или в близост до тях за военнослужещите без жилища. \n•    Насочване на инвестиционната политика основно за придобиване на продукти носещи отбранителни способности с приоритет за закупуване от националната икономика, както и по-активно използване агенциите на НАТО и Европейския фонд за отбрана за реализирането на инвестиционни проекти за въоръжените сили. \n•    Провеждане на политики в отбраната, съответстващи на средата за сигурност и състоянието на въоръжените сили, подробно разработени и формулирани в Концепция за политиката в областта на отбраната и въоръжените сили. \n•    Привеждане на военнообразователната система в съответствие с потребностите на въоръжените сили, синхронизирането и с националното и европейско законодателство в областта на висшето образование, както и обвързване на научно- изследователската работа с модернизацията и потребностите на въоръжените сили и технологична и индустриална база на отбраната.  Приоритети в областта на вътрешната  сигурност и обществен ред \n    Сигурността на  гражданите в България  е един от основните показатели за  качеството и стандарта на живот. Считаме, че ролята на държавата  като  основен  защитник на правата, живота и собствеността на гражданите от престъпни посегателства трябва да се  засилва. \n    Държавата ще реализира пълноценно и ефективно  правозащитната си функция. Силата на правото ще престане да допуска и да съжителства с правото на силата. Ще работим за преодолява целенасочено утвърдилото се недоверие към правозащитните институции, което се превръща в значим риск за разпад на държавността, с всички възможни крайни и стихийни прояви на недоволство, безредие и неспазване на законите. \n    Ние искаме и ще работим за общество с висока степен на сигурност на гражданите, с незабавна и ефективна държавна защита, с наказана престъпност, със спокойни условия за труд, бизнес и живот, с непреодолима  защитна стена пред организираната престъпност, без корупция. \n    Нашата основна цел е да се спре натискът на битовата престъпност върху цели райони и населени места в страната, ще създадем условия за адекватна и ефективна реакция от страна на властите на всички престъпления, преодоляване на чувството за безизходица и незащитеност у гражданите и недопускане на безнаказаност за престъпниците. \n    Поставяме си цел да освободим икономиката от паяжините на организираната престъпност и от крайно негативното ѝ влияние върху протичащите процеси, в т.ч. и върху управлението на страната. Ще се извърши радикална управленска реформа за преодоляване на критичното положение, при което корупцията се е превърнала в технология на управление и в необходим,  ефективен и приет начин на социално поведение. \n    Усилията ще се фокусират върху ограничаване на основните криминогенни фактори –  увеличаващата се бедност, изхвърлянето на част от младото поколение от естествената им среда или социална класа, нарастващата употреба и разпространение на наркотици, преодоляване на  задълбочаващата  се и особено опасна тенденция на етнизация на престъпността и създаване на престъпни гета, ограничаване на присъствието на международната организирана престъпност и намаляване на рискът страната да стане място на дислоциране на големи международни престъпни интереси и групировки. \n    Според нас, независимо че през последните години няма преки заплахи за терористични актове, рискът от тероризъм остава и ще продължава да бъде висок и през следващите години. В условията на цивилизационния сблъсък ислямският фундаментализъм и радикалния екстремизъм ще се засилват. Разпадът на ИДИЛ крие риск от поява на клетки с терористична насоченост на базата на миграцията. \n    За постигане на тези цели трябва да се работи за извеждане на основните институции на държавата, ангажирани с осигуряването на вътрешния ред и сигурност в страната от трайната им криза – функционална, организационна, материално-техническа, кадрова. \n    В условията на висока мобилност, отворени граници в рамките на ЕС и облекчен визов режим с много други държави, засилващата се международна и трансгранична престъпност ще изграждаме активно международното сътрудничество със съответните служби в други държави. \n    Виждането ни е за възстановяване на ролята на държавата в охраната на обществения ред и борбата с престъпността, в осигуряване на спокойствие и ефективна защита на гражданите от престъпни посегателства, в осигуряването на равна сигурност и защита на всеки гражданин независимо от неговия социален статус, възраст, етнос,  местоживеене. \n    През следващия 7 – 8- годишен период е възможно да се постигне средногодишен темп на редуциране на броя на извършените престъпления от 3–4%.     \n  \n    Към 2025 г.: \n    - битовата престъпност в селата и малките населени места следва да бъде ограничена,  като от 53  престъпления на 10 000 население (регистрирани от МВР  през 2016 г. )се намали до 30–35 на 10 000; \n    - на базата на рязко засилване на превенцията – да намалее  с 20%  броят на кражбите, и с не по-малко от 25% на рецидивите. За целта трябва да се реализират програми за последваща социализация на осъдените и на излежалите присъдите си лица – образование, изучаване на  занаяти, устройване на работа и пр.;            \n    - съществено намаляване на престъпленията, извършени от лица от ромския етнос до постигане на  размери, съпоставими със средните за страната; \n    - следва да бъдат пресечени и сведени до минимум основните форми на организирана престъпност в икономиката – измамите с  ДДС, прането на пари, контрабандата с горива и акцизни стоки, корупцията при обществените поръчки. За целта е необходимо да  се създадат радикално нови  ефективни организационни, икономически, финансово стопански, контролни и наказателно-правни инструменти. \n    - необходимо е да се установи стабилна тенденция за намаляване броя на наркоманите в България. Към 2025 г. – намаляване над 2 пъти на броя на наркоманите на възраст до 18 години в сравнение с 2018 г. \n     За целта е необходимо да се пресече и ликвидира производството на прекурсори и марихуана на територията на страната; да се разработят и изпълнят комплексни програми,  включващи както защитата на децата и подрастващите, така и тяхното активно ангажиране в извънучилищни дейности – спорт, култура, изучаване на занаяти, организирана обществено полезна дейност и др.п.; да се осъществява  приоритетно финансиране на подобни програми, като се осигури допълнителен, отделен, адекватен финансов ресурс към бюджета на МОН. \n    - необходимо е да работим за пресичане и ликвидиране изцяло каналите за трафик на хора през територията на страната. Във взаимодействие с партньорските служби на страните от ЕС да се създадат условия за ограничаване и пресичане на организираните канали за сексуална експлоатация на жени. \n    Борбата с престъпността следва да се осигури с най-съвременни технологични и технически  средства. Да  се изгради национална система за видеонаблюдение на населените места и пътищата. За целта да се създаде нова специализирана изпълнителна структура към МВР. \nТези цели ще се реализират чрез : \n•    Разработване на нова законовата основа за провеждане на реформите. \n•    Разработване на принципно нова концепция за борба с корупцията и нов антикорупционен кодекс. \n•    Разработване на  нов закон за борба с тероризма, ограничаващ възможностите за нарушаване на човешките права  и засилващ гаранциите в това отношение. Борба с корупцията и демонтаж на паралелната държава \n    Борбата с корупцията следва да се осъществява на принципно нова основа. В нея основна роля трябва да се отделя на въпросите, отнасящи се до начините на упражняване на властта, утвърждаване на  демокрацията, защита на принципите на пазарната икономика,  възстановяване на справедливостта и връщане на достойнството на хората и нацията. \n    Трябва да работим за преодоляване на деформациите на властовите механизми по посока на авторитарно управление на завладяване на държавата и използването и в лични, корпоративни и групови интереси; за пресичане на политико-административния произвол,  като причина за корупция във  всички системи на властта и държавата, за скъсване с масовото незачитане на правата на гражданите и потискане в зародиш на каквито и да са те форми на  организирано движение за повече справедливост. \n    За демонтажа на установената  паралелна държава предлагаме следните основни цели и задачи: \n•    Разрушаване на съществуващите и създаване на ред за недопускане на политико-административните клики във всички структури на държавно управление                         (министерства, държавни агенции, изпълнителни агенции, държавни комисии, областни  и общински администрации), както и в големите държавни и общински  структури и предприятия. Разкриване на схемите за йерархично организирана корупция при провеждане на обществените поръчки. \n•    Разрушаване на клиентелистките схеми за политическо и административно покровителстване и фаворизиране на определени фирми и бизнес структури. Предлагаме  нови правила за гарантиране на равно и  основано на закона отношение на държавата към бизнеса, недопускане на фаворизиране, гарантиране на  свобода на конкуренцията при спазване на правилата и законите. \n•    Държавата ще подпомага бизнеса чрез създаване на нов бизнес и инвестиционен климат, общи за всички механизми за данъчни и кредитни облекчения,  създаване на условия за нови пазари. Ще се създадат правила осигуряващи прозрачност на  отношенията на държавата с бизнеса. \n•    Разрушаване на установените не без политико-административна съдействие или бездействие  монополи  и картели във всички сфери на икономиката  - производство и търговия на горива, транспорт, фармация и търговия с лекарства, търговия с електроенергия, производство и търговия с акцизни стоки, селско стопанство и др. За целта ще бъде разработено ново антимонополно законодателство, ограничаващо възможностите за концентрация на цели отрасли в едни ръце или в ръцете на ограничен брой икономически агенти. \n•    Принципни промени в механизмите за вземане на управленски решения, в дейността на административните структури и държавната служба. Създаване на инструментариум за широко публично обсъждане и предварителна оценка на въздействието на решенията на органите на изпълнителната власт м т.ч. предварително публикуване на проектите, задължителни публични дебати, задължителни сондажи на общественото мнение и пр. \n•    Изграждане на ефективни бариери срещу монопола върху средствата за масова информация на базата на невъзможност за концентрация на собствеността  в медийния сектор. За целта – въвеждане на изискване за пълна прозрачност на собствеността върху медиите и невъзможност да има фиктивни собственици (Антимонополно законодателство в сферата на СМИ и свободата на словото). \n•    Цялостно преосмисляне на процедурите по ЗОП с оглед недопускане размиването на отговорностите за хода на процедурата и нейните резултати между органите на изпълнителната власт и оценителните комисии. Въвеждане на задължителен специализиран мониторинг и контрол в хода на процедурите на всички етапи от тяхното протичане. Засилване на публичния контрол над процедурите по ЗОП.  VII.    ВЪНШНА ПОЛИТИКА \n    Европа и светът преживяват турбулентни времена. Неолибералният модел на глобализация се провали. Пазарният фундаментализъм доведе до остри социални неравенства и до видимо господство на корпоративните интереси над социалните интереси и нужди на хората. ЕС се сблъска с поредица от кризи, за които се оказа зле подготвен: мигрантско-бежанска вълна; дългова криза и заплаха за стабилността на  Еврозоната; рязко нарастване на неравенството и широко разпространение на несигурни форми на заетост; отслабване и постепенно орязване на социалните разходи; Брекзит; вътрешни напрежения в Европа по осите „Север-Юг“, „Запад-Изток“, „стари членове – Вишеградска четворка“ и др. Постоянен остава рискът от страна на крайни, антидемократични и популистки политически явления. \n    Европа – именно тази Европа, която така впечатляващо се справи с последствията от Втората световна война и от падането на Берлинската стена – бе сварена неподготвена от кризи, несравними с вече преодолените. Защо? \n    Първо, защото на някакъв етап „обединена Европа” престана да бъде разпознавана като политически проект – т.е. проект, основан на определени всеобщи ценности и насочен към благото на всички европейци. Настани се вярването, че е отминала „ерата на идеологиите” и с тях – нуждата от политика. Споделяше се убеждението, че съвременната политика – това вече не е израз на ценности, облечени в секторни политики, а представлява рутинно решаване на възникващи технически въпроси с технократски средства. Изоставянето на ценностите и заместването на политиката с технокрация в крайна сметка отблъсна гражданите от дневния ред на обединена Европа. \n    Второ, защото по същото време в глобален план приоритетите на реалната икономика – онази, която работи за хората – бяха изоставени в полза на т.нар. финансиализация на икономиката. Прокарваната от правителствата, а и от Съюза, икономическа политика се преориентира от това да стимулира производство и заетост към поддържането на благоприятни условия за функциониране на финансовия сектор. Този процес, особено когато доведе до глобалната финансова криза от 2008 г., допълнително отчужди гражданите от Съюза. \n    Трето, съчетанието на тези два процеса – „деполитизирането на политиката” и „финансиализацията на икономиката” – доведе до това все повече граждани да не се чувстват зачетени от политиката. Чувството за изоставеност пряко подхранва възхода на популизма. \nДлъжни сме да върнем идеите в политиката и политиката в управлението. Само тогава ще можем да функционираме като легитимни представители на гражданите в обединена Европа. \n    Петте стълба, на които се основава политическата ни визия за бъдещето на Европейския съюз и ролята на България в него, са: \n•    България в ядрото, а не в периферията на ЕС – ясна стратегия и последователни държавни усилия за присъединяване към Шенген; равноправно участие на България в политиките за отбрана и сигурност. \n•    България – активен участник, а не пасивен слушател на европейската сцена. \n•    ЕС, който защитава правата и интересите на своите граждани, като извежда на преден план преодоляването на бедността и острите социални неравенства. \n•    ЕС, в който политиката на сближаване е израз на солидарност и заличаване на неравенствата между държавите членки, а кохезионната политика получава по-широки перспективи чрез адекватна Многогодишна финансова рамка (МФР), предвиждаща нови собствени източници на финансиране. \n•    ЕС, в който Западните Балкани да имат ясно европейско бъдеще, а Черноморският регион да стане средоточие на активни усилия от страна на ЕС в областта на екологията, сигурността и други сфери на стратегическо партньорство с държавите от региона. \n  \n    В същото време именно Балканите и Черноморският регион все повече се очертават като едно от главните полета за нарастващото противопоставяне на основните геополитически сили в новия „многополярен ред“ – САЩ, Китай и Русия. Те проявяват засилена активност и открито или прикрито подкрепят регионални инициативи като „Интермариума“, „16+1“ и „Евразийското сътрудничество“, които имат точки на съприкосновение, но и цели, които обслужват техните специфични национални интереси. \n    САЩ след избирането на президента Тръмп промeнят външнополитическите си приоритети. Понастоящем се забелязва постепенно отдалечаване от досегашните  традиционни съюзници и партньори (НАТО и ЕС) и все повече ориентиране към политика, основана на двустранна основа. \n    Китай се очертава като ярък защитник на икономическия аспект на глобализацията и в следващите години упорито и настъпателно ще прокарва своята стратегическа инициатива „Един път, един пояс“. България следва да засили участието си в нея. \n    За България отношенията с Русия са стратегически важни. Мотивирани са не само емоционално, но и политически, икономически, културно. Националният интерес на България е да запази и развива всестранно тези отношения. Нещо повече, като член на ЕС България може да бъде мост на отношенията между Европа и Русия. Може да съобрази своята политика както със своите собствени икономически интереси, така и с интересите на големите европейски страни, развиващи интензивно икономическите си отношения с Русия. \n    Необходимо е внимателно, но всестранно подобрение на отношенията ни с тази най-влиятелна сред нашите съседи държава. Подобрение във всички сфери на връзките ни с Русия – икономически, политически, културни и т.н. В двустранните си отношения с всяка от трите геополитически сили България трябва да изгражда конструктивни и взаимоизгодни отношения  на базата на равнопоставеност и взаимно уважение. Приоритет с тях трябва да имат икономическите ни връзки. \n    Все по-ясно очертаващата се борба за ресурси и пазари обективно ще сблъска в нашия регион интересите на трите геополитически центъра от една страна, и на ЕС – от друга, тъй като Брюксел счита Балканите и Черноморието за свой периметър „по право“. \n    Българската външна политика трябва внимателно да следи и да анализира както процесите във всяка една от геополитическите сили, така и развитието на техните взаимоотношения, които ще определят „новия световен ред“. \n    България може да бъде субект в международните отношения предимно в нашия регион, а в по-широк мащаб – чрез извоюването на своето място в ЕС и неговите позиции в света със собствена обективна и активна дейност при тяхната изработка в рамките на общата външна политика и политиката за сигурност на съюза. Нашата страна има експертни възможности и може активно да сътрудничи по важни за нашата национална сигурност външнополитически въпроси като Иран, мирния процес в Близкия изток, борбата с тероризма, миграцията.  VIII.    ДЕМОГРАФСКАТА КРИЗА \n    Демографската катастрофа, заедно с бедността, нарастващите неравенства и регионалните диспропорции, са сред най-големите заплахи , пред които е изправено днес българското общество. Динамиката показва продължаващо влошаване на показателите и увеличаване на риска за националната сигурност от ниската раждаемост и миграция, високата смъртност, нарастващото социално разслоение и бедност, продължаващото обезлюдяване на голяма част от регионите на България. За да бъдат спрени негативните демографски тенденции, е необходимо на първо място закрилата на семейството и децата да се превърнат в ценност за обществото и приоритет за държавата. Тенденции и проблеми: \n    \n    Населението на България се топи и застарява. \n    Годините на прехода ще останат в историята като време на безпрецедентна демографска криза, чиито последици оставят трайни отпечатъци върху възпроизводството на населението на страната за десетилетия напред. \n    Като се изключи периодът 2005–2009 г., когато раждаемостта нарасна с 15% и 2013–2014 г., когато раждаемостта нарасна с 1000 деца (от 66 578 през 2013 г. на 67 585 през 2014г.), тенденцията ѝ за намаление е трайна. В последните години България годишно намалява с около 45 хиляди души. Тоест всяка година изчезва един град като Разград. Ако това не бъде променено, през 2040 година  населението на страната ще е под 6 млн., по-малко с 3 млн. души в сравнение с 1988 г. Делът на хората над 65 години ще нарасне до 28%. \n    За периода 2001 – 2017 г. населението в трудоспособна възраст е намаляло с над 400 хиляди души. Изправени сме пред риска главоломно да спадне съотношението между подрастващо, трудоспособно и застаряващо население, а това ще се отрази още по-негативно на устойчивостта на всички социални системи. \n    Основните причини за демографската криза са много ниската раждаемост, високата смъртност и миграцията. \n    България е една от държавите с най-ниска раждаемост измежду всички държави-членки на ЕС. През 2017 г. коефициентът на раждаемост е бил 9‰ при средно 10.4‰ за ЕС. Периодът 2005–2009 г., когато бе отбелязан ежегоден ръст в броя на живородените деца, даде основание да се мисли за обръщане или поне за смекчаване на негативните процеси. За съжаление обаче, след 2009 г., когато бяха родени близо 81 хиляди деца (най-големият брой от 1993 г. насам), сривът в раждаемостта продължи, за да се стигне до 2017 г., когато раждаемостта достигна критично ниско равнище – 63 955 деца, с над 1000 по-малко в сравнение с 2016 г. Ако тази тенденци се запази, през 2040 г. родените деца ще са около            52 000. \n    България е държавата с най-висока смъртност измежду всички държави-членки на ЕС. През 2017 г. коефициентът на смъртност е 15.5‰, при 9,8‰ за ЕС. Болестите на органите на кръвообращението (сърдечно-съдови заболявания, диабет, хипертония, инфаркти, инсулти) и злокачествените новообразувания са най-сериозните причини за смъртност. В европейски план страната се нарежда на първо място измежду всички държави-членки на ЕС по смърт в резултат на болести на органите на кръвообращението, с нива близо три пъти по-високи от средните за ЕС нива. \n    Продължаващите миграционни процеси на младежи до 30г. допълнително засилват тенденцията за стареене на нацията. Причините за продължаващата емиграция на хора в трудоспособна и детеродна възраст са комплексни, но основните от тях са: липсата на перспектива за професионално развитие и социална сигурност за младите хора и продължаващото изоставане в равнищата на доходите спрямо останалите държави-членки на ЕС, включително и спрямо страните от Централна и Източна Европа. \n    Структурата на раждаемостта задълбочава проблемите. \n    Освен ниска, раждаемостта у нас има изключително неблагоприятна структура. Близо 6 от всеки 10 деца се раждат извън брак. През 1990 г. извънбрачните деца са били 2,5%, в момента са около 59%. \n    Катастрофално изглежда фактът, че броят на абортите е близо 45% от всички раждания на живородени деца. \n    Все по-малко високо образовани майки дават живот на дете. Данните от преброяването на населението от 2011 г. показват, че средният брой на децата от майки, които никога не са посещавали училище, е 2,6 деца. Средният брой на децата от майки с незавършено начално образование е 2,3 деца, а този на децата от майки със завършено начално и основно образование – съответно 1,5 и 1,6 деца. \n    Деца продължават да раждат деца. Близо осем на всеки сто майки не са навършили пълнолетие. В една трета от случаите това са майки без завършено поне начално образование, а девет от всеки десет непълнолетни майки нямат завършено поне основно образование. \n    Политиката за майчино здравеопазване има нужда от спешна реформа. \n    Освен ниската раждаемост, влияние върху намаляващия брой деца оказва и крайно неприемливото равнище на детска смъртност. У нас 6,4 на всеки 1000 живородени деца не навършват 1 година. Този коефицент за града е 5,4, а за селото 9,5. \n    Показателите за детската смъртност, преждевременните раждания и недоносените деца имат тясна връзка с качеството на майчиното здравеопазване и достъпа до адекватна акушеро-гинекологична помощ. \n    Проблемите имат корени и в образователната система. \n    Делът на младежите между 18- и 24-годишна възраст , които са с основно образование или с незавършено основно образование, или които не участват в образование и обучение, продължава да бъде много висок. Между 12% и 20% за отделните региони са децата преждавременно напуснали училище. За последните десет години учениците в професионалното образование са намалели с 25%. Това обрича на безработица, липса на доходи и несигурно бъдеще десетки хиляди млади хора. \n    Политиката по заетостта пряко влияе на демографските процеси: \n    В синхрон със Стратегия Европа 2020 България си е поставила амбициозната цел за достигане на равнище на заетост от 76%. За 2017 г. то е 66,9%. \nКаква е истината за пазара на труда днес? \n•    Коефициентът на безработица по данни на НСИ действително е на нивото от 2008г.– 5,6%, но се увеличава делът на трайно безработните лица и той достига 56% от безработните. \n•    Един от основните фактори за ниските нива на безработицата е намаление на работната сила в резултат на продължаваща миграция и задълбочаваща се демографска катастрофа. \n•    Броят на заетите български граждани с постоянни доходи от труд е с 200 хиляди по-малко в сравнение с 2008г., а това е определящото за всички социални системи. \n•    Пазарът на труда е изправен пред криза, породена от структурния характер на безработицата, задълбочаващите се несъответствия между търсенето и предлагането на труд и големия дял на неактивни лица, особено сред младежите до 24-годишна възраст (показател, по който България оглавява негативната класация в ЕС). \n•    На всеки 5 младежи един нито учи, нито работи. Според изследване на Еврофонд това неучастие на младежите на полето на труда ни струва около 2,3% от БВП и е почти двойно от ЕС, където е 1,2%. \n•    Следва да се посочи, че хората над 55-годишна възраст до 2 пъти по-трудно си намират работа и неслучайно 2/3 от българите са на мнение, че тази възрастова група е обект на дискриминация на пазара на труда. Затова и равнището на заетост на хората между 50 и 64-годишна възраст в България е само 58%. \n•    Демографската криза поражда обезлюдяване на населени места и райони. \n    Задълбочават се вътрешнотериториалните диспропорции в демографската структура на населението. Големи територии от държавата прогресивно се обезлюдяват. И това вече не са само погранични и отдалечени от големите градове  места, а обширни райони и територии, от които дееспособното население се оттегля, младото поколение е изключително малко , общата културност и образованост рязко спадат, животът и отношенията се примитивизират. Изводи     1.Икономическата и социалната обстановка в България не стимулира младите българи да създават и отглеждат свое поколение. Може да се направи изводът, че актуализираната Стратегия за демографско развитие 2012/2030, приета от правителството на Борисов, не работи. И след 2012г. ражданията продължават да намаляват, а населението до 2018 г. е намаляло с нови 230 хиляди души. \n    2.Дългосрочната демографска криза се превръща в сериозен рисков фактор за стабилността на основните социални системи – пазар на труда, пенсионна система, здравна система, система за социална подпомагане, образователна система. \n    3.Намаляващата раждаемост е в резултат на нарастваща нестабилност и несигурност на младите хора за тяхното бъдеще и липса на гаранции за достоен живот. В настоящите политики продължават да присъстват неолибералните възгледи, налагащи оттегляне на държавата от управлението на демографското възпроизводство и предоставяне на отговорността в тази област главно върху семейството и отделната личност. До голяма степен те се поддържат и от сегашното управление. Силното разслоение на обществото и увеличаване на неравенството през последните 28 години е съществена пречка за преодоляване на негативните демографски процеси. Ако това не бъде осъзнато, никакви стратегии и планове няма да променят процесите на топене и застаряване на нацията. \n    4.Етническите тенденции в раждаемостта не могат и не бива да бъдат подценявани. Познавайки условията на живот, в които живеят една голяма част от ромите, политиката за повишаване на детското благосъстояние не може да пренебрегва нуждата от цялостна и трайна интеграция на ромите в българското общество. \n    5.Необходима е устойчива, последователно провеждана демографска политика, независима от политическите промени и конюктура. Плахи и недостатъчно резултатни са опитите да се съхранят функциите на социалната държава и активната ѝ намеса в търсенето на изход от демографския срив. Това създава предпоставки за непоследователност, несистемност и нестабилност в провеждането на мерките за стимулиране на демографското възпроизводство. \n    Не може да има доверие в обществото, когато след ежегодното увеличаване на семейните помощи и добавки през 2005–2009 г. следва дълъг период на замразяване на основните социални плащания от правителствата на ГЕРБ. Ако няма стабилност, прогноризуемост и доверие на обществото, то реагира, а последствията се преодоляват трудно и бавно. \n    6.На средствата за стимулиране на демографския растеж трябва да се гледа като на социални вложения с висока възвращаемост, а не като на допълнително финансово бреме. Често оправдания за ниските размери на поощренията в областта на демографското възпризводство се търсят с недостига на финансови ресурси, с ниските темпове на икономическо развитие, с продължителната криза. Всъщност проблемът е в това, че разходите за демографска политика не се оценяват като социални инвестиции, които имат възвръщаемост в бъдеще чрез повишени качествени характеристики на човешкия капитал. Балансираното демографско развитие на населението и повишаване на качеството на човешкия капитал се превръщат все повече в основен елемент на националната сигурност. \n    7.Липсват трайни мерки за улесняване съвместяването  на професионалния и семейния живот. Достъпът до детски ясли и градини не е гарантиран за всички деца. Разширяване на социалните услуги за семейства и деца далеч изостава от нуждите. \n    8.Важни са действията, свързани с реформа в образователната система. Трябва да се намали делът на ранно отпадналите деца от училище и да се помогне завършващите образование по-лесно да направят прехода си от учебното заведение до сигурна и качественна заетост, гарантираща нормални доходи за издръжка на семейството. \n    9.Необходима е промяна във функционирането на здравната система. Качеството на детското и майчиното здравеопазване не е на нужното ниво. Вместо инструмент, здравната политика в момента е ням свидетел на случващото се в демографското развитие на населението. Тя се адаптира към негативните процеси, вместо да бъде дългосрочен и активен механизъм за преодоляването им. \n    10.Младите семейства живеят в несигурност – за кариерно развитие, за работа, за доходи, за условия, гарантиращи отглеждането на детето. Това стимулира продължаващите миграционни процеси на младежи до 30г. , които засилват тенденцията за стареене на нацията. \n    11.Необходими са комплексни мерки, които да осигурят заетост от над 78% във възрастовата група 20 – 64 г., поддържане на ниски равнища на младежка безработица – под 15 %, както и съществено намаляване на броя на трайно безработните и обезверените. \n    12.Системата за социална защита осигурява слаба подкрепа за работещи родители, но едновременно с това не поощрява отговорното родителство сред семействата с най-ниски доходи. \n    13.Демографският проблем е нерешим без инвестиции за възходящо икономическо благосъстояние. Необходими са устойчив икономически растеж и стабилност, нарастване на икономическата активност и заетостта, ограничаване на безработицата, повишаване на доходите, подобряване на социалната и териториална инфраструктура и околната среда. \n    Реалистична цел пред България в дългосрочен план е да се постигне забавяне на темповете на намаляване броя на населението и осигуряване на устойчивост на тази тенденция. Успоредно с това е небходимо да се реализират комплекс от мерки за повишаване качеството на човешкия капитал. Възможни мерки: \n    \n    Стимулиране на отговорното родителство. Подкрепа за работещите родители. \n    1.Въвеждане на семейното подоходно облагане – работещите родители да получават данъчни облекчения за всяко едно дете. \n    2.Въвеждане на диференцирани ставки на ДДС за детски храни и стоки, учебници и учебни помагала. \n•    Съпътстващи услуги за гледане на дете и тяхната достъпност е силен мотив за семействата, когато решават дали да имат деца, или не. \n•    Създаване на национална програма с участието на общините, за изграждане на детски ясли и градини, където има недостиг на места. \n•    Ежегодно със Закона за държавния бюджет да се отделят нужните средства за реконструкция, модернизация и обзавеждане на училища, детски градини и ясли. \n•    Отпадане на таксите за детски ясли и градини като техният размер следва да бъде включен във финансирането на делегираните от държавата дейности. \n•    Подобряване на качеството на грижите в детските заведения чрез допълнителни субсидии от държавата и общините. \n•    В случай на неосигурен достъп до детско заведение родителите да бъдат компенсирани от държавата. \n•    Към университетите да се изградят центрове за гледане на малки деца на родители – студенти. \n•    Родителите студенти да бъдат целево стимулирани материално и да имат по-лесни възможности за ползване на общежитие. \n•    Държавата, през бюджетите на университетите, да осигури допълнителни средства за изплащане на стипендии на родители-студенти, отглеждащи малки деца. \n    3.Обезщетението за отглеждане на дете от 1 до 2 години на осигурените майки трябва да е не по-ниско от размера на минималната работна заплата. \n    4.Право за получаване на парично обезщетение, ако майката се върне предсрочно на работа – пълен размер до 1 година на детето и 50% от 1 до 2 години. \n    5.„Осигурителна почивка” за работодатели, осигуряващи заетост на родители с малки деца. Ако държавата иска да насърчи наемането на родители с малки деца, то нека тогава заплати осигурителните вноски за сметка на работодателя за всяка майка, която отглежда дете до постъпването му в първи клас. Възвращаемостта от подобна мярка надвишава разходите от нейното въвеждане – ще се повишат нивата на заетост на лица в трудоспособна възраст, ще намалеят разходите за социални плащания, ще се намали детската бедност. \n    6.Подкрепа за съвместяването на професионалните и семейните роли с функциите и отговорностите в домашна среда. Насърчаване на гъвкавите условия на труд – непълно и гъвкаво работно време, надомна и дистанционна работа. Намалено (гъвкаво) работно време за майките с деца от 1 до 3 години. \n    7.Актуализиране на семейните помощи в унисон с издръжката на семействата с деца. Нови критерии за по-ефективно и по-справедливо разпределение на детските добавки и семейните помощи като инструменти за подпомагане на семействата с деца в България. Обвързване на семейните помощи със социалните услуги и с цялостна оценка на грижите за детето в семейството. \n    8.Подкрепа за самотните майки, съпроводена със система за откриване и регистриране на съжителстващите двойки, които са във фактически брак (но не са счели за изгодно да го сключат), като целта е да се избегнат злоупотреби със социални помощи за самотни родители. \nОсигуряване на условия за висок обхват на децата в образователната система, качественно образование и професионална квалификация. \n    1.Въвеждане на диференциран подход за размера на детските добавки, съобразен с посещението, успеха в училище и преминаването в по-висока степен на образование. \n    2.Образователна интеграция и реинтеграция. \n•    Идентифициране на ранно отпадналите от училище, реинтеграция и задържането им в образователната система. \n•    Изравняване качеството на образованието в големите и малките населени места. \n•    Допълнителна (целодневна) работа с децата. \n•    Продължаване на процесите на десегрегация в образованието. \n•    Стимулиране на семейства с деца, посещаващи общински и държавни детски заведения и училища. \n•    Осигуряване на средства за началото на учебната година, за деца до 16 години от бедни семейства. \n•    Безплатни учебници и учебни материали, покриване на транспортните разходи за всички ученици от средното образование. \n    3.Насочване на усилия, за да се даде „втори шанс” на младежите, които са напуснали преждевременно образователната система, да се интегрират в обществото. Повторно включване в образователната система и публична подкрепа за намиране и задържане на работа. \n    4.Увеличаване средствата по Националния план за действие по заетостта. Развитие на програмите за стажуване, чиракуване и субсидирана заетост за млади хора. Програми за алтернативни грижи за деца – почасова грижа, програми за осигуряване на заетост за безработни  лица над 55-годишна възраст за подпомагане отглеждането на деца на заети семейства, дневни центрове и др. Условия за отглеждане на здрави български деца \n    1. Осигуреност на всяка община със звена за навременна, достъпна и качествена педиатрична и акушеро-гинекологична помощ, оборудвани с високотехнологична медицинска техника и специалисти. \n    2. Увеличаване на финансовите средства  за първичната извънболнична помощ с цел повишаване на ефекта от женската и детска консултации. \n    3. Обвързване на пренеталната диагностика с изплащане на обезщетенията и помощите при бременност и раждане. \n    4.Целеви програми за здравна просвета и култура на хранене  на децата, бременните и родилките. \n    5. Разширяване на обхвата на извънболничната дентална помощ в посока профилактика на оралните заболявания на децата от 0 до 18-годишна възраст. \n    6. Стимули за специализация и професионално израстване на медицинските кадри с педиатрична и АГ профили. \n    7. Специализирани програми за повишаване на сексуалната култура на учениците и младите хора и прилагане на семейното планиране при осъществяване на репродуктивните им нагласи.  \n    8. Държавна политика за подпомагане (финансово, образователно и т.н) за лекуване на всички форми на стерилитет. Включване на лечението на безплодието като клинични пътеки, финансирани от Здравната каса. \n    9. Осигуряване на необходимите финансови средства за продкрепа на семействата за раждане на дете чрез метода асистирана репродукция. \n    10. Мерки за стриктно прилагане на действащото законодателство при ранните раждания от малолетни майки. \n    11. Засилване на контрола за прилагане на законодателството за защита на труда на жените и майчинството. \n    \n    Ефективни политики в областта на миграцията и интеграцията \n    1. Нова Национална стратегия за миграция и интеграция, отчитаща променената външнополитическа среда, отстояване на националните интереси и конкретни мерки за стимулиране на връщането на образованите българи в трудоспособна възраст обратно в страната. \n    Политика за възрастните хора \n    1. Преизчисляване на пенсиите с актуалния среден осигурителен доход. \n    2.Стимули за доброволно оставане на възрастните хора в заетост. Разширяване на съществуващите гъвкави елементи за насърчаване на по-дългото оставане на пазара на труда. Всяка година стаж след придобиване право на пенсия да носи по-голям процент, например:      1 г. – 4, 2 г. – 4.5, 3 г. – 5. \n    3.Профилактика и ранна диагностика, особенно на групите заболявания, които водят до висока смъртност. \n    4.Създаване на допълнителен фонд за дългосрочна грижа за възрастни (и хора с увреждания). \n    5.Приемане на Закон за възрастните хора. Направление Публични политики и анализи \nСофия \n16.07.2018г \n    \n \t\n", "date": "2018.07.23", "title": "\"Визия за България\" "}
