{"url": "http://www.duma.bg/node/166656", "text": "Първият български онлайн мистъри сериал у нас - \"Килерът\", ще се излъчва във Vbox7.com от 22 май. Режисьор на продукцията е Ники Илиев, който за първи застава зад уеб проект. Звездното участие в него се допълва още от Иван Тишев и Надя Петрова, познати на потребителите от тийн сагата \"Не така, брат\". Приятелската компания в сериала включва още звезди от друга хитова уеб поредица \"Следвай ме\": Антоан Петров, Ралица Добрева и Димитър Горанов-Флинг. За първи път с участие в подобен проект влизат актрисата и танцьор Мира Драганова, както и моделът Никол Андонова. Със специална роля е натоварен Деян Каменов, познат най-вече като Дидо от \"D2\". На пръв поглед, той изглежда и се държи зловещо в сериала, но дали това е истинската му същност?... \nИсторията на най-новия проект на продуцентския екип на \"7Talents\" проследява сложните отношения между група младежи, които внезапно загубват един от най-добрите си приятели. За да се разсеят от трагичната случка, тийнейджърите решават да посетят хижа в планината, където се изправят лице в лице не само с личните си слабости и страхове, но и с истински паранормални явления.   \n \t\n", "date": "2018.05.14", "title": "Първия уеб мистъри сериал снимат у нас"}
{"url": "http://www.duma.bg/node/166680", "text": "Горивата не спряха да поскъпват и миналата седмица. Цената на дизела стигна до 2,31 лв., цената на най-масовия бензин - А 95 вече е 2,26 лв. в някои райони на страната. Освен традиционното увеличение в началото на летния сезон тази година към факторите, определящи цените  на световните пазари трябва да прибавим и кризата в отношенията между САЩ и Иран . В курортите по морето увеличението е най-голямо. Бензинът в българските бензиностанции близо до Гърция варира около 2,20 лв. литър. Дизелът поддържа леко по-висока цена. Шофьорите всеки ден наблюдават крайпътния ценоразпис на бензиностанциите. На юг от Кулата недоволството не свършва. Там цените, които традиционно са по-високи от България, също се увеличават. Непосредствено след Кулата литър от А-95 можем да заредим за 1,56 евро. Дизелът е малко по-евтин от този в България - 1,33 евро, предава Нова тв. \nЦените ще останат в този порядък. Лично аз не очаквам шоково поскъпване на бензина. Мисля, че достигна една референтна цена около 80 долара на световните пазари. Въпреки определени анализатори на Запад считат, че цената на петрола ще достигне 100 долара на барел. В крайна сметка България е част от световния пазар и българите трябва да свикнем, че цените са една динамична величина, която се променя във времето, твърди Христо Казанджиев от Българския енергиен форум. Това, което се случва по света, неизбежно идва в България. Трябва да се научим да си правим сметката, да си правим един финансов мениджмънт. Не да караме мощни коли, които харчат огромно количество бензин или нафта, а да се ориентираме към по-екологични автомобили, е мнението на Казанджиев. \n    \n \t\n", "date": "2018.05.14", "title": " Колко ще поскъпват горивата"}
{"url": "http://www.duma.bg/node/166682", "text": "Вчера бе денят, в който гражданите ще спрат да работят за държавата и ще започнат да работят за себе си. Това означава, че тази година работим малко над 132 дена само за да си платим всички данъци. Денят на данъчната свобода, известен по света като Tax Freedom Day, е символичен и показва кога държавната хазна ще се напълни, ако всичко изработено бъде незабавно изземвано. През 2018 г. българите ще изработват средно по около 289 млн. лв. за един календарен ден. Консолидираните приходи в бюджета пък са официално заложени в рамките на 38,2 млрд. лева. Това означава, че през текущата година са необходими малко над 132 дни, за да се попълни хазната и да се подсигурят публичните харчове. През последните години се наблюдава устойчива тенденция дните, нужни на българските данъкоплатци да попълнят тяхната част от бюджета, да са все повече, което означава, че реално данъчната тежест в страната нараства. За работещите българи данъчната тежест е близо 50%, тоест за тях Денят на данъчна свобода идва чак в края на юни. Според анализ на ИПИ най-много дни през 2018 г. ще отделим, за да попълним приходите от ДДС - 34 дни. За приходите от акцизи ще са ни нужни близо 18 дни. За осигуровките ще ни е нужен малко над месец, 23 дни за социално и 9 дни за здравно осигуряване. Приходите от подоходните данъци ще попълним за близо 12 дни, а тези от корпоративни данъци - за малко над 8 дни. Други почти 8 дни ще работим само за да платим държавните и общинските такси. Данъчната свобода идва по-късно спрямо предходната година, като объркване може да се получи поради сериозно разминаване в планирането и изпълнението на бюджета за 2017 г., твърдят от ИПИ.   \n \t\n", "date": "2018.05.14", "title": "Данъчната тежест нараства "}
{"url": "http://www.duma.bg/node/166681", "text": "Комисията за защита на конкуренцията не прие идеята на Министерството на туризма за въвеждане на минимални цени на нощувките в хотели. Ресорният министър Николина Ангелкова направи това предложение с идеята да се защити малкият бизнес, подобряване на качеството на услугата и изсветляване на сивия сектор. Въвеждането на минимални цени противоречи на принципите на свободна пазарна икономика и няма да гарантира качеството на услугата. Обекти от една и съща категория, но с различна леглова база ще се окажат в неравностойно положение и съответно тази мярка няма да има положителен ефект нито за местата за настаняване и служителите им, нито за клиентите, твърдят от КЗК. \nСпоред антимонополния орган аргументите, че мярката ще доведе до изсветляване на пазара са неоснователни, тъй като проблемът е, че не се регистрират реализираните нощувки, а не на какви цени се отчитат.  Основната причина за тези практики е свръхпредлагането в резултат на небалансирано съотношение между наличната леглова база и реалното търсене, какъвто е случаят по Черноморието, Банско и някои други локации. \n    \n \t\n", "date": "2018.05.14", "title": "КЗК отхвърли идея на Ангелкова "}
{"url": "http://www.duma.bg/node/166683", "text": "Прогноза за поскъпване на природния газ с близо 16 на сто от 1 юли направи държавният газов доставчик \"Булгаргаз\". Какво точно увеличение обаче ще предложи на енергийния регулатор ще стане ясно на 8 юни, когато по закон трябва да се внесе заявлението на тарифата за третото тримесечие на годината. От компанията обясняват, че повишаването на цената се налага заради вдигнатите тарифи на вносния руски газ и по-високия курс на долара спрямо лева. Според \"Булгаргаз\" от 1 юли синьото гориво трябва да струва 418,59 лв. за 1000 куб. м, или 39,38 лв./МВтч (без цени за достъп, пренос, акциз и ДДС).  Това е с 15,69 на сто повече спрямо сегашната цена, или с 5677 лв. за тарифата за количество и 5,34 лв. за стойността в мощност. \nВъзможно е обаче крайното искане да е за по-малко поскъпване, както това стана за цената от април. При изчисления за 7 процента повишение поискано бе 4 на сто, а регулаторът разреши 2,6 на сто. Разрешеното от 1 януари 2018 г. поскъпване беше 2,75 на сто, а преди това имаше период на спад на цените. Сегашната прогноза обаче е за двуцифрен ръст, което надали ще бъде прието от Комисията за енергийно и водно регулиране.      \n \t\n", "date": "2018.05.14", "title": "\"Булгаргаз\" иска 16% по-скъпо синьо гориво"}
{"url": "http://www.duma.bg/node/166655", "text": "Младият изпълнител Лоренцо подготвя нова песен, която ще носи името \"Парти мишената\", а официалната й премиера е планирана за лятото. \nСлед около месец ще можете да гледате видеото на парчето. То ще е в нов стил, не е като предишните ми песни, издаде синът на Софи Маринова в интервю за предаването \"Зад кулисите\" по Фен ТВ. В разговора Лоренцо разкри и любопитни подробности за себе си, като отбеляза, че още на 3-4 години е имал афинитет към музиката. \"Беше някак забавно - едва говорех, но вече можех да пея\", през смях разказа певецът. \nЗапитан какво е да имаш такава популярна майка, той не скри, че усещането му харесва, обаче не обича показността. \"Чувството е невероятно, но никога не съм бил надменен. Не парадирам с името на майка ми или с моето. Не ми харесва този начин на живот\", каза още Лоренцо. И допълни: \"Бих направил дует с Тони Стораро, той е Бог! Има просто неземен глас. Възхищавам му се.\" \nИзпълнителят на \"Instagram\" изказа признания към своята майка, заяви, че има най-добрия пример за подражание и се надява да постигне нейните успехи. \n\"Пожелавам си това, което се е случило на майка ми, да се случи и на мен\", завърши младият певец.   \n \t\n", "date": "2018.05.14", "title": " Лоренцо пуска нова песен през лятото"}
{"url": "http://www.duma.bg/node/166658", "text": "Звездите от риалитито \"Фермата 3\" Калоян Димитров-Ballan и Иван Сапунджиев ще раздават автографи по повод излизането на техния първи съвместен роман \"Докога ще чакаме бащите\" (изд. \"Софтпрес\"). Двамата съратници от известния формат ще очакват четящите си почитатели и всички останали, които искат да поговорят за дома, детството и другите теми от книгата им. Героите обещават и да се снимат със своите фенове.  \nИсторията на тяхното запознанство е добре известна: Иван и Калоян се срещат по време на участието си във \"Фермата\". Пред погледа на цяла България между тях бързо се заражда истинско приятелство, основано на общ мироглед и ценности. След излизането им от риалити формата, където Калоян стига до финал, дружбата между двамата се задълбочава, както и темите на честите им разговори - семейството и отговорностите, миналото и бъдещето, целите и амбициите, важните неща в живота. Така постепенно се ражда идеята за романа \"Докога ще чакаме бащите\". Донякъде базирана на реалната житейска история на Калоян, книгата е топла и разтърсваща история за деца и възрастни, която преоткрива корените на българското. \nСрещата на авторите с публиката ще се състои на 20 май от 16,30 ч. в Starbucks на Sofia Ring Mall.   \n \t\n", "date": "2018.05.14", "title": " Риалити звезди раздават автографи на четящи фенове"}
{"url": "http://www.duma.bg/node/166657", "text": "Изложба на стрийт арт художника Банкси за пръв път ще бъде представена в Русия, предаде ТАСС. Експозицията, която ще бъде открита на 2 юни в столичния Централен дом на художника в Москва през юни, ще включва около 100 творби. Те ще може да се разглеждат в рамките на три месеца - до 2 септември. \nЗа организирането на изложбата са предоставени произведения от колекциите на галерията \"Лили файн арт\" и няколко музея на съвременното изкуство, както и от частни колекции от целия свят. Ценители ще видят оригинални рисунки, редки принтове и фотографии. За пръв път в рамките на събитието ще бъде създадена специална мултимедийна зона, която ще запознае посетителите с творчеството на легендарния графити художник. \nБанкси е автор, който промени представите за изкуството. Смята се, че графити артистът е от Бристъл, Англия. Името, рождената му дата и родното му място не са напълно ясни, защото самият Банкси предпочита да бъде анонимен. Негови произведения има най-вече в Лондон, но и навсякъде по света. Повечето от графитите му имат социална насоченост или представляват модифицирани образи на известни картини и личности. Някои от творбите му са били показвани в музеи в Лондон, Ню Йорк и дори в Лувъра. \n      \n \t\n", "date": "2018.05.14", "title": "Творби на Банкси дебютират в Русия"}
{"url": "http://www.duma.bg/node/166666", "text": "Българската библиотечно-информационна асоциация организира 13-ата поред застъпническа кампания \"Национална библиотечна седмица\", която ще се проведе от днес до 18 май под наслов \"Достойно бъдеще за нашите библиотеки!\". Организира се в партньорство с фондация \"Глобални библиотеки - България\", информира Спаска Тарандова от фондацията. Официалното откриване ще се състои на 15 май от 14 ч. в зала \"Средец\" на \"София хотел Балкан\". \nББИА призовава за последователна национална политика за библиотечния сектор и единна стратегия за развитието му; спешна реформа в мрежата на обществените библиотеки, която да осигури равен достъп до услуги на всички граждани; изпълнение на разпоредбите на Закона за предучилищното и училищното образование по отношение на създаването и функционирането на училищните библиотеки - важен елемент в образователния процес; научните и академичните библиотеки да бъдат признати за портал за достъп до научна информация в процеса на научноизследователската и академичната дейност. \nБиблиотечният сектор в България обединява над 4000 обществени, училищни и академични библиотеки, техните ползватели са над 1 млн., а посещенията ежегодно са над 11,5 млн. Най-новите проучвания за състоянието на обществените библиотеки (около 3000) показват успешни практики в регионалните, общинските и малка част от читалищните библиотеки, но очертават тревожна картина за нереформиран библиотечен сектор. Законът за обществените библиотеки от 2009 г. вече осма година не се изпълнява от компетентните власти. Не е въведен приетият през 2015 г. Стандарт за библиотечно-информационно обслужване, в който са определени и минималните изисквания за осигуреност на населението. Днес 39% от читалищните библиотеки нямат абонамент за периодични издания, едва 35% от новопостъпилата литература се набавят чрез покупка, само 2% от тях предоставят достъп до платени бази данни, а 0,2% е делът на дигиталните документи. \nАналогични са проблемите и с училищните библиотеки. Приетият през 2015 г. Закон за предучилищното и училищното образование регламентира осигуряването на библиотечно обслужване чрез функционирането на училищни библиотеки, но все още не е утвърдена предвидената в него поднормативна база. Библиотеките към висшите училища и научните организации също се нуждаят от по-добро финансиране.   \n \t\n", "date": "2018.05.14", "title": "ББИА призовава за спешна реформа "}
{"url": "http://www.duma.bg/node/166662", "text": "Катедра \"Сценична реч\" на НАТФИЗ организира творческа среща \"Аспекти в театрално-музикалното образование на актьора\" днес, 14 май, от 18.30 ч. Проф. Диляна Мичева, проф. д-р Веселина Раева, доц. Катя Илкова и доц. Данко Йорданов ще водят събитието на тема \"Дикцията на актьора, слово и пеене\", а абсолвентите от класовете на проф. Здравко Митков и проф. Румен Рачев ще изпълнят материали по художествено слово и стари градски песни. А днес от 14 ч. в кинозалата на академията ще бъде излъчен документален филм за уъркшопа на Санди Сисел (A.S.C.), който се състоя между 5 и 7 декември 2017 г. Сисел е сред малкото световноизвестни жени оператори. Първата жена член на асоциацията на американските оператори ASC. Професор е в Нюйоркския университет.    \n \t\n", "date": "2018.05.14", "title": " Творческа среща и прожекция в НАТФИЗ"}
{"url": "http://www.duma.bg/node/166660", "text": "Популярният китарист и певец Георги Матев ни напусна внезапно на 11 май. Освен на участия в различни музикални проекти, включително и с групи в телевизионни предавания, през последните години Жоро Матев беше отдаден и на другата си голяма страст - готвенето. Той ръководеше верига от ресторанти, беше жури и на кулинарни шоута. С дъщерята на Нешка Робева - Аглика, имат дъщеря. Сбогуването с Жоро Матев е днес, 14 май, от 15.30 ч. на гробищния парк в столичния квартал \"Бояна\". \n    \n \t\n", "date": "2018.05.14", "title": " Почина китаристът Георги Матев"}
{"url": "http://www.duma.bg/node/166679", "text": "Нито един пасажерски кораб няма да посети Варна и Бургас през това лято, предаде bTV.  Основната причина за отсъствието на пасажерските кораби е геополитическата обстановка в басейна на Черно море през последните години. Круизните компании планират посещенията си поне 2-3 години напред. Това означава, че плановете за настоящата 2018 г. са правени в горещия период на конфликта в Украйна, както и опитът за военен преврат в Турция. През 2014 г. във Варна акостират 36 круизни кораба, които водят в града близо 30 000 туристи. Директор на морската гара тогава е Евгени Игнатов. \nПрез 2013 г. сме имали четири кораба в един и същи ден, коментира шефът на Морската гара Варна Евгени Игнатов. Стоян Маринов от Варненската туристическа камара е категоричен, че круизи в Черно море не може да има без добри взаимоотношения между Русия, Украйна, Турция и България. \n    \n \t\n", "date": "2018.05.14", "title": "Круизните кораби заобикалят България"}
{"url": "http://www.duma.bg/node/166684", "text": "Правителството ще внесе в парламента предложение проектът за строителството на АЕЦ \"Белене\" да бъде размразен, съобщи премиерът Бойко Борисов в Стара Загора. Според него, за да започнат реални разговори с потенциални инвеститори, парламентът трябва да даде мандат за това на  кабинета.  \nТова трябва да се случи преди срещата на държавните и правителствените ръководители на страните от Централна и Източна Европа и Китай през юли в София, уточняват от пресслужбата на Министерския съвет. През седмицата представители на Китайската национална ядрена корпорация обявиха, че са заинтересовани от изграждането на \"Белене\".  \nИнтересът на китайците да влязат в прекратения през февруари 2012 г. ядрен проект бе обявен в края на 2016 г. след като България бе принудена да плати 620 млн. евро на руската \"Атомстройекспорт\" (АСЕ) за произведено ядрено оборудване за проекта. \nФормално решението какво ще е бъдещето на АЕЦ \"Белене\" трябва да бъде обявено през лятото, след като неотдавна Народното събрание поиска до края на юни да му бъдат предложени варианти за реализация на оборудването. За изпълнение на тази задача в Министерството на енергетиката вече е създадена работна група, към която са включени експерти от всички компании с отношение към проекта - Националната електрическа компания,, Българският енергиен холдинг, АЕЦ \"Козлодуй\" и Държавното предприятие  \"Радиоактивни отпадъци\". В края на миналата година Българската академия на науките излезе с доклад, според който страната ни и регионът имат нужда от нови енергийни мощности и че АЕЦ \"Белене\" може да е рентабилен проект макар и с известни условия като цената на кредитите, ръста на потребление и други фактори. Докладът на БАН също беше възприет като търсене на експертна подкрепа за възобновяването на проекта. Както е известно, аргументите за изграждането на втората ядрена централа в него преобладават.  \nПо въпроса кой всъщност ще влезе като инвеститор в проекта в момента актуален е интересът  на  най-голямата държавна енергийна компания в Китай - China National Nuclear Corporation (CNNC). Интересът на CNNC, както и на  други китайски компании станаха известни  още през 2016 г., но тогава все още правителството не беше решило дали да възражда строежа на АЕЦ \"Белене\".   \n \t\n", "date": "2018.05.14", "title": "ГЕРБ свалят мораториума си за АЕЦ „Белене”"}
{"url": "http://www.duma.bg/node/166659", "text": "Израел за четвърти път спечели \"Евровизия\" (1978, 1979, 1998). Атрактивната изпълнителка Нета Барзилай победи в тазгодишната надпревара с песента \"Toy\" (\"Играчка\"). След гласуването на националните журита и от телевота парчето получи общо 529 точки. Певицата благодари на публиката, че е избрала различното. Вече е ясно, че конкурсът ще се проведе през следващата година в Ерусалим. \nВ топ 3 на състезанието се наредиха Елени Фурейра от Кипър, която с 436 точки зае второто място с песента \"Fuego\" (\"Огън\"), и Цезар Сампсън от Австрия с \"Nobody but You\" (\"Никой освен теб\"), получил от журито и публиката общо 342 точки. България, представена от групата \"Equinox\" с песента \"Bones\" (\"Кости\"), остана на 14-о място със 166 точки. \nЖана Бергендорф, Владимир Михайлов, Георги Симеонов-JJ, Джони Манюел и Трей Кембъл класираха страната ни на финала на \"Евровизия\" за четвърти път в историята на нашето участие в конкурса. Елица Тодорова и Стоян Янкулов постигнаха първия успех за България с пета позиция през 2007 г. Поли Генова вдигна по-високо летвата, класирайки се на четвърто място 9 години по-късно. Кристиан Костов донесе безпрецедентна победа за нас, достигайки второ място в престижната музикална надпревара през 2017-а. \nПреди началото на музикалното състезание бяха раздадени допълнителни отличия. Става дума за наградите на името на Марсел Безенсон, основателя на \"Евровизия\". Те се връчват в три категории - за най-добра композиция (група \"Еquinox\" с парчето \"Bones\"), за фаворит на акредитираните за конкурса журналисти (Мадам Мосю с \"Mercy\") и за най-добро артистично изпълнение на песен (Елени Фурейра с \"Fuego\"). \nПрестижната надпревара се проведе в Лисабон за 63-ти път. Представители на 43 държави се състезаваха в тазгодишното издание на конкурса, като до финала стигнаха изпълнителите от 26 страни. \n    \n \t\n", "date": "2018.05.14", "title": "Сватбарска певица донесе победа за Израел на „Евровизия”"}
{"url": "http://www.duma.bg/node/166663", "text": "Народно читалище \"Д-р Петър Берон 1926 г.\" и Съюзът на българските писатели организират юбилейна вечер \"15 години Литературна гостоприемница\" на 15 май от 19 ч. в клуб \"Студио 5\" в НДК. Участват Искра Радева, Румяна Коцева, Апостол Апостолов-Толи - саксофон, и Александър Божиков - пиано.   \n \t\n", "date": "2018.05.14", "title": "15 години Литературна гостоприемница"}
{"url": "http://www.duma.bg/node/166661", "text": "След продължително боледуване на 78 години почина режисьорът Йордан Джумалиев, работил повече от 40 години в Българската национална телевизия, съобщи сайтът на държавната медия. Йордан Джумалиев остави дълбоки следи в създаването на художествени програми, свързани основно със сценичните жанрове - опера, балет, оперета. Винаги нестандартен и модерен в работата си, той съхрани за поколенията творчеството на най-големите артисти в тази област. Филмите и постановките му са част от Златния фонд на БНТ.     \n \t\n", "date": "2018.05.14", "title": " Напусна ни Йордан Джумалиев"}
{"url": "http://www.duma.bg/node/166664", "text": "Гран при \"Златен Кукер\" за най-добър филм на ІХ международен фестивал на анимационния филм получи Паулина Жиолковска за филма \"О, майко!\" на официална церемония в столичния Сити марк арт център, информира директорката на форума Надежда Славова. Специалната награда на името на \"Пройко Пройков\" бе връчена на Роза Колчагова за \"Баба\", България. Диплом на журито донесе на Анна Харалампиева филмът й \"Как се скараха орисниците\", България. Отличието за най-добър ултракратък анимационен филм (около 1 минута) отиде при Амин Хахшенас за \"ОВС номер 05\", Иран. Приза за най-добър късометражен филм (до 10 минути) заслужи Светлана Андрианова с \"Два трамвая\", Русия. Диплом на журито взе Натия Николашвили за \"Ли.Ле\", Грузия. \nНаграда за най-добър късометражен филм (до 45 минути) бе дадена на Радостина Нейкова за \"Грозна приказка\", България. Журито удостои с диплом София Карийо за \"Серулия\", Мексико. Награда за най-добър пълнометражен филм не бе присъдена. \nКато най-добър студентски анимационен филм бе призната творбата на Бианка Кадерас, Изабела Луу и Керстин Цемп \"Да живееш като Хета\", Швейцария. Диплом на журито получиха Манон Гойон, Ребека Еслер и Баптист Дьован за \"Улица Анодонтия 32\", Франция. \nКирил Кравченко с \"Най-страшният приятел\", Русия, взе отличието за детска анимация. За най-добър епизод от тв сериал бяха наградени Силвия Фабок и Тама Микори за \"Кипкоп в тревата\", Унгария. Най-добър анимационен екофилм е \"Домашен любимец\" на Марзиех Абрарпайдар, Иран. Като най-добър музикален филм бе посочен клипът на Пабло Лозано \"Тамара Кадуми - Цветята ще загният\", Ливан. Приза за рекламен анимационен филм получи студио \"Мот\" за клипа \"Удланд тръст - Пазителят\", Великобритания. \n    \n \t\n", "date": "2018.05.14", "title": "Полски филм взе голямата награда \"Златен Кукер\""}
{"url": "http://www.duma.bg/node/166665", "text": "Младият, но вече утвърден македонски писател Игор Станойоски пристига в България за представяне на романа си \"Гаргара\" (изд. \"Персей\"), постигнал успех сред читателите и критиката в родината му и номиниран за най-голямата награда там. Днес, 14 май, е премиерата на изданието в София - в Културно-информационния център на Македония, от 18.30 ч., научи ДУМА от издателите. \nИгор Станойоски ще бъде специален гост на книжното изложение \"Литера експо\", което ще се проведе за пети път в Благоевград. Срещата с писателя е веднага след тържественото откриване на 15 май от 18 ч. в центъра на града - на площад \"България\", пред Ларго МОЛ, където ще се представят 20 водещи български издателства. \nДълбок, въздействащ и емоционален е дебютният роман на младия македонец. Това е история за изгубена и намерена любов, но и книга за тиранията над личността от страна на всякакви сменящи се власти, които смазват хората и техните съдби. \"Читателят след прочитането на моя роман може би ще стане по-човечен отпреди. Писането е гаргара за душата. Бих добавил: И четенето - също\", отбелязва авторът. \nИгор Станойоски е водещ писател от новото поколение в съвременната македонска литература. Роден е в Копенхаген (1979). Завършил е университета в Скопие. Работил е в университетите в Лвов, Катовице и Бърно. От 2014 г. е доцент във Филологическия факултет на университета \"Гоце Делчев\" в Щип. Автор е на три романа. \"Гаргара\" получава възторжени оценки и е номиниран за най-големите литературни награди в Македония.    \n \t\n", "date": "2018.05.14", "title": "Игор Станойоски е специален гост на \"Литера експо\" в Благоевград"}
{"url": "http://www.duma.bg/node/166676", "text": "Украйна е \"непълноценна държава\" и е \"под голяма заплаха от разпад\", заяви известният украински журналист и политик Дмитрий Гордон по телевизия \"112 Украйна\". \n\"Украйна не е дорасла за държава. Защото не виждаме силен вертикал. Не виждаме действия на държавната власт там, където държавата трябва да действа. Не виждаме грижи на държавата за гражданите, това е първото, с което трябва да започва държавата\", смята журналистът. \nГордон отбеляза още, че страната е на ръба на разпада и \"всички в Украйна, които имат способността да разсъждават\", разбират това. И е напълно възможно да не успеем дори да мигнем, от Украйна да не останат дори няколко парчета и да не може нищо да направим, всичко това е напълно възможно\", подчерта журналистът. \nНапоследък в Украйна неведнъж се раздаваха мрачни оценки. По-рано депутатът Евгений Мураев подчерта, че сегашната политика може да подкопае териториалната цялост на държавата, която \"стремглаво лети надолу. Друг депутат - Нестор Шуфрич, заявяваше, че действията на киевската власт \"ще разкъсат страната на парчета\". По думите на бившия министър на отбраната Анатолий Гриценко Украйна може да изчезне от картата на света \"заради повсеместната корупция и масовото разочарование\".   \n \t\n", "date": "2018.05.14", "title": "Дмитрий Гордон: Украйна e пред разпад"}
{"url": "http://www.duma.bg/node/166671", "text": "\"Ние не живеем в условия след Втората световна война\", каза турският президент Реджеп Тайип Ердоган на 11-то международно студентско събрание в конгресен център в Истанбул, което беше организиран от Федерацията на международните студентски асоциации. \"По този начин трябва да реформираме ООН\". Ердоган каза още, че в целия свят хората живеят в атмосфера на страх. \n\"Защото те се страхуват от тези пет постоянни членове на Съвета за сигурност на ООН. Но казваме това, в което вярваме. Светът е по-голям от пет\", добави той, като повтори мотото си по въпроса. \"Нито една мюсюлманска страна не седи в Съвета за сигурност на ООН, каква структура е това?\" Искаме справедливост \", подчерта той. \n По-късно Ердоган замина за Великобритания в неделя, за да присъства на закриващата се сесия на седмия форум Татлъдил, съобщава Anadolu Agency. Говорейки с репортери преди своето заминаване, Ердоган заяви, че Турция желае позитивни икономически отношения с Великобритания след излизането й от Европейския съюз. \nПосещението ще се състои на фона на кампанията по подготовка на предсрочните парламентарни и президентски избори, които са насрочени на 24 юни.  Върховната избирателна комисия на Турция официално обяви крайния списък с кандидати за предсрочните президентски избори, насрочени за 24 юни. Шестима кандидат ще участват в изборите. Това са Реджеп Тайип Ердоган, Догу Перинчек, Мерал Акшенер, Мухарем Индже, Селахатин Демирташ и Темел Карамоллаоглу.     \n \t\n", "date": "2018.05.14", "title": "Ердоган поиска мюсюлманска страна в СС на ООН"}
{"url": "http://www.duma.bg/node/166672", "text": "Новият премиер на Армения - Никол Пашинян, вече има сформирано правителство, предадоха информационните агенции. \nКабинетът вече е в пълен състав, а президентът Армен Саркисян подписа укази за назначаване на министрите. \nСветовноизвестният икономист от арменски произход Дарон Аджемоглу е поканен от новия арменски премиер Никол Пашинян за съветник. \nДарон Аджемоглу е американски икономист от арменски произход, роден в Турция. От 2004 г. е професор по приложна икономика в Масачузетския технологичен институт. Член е на Американската академия на изкуствата и науката от 2006 г. Носител е на медала Джон Бейтс Кларк. Аджемоглу е сред 10-те най-цитирани икономисти в света.   \n \t\n", "date": "2018.05.14", "title": " Армения вече има правителство"}
{"url": "http://www.duma.bg/node/166685", "text": "Стотици мотористи родолюбци от цялата страна проведоха вчера петия си авто-мото поход в памет на жертвите на Баташкото клане преди 142 години. Така те отбелязват съпротивата на населението на Батак през 1876 г., изклано от османските орди при кървавото потушаване на Априлското въстание. \n Организатор на събитието за поредна година е Български мотористи \"Кан Аспарух\". Според Маргарита Янкулова от организацията миналата година в похода са участвали около 150-200 мотористи, но тази година са били повече. \"Това е нашата идея да съхраним и запазим българските традиции и да почетем паметта на загиналите. Защото народ, който не помни своята история, няма как да се съхрани\", подчерта Янкулова. \nЕнтусиастите се събраха в неделя сутринта пред паметника на Васил Левски в столицата, за да направят и традиционната обиколка на София. Мотоколоната бе съпровождана през целия път от полиция. Бяха планирани няколко спирки по време на похода с цел да се събере колоната и да се синхронизира по магистралата със скорост около 100 км/ч.    \n \t\n", "date": "2018.05.14", "title": "Почетоха жертвите на Баташкото клане с авто-мото поход"}
{"url": "http://www.duma.bg/node/166687", "text": "Пловдивският окръжен съд остави в ареста двамата шефове на дирекции в пловдивската здравна каса Иван Деспотов и Влади Манев. Те бяха уличени, че са участвали в престъпна схема със скъпоструващи лекарства. Според обвинението от 2017 г. досега те са източили от касата 1 милион и 100 хиляди лева чрез фиктивни аптеки и дублиране на медикаменти за хепатит С. Двамата са обвинени за документна измама в големи размери и подкуп. \nИзточването на Здравната каса в Пловдив не е изолиран случай, работим в цялата държава, защото има изтичане на големи суми, коментира министърът на вътрешните работи Валентин Радев. Той поясни, че започнали с медицинските заведения във Враца и Пловдив, в проверките участвали ГДБОП и прокуратурата.   \n \t\n", "date": "2018.05.14", "title": "Двамата шефове на РЗОК в Пловдив остават в ареста"}
{"url": "http://www.duma.bg/node/166688", "text": "Сигнал за безстопанственост във врачанската МБАЛ \"Христо Ботев\" ще внесат до главния прокурор от ръководството на БСП във Враца и народни представители. Това обяви областният председател на БСП Иво Лилов. Той е категоричен, че специализираните органи трябва да решат има ли нарушения и от кого са извършени. \"Не може да се наливат нови и нови средства, когато те изтичат по неведоми пътища. Трябва да е ясно кой носи отговорност за сегашното състояние\", каза Лилов. На всеки 3 месеца отчети за състоянието на болницата са внасяни в МЗ, изтъкна Лилов. Кой не видя, че всяка година задълженията се увеличават с по 3 млн. лв., попита той. Според данните през 2017 г. средният разход за леглоден в болницата се е увеличил спрямо предходната година с над 51%, а за лекарстводен - почти със 100%. \nИмайки предвид какъв е капиталът на дружеството и задълженията, които за 2017 г. са били над 16 млн. лв., болницата вече е декапитализирана, държавата е само формален собственик, на практика собственици са всички кредитори, сред които и работещите в болницата, коментира Лилов. Просрочените задължения са над 7,3 млн. лв., като само през последната година са нараснали с 2 млн. лв. Болницата обслужва над 200 хил. души от областта. \n\"И в ловешката болница е тежко, но във врачанската нещата вече са минали дъното\", коментира депутатката от БСП и член на Комисията по здравеопазване д-р Валентина Найденова. Според народния представител Николай Иванов днес, когато зам.-министър Жени Начева ще се срещне с работещите в болницата, трябва да се поеме ясен ангажимент за осигуряване на спешно финансиране в кратък срок. \nДен по-рано персоналът на болницата обвини министъра на здравеопазването в геноцид над населението в областта и съсипване на здравеопазването в региона. По-късно Кирил Ананиев обяви, че е намерен работещ вариант за подпомагане на дейността на болницата и има готовност да се осигурят консумативи, медикаменти и медицински екипи от други лечебни заведения от областта и от София. Той увери, че разговорите с кредиторите продължават. \nВ края на седмицата в МЗ се проведе среща с изпълнителните директори на МБАЛ \"Христо Ботев\" във Враца и МБАЛ \"Проф. д-р Параскев Стоянов\" в Ловеч. В момента се подготвят документите за сключване на рамковите договори за 2018 г. \nМиналата седмица бе обявено, че има реална опасност Враца да остане без спешно отделение, защото повечето от лекарите и медицинските сестри напуснали или излизат в болнични.   \n \t\n", "date": "2018.05.14", "title": "БСП във Враца сигнализира прокуратурата за безстопанственост в болницата  "}
{"url": "http://www.duma.bg/node/166689", "text": "Радвам се да видя толкова младост, енергия и ентусиазъм в залата и вярвам, че нямате SMS-и кога да ми ръкопляскате.  \nПреди 2 години новото ръководство на партията започнахме болезнена промяна, целта на която беше да дадем път на вас - младите, без да създаваме конфликт между поколенията, да осигурим приемственост, но и да имате възможности за изява и развитие. \nДнес много от вас са общински председатели, областни председатели, новите депутати, членове на общински съвети, на областни съвети. Не се страхуваме, че ще вземете местата ни и ще ни смените. Това е задължително да стане. Наше задължение е да ви подготвим за този момент, за да бъде приемствеността полезна за БСП и за България. Но бих искала да ви кажа и още нещо: ако сте се отдали на политиката за привилегия и облаги, се откажете още сега. Даже нещо повече - очакваме от вас да промените политиката. Днес статуквото, старите политици приемат политиката като облага и привилегия. Те отказаха да приемат предложението ни сами да направим отстъпка - да се откажем от някои от привилегиите в името на други цели - справедливост, солидарност, равни възможности. Ние няма да спрем да се опитваме да променяме политическото статукво. Вярвам, че истинският успех на тази промяна ще дойде с вашето поколение. Ние просто ви трасираме този път, а вие трябва да го извървите докрай. \nПризнателна съм ви, че през тази година заедно не отстъпихме нито сантиметър от това, което обещахме на младите хора. Заедно подготвихме и внесохме културния чек, който щеше да даде възможност на младите българи да се докоснат до българска култура, българско изкуство и българска книга. Уви, мнозинството отхвърли това предложение. Заедно с вас изготвихме и внесохме всичките ни предложения за подкрепа на младите хора и младите семейства - студентите да могат да вземат по-облекчени кредити, родителите да могат да плащат по-малко данъци с 50 лв. на дете. Родителите на ученици да могат да бъдат подпомогнати не само в първи, но и във втори и трети клас. И това беше отхвърлено. Разбира се, няма да ни спрат. Но ви моля - търсете съмишленици сред вашите приятели, колеги, другари в европейските държави. Търсете съмишленици за каузи, защото се видя, че прогресивните млади хора са много близко до нашите идеи. \nАз се възхищавам на реакцията на младите европейци след Европейския младежки форум в България. Тези смели и свободни младежи се изправиха срещу цялото статукво и казаха: вие съсипахте многогодишния труд на млади европейски хора с това, което направихте в България. Те се възпротивиха някой да ги командва и да им натиска копчетата кога да ръкопляскат и кога не. Те се възпротивиха, че не бяха участници в събитието и в политиката, а неми наблюдатели и слушатели. Това са нашите естествени съюзници - млади и смели хора, с които трябва да върнем Европа там, откъдето тя започна с принципите за свобода, за солидарност и за равни възможности. \nЩе ви кажа пред какво предизвикателство са изправени България, националният интерес и Европа в тези дни и защо се изисква тази младежка енергия в Европа да се обедини и да търсим съмишленици. Тези дни Европа ще вземе решение за т.нар. пакет за мобилност и това е избор и за България дали ще защитим националния си интерес или отново ще бъдем послушните, задоволяващи се с  едно \"Мон шери\" или \"Скъпи Бойко\". Колко струва това \"Мон шери\" - да заличиш цял транспортен бранш на една страна. В парламента нашите опоненти казаха: \"Днес правителството и Борисов пишат историята\". Добре. Ако защитят националния интерес и спрат този дискриминационен и несправедлив \"пакет за мобилност\", аз ще съм първата, която ще го поздрави и ще му стисне ръката, но се съмнявам. Те пропуснаха точно тази възможност, за която ви моля - търсете съмишленици. Правителството пропусна времето, в което можеше да се обърне към румънското, гръцкото, полското, испанското и португалското правителство, да намери съмишленици и да отстоява не само българската национална, а и европейската кауза за равни възможности. \nПомните ли преди година кампанията за парламентарните избори? Тогава казахме: \"Не искаме да ни продавате второ качество храна, защото не сме второ качество народ в Европа\". Помните ли каква лавина охулване се изля върху  БСП, как бяхме наричани \"антиевропейци\", \"хора, които искат да извадят България от европейското й бъдеще\". Цялата кампания се съсредоточи върху това. Помните ли преди година, когато казахме: \"Ние искаме да сме равни на другите европейски народи, не искаме да сме задният двор на Европа\"? Така скочиха десните, че дори доведоха г-н Лопез от ЕНП да се изправи в кампанията и да каже: \"Не гласувайте за БСП, защото Европа няма да ги подкрепи\". \nВижте какво се случва след година. ЕК приема директиви против двойните стандарти в храните. Вижте днес как се изказват европейските лидери дали да бъдем държави на две и три скорости в Европа. Нашето изречение \"Не искаме да бъдем задният двор на Европа и искаме да сме равни с другите европейски народи\" днес придобива измерение \"Не на Европа на две скорости\". \nНе се страхувайте да бъдете първи! Върху вас ще се изсипе много негативизъм, ще ви хулят, ще чуете и ще прочетете за себе си неща, които никога не сте си и помисляли, че са ви се случвали. Не се огъвайте! Продължавайте! Важното е, че след време тези, които са ви хулили, ще ви последват, а вие сте били първите. Пожелавам ви смелостта да бъдете водачи на България и на Европа.     \n \t\n", "date": "2018.05.14", "title": "Нинова: \"Мон шери\" към Борисов ще струва цял транспортен бранш на една страна"}
{"url": "http://www.duma.bg/node/166686", "text": "Таня Вътова от Пловдив била набита от бившия депутат от ГЕРБ Костадин Язов заради паркомясто. Пред Нова телевизия 72-годишната жена твърди, че преди няколко дни имала неприятна среща на паркинг, завършила с физическа разправа, която я изпратила в болница. Докато била в МБАЛ \"Св. Георги\", се наложило пред стаята й да бъде поставена полицейска охрана. \nВътова трябвало да получи на паркинга голяма пратка багаж от чужбина и чакала товарно такси да дойде и да я разтовари. Паркомястото било запазено от предния ден. Бившият депутат пристигнал с колата си, видял я, че размахва ръце и пази мястото за паркиране и вместо да подмине, блъснал жената няколко пъти, за да я отмести насила от пътя. \"Когато ме блъсна, кръстът и коленете ме отсякоха с болка. Аз се отдръпнах един път, втори път ме отблъсна и започна да навлиза навътре. Трети път се отместих, аз вървя назад и той ме блъска, докато не стигна до тротоара, даже се заби колата. Чак тогава се изместих отстрани\", разказва Вътова. След като се опитала да му обясни защо е запазила мястото, бившият гербаджия я изчакал да се обърне с гръб и й нанесъл силен удар, при който тя паднала. Случайни свидетели на побоя попречили на Язов да продължи да бие жената.  \nДо момента още не е образувано досъдебно производство. Върви предварителна проверка на случая, разпитани са Язов, жертвата и свидетелите. Ексдепутатът отрича да е удрял жената.   \n \t\n", "date": "2018.05.14", "title": "Бивш  депутат от ГЕРБ преби възрастна жена на паркинг"}
{"url": "http://www.duma.bg/node/166698", "text": "Българските автомобилни превозвачи може да изчезнат от пътната карта на Европа, ако бъдат приети мерките за мобилност, предлагани от френския президент Еманюел Макрон. Те въвеждат непосилни изисквания за почивките и командировъчните на шофьорите. Предстои гласуване в Европарламента. В наша полза са 250-300 гласа, срещу нас са 450-500 гласа. Така  , евродепутат от ПЕС, очерта разположението на силите. Той  смята, че правителството трябва да се опита да реши проблема по време на председателството ни, защото  следващият председател на Съвета на ЕС е Австрия. 16 млрд. евро ще губят превозвачите ни, ако се приеме схемата \"Макрон\". Днес за преговори у нас пристига еврокомисарят по транспорт Виолета Булц.      \n \t\n", "date": "2018.05.14", "title": " Брюксел заличава нашите ТИР-ове от картата на ЕС"}
{"url": "http://www.duma.bg/node/166690", "text": "Румяна Друмева е новият председател на общинската организация на БСП в Казанлък. За първи път в 126-годишната история на казанлъшката организация жена застана начело на социалистите. Тя спечели лидерското място срещу Катя Киликчиева при таен вот на отчетно-изборна конференция, която се проведе по решение на Националния съвет на БСП. Гости на форума бяха зам.-председателят на НС на БСП Деница Златева, зам.-председателят на Общопартийната контролна комисия Мадлен Стоянова и областният лидер Румяна Динева. Присъстващите 115 делегати, от общо 125, избраха 43-членен състав на Общински съвет и 11-членен състав на общинската контролна комисия с председател Моника Динева. \nДеница Златева поръча на новото ръководство да достигне до всеки социалист в организацията, дал своя принос, за да я има БСП и да е активна опозиция на управляващите. Новоизбраният председател припомни, че мандатът задължава всеки член на ръководните органи да представлява партийната организация с взетите решения, за да се постигнат целите. \"Обединението е необходимо за доброто бъдеще на БСП. С нашата отговорност ние трябва да дадем самочувствието и смелостта на всеки един българин, който се бори срещу управлението на ГЕРБ и иска достоен живот в България\", каза народният представител от \"БСП за България\" Донка Симеонова. \nЕдинодушно делегатите на конференцията приеха политическа позиция, с която се разграничиха от публичните прояви на досегашното ръководство, с които се уронваше авторитетът на БСП и на местно, и на национално равнище.  \n    \n \t\n", "date": "2018.05.14", "title": "БСП в Казанлък с нов председател"}
{"url": "http://www.duma.bg/node/166691", "text": "Божидар Лукарски ще се оттегли като лидер на СДС на 7 юли на отчетно-изборната конференция на партията, на която ще се проведе политически дебат за бъдещето й, и ще се избере новото ръководство. Това обяви вчера самият Лукарски пред журналисти след заседанието на Националния съвет на СДС. Партийното ръководство даде свобода на организациите по места да се коалират с други партии за бъдещите местни избори, съобщиха от пресцентъра на СДС. \nЛукарски обясни, че няма да се кандидатира отново, защото било нужно освежаване на председателския пост. Според устава на СДС цялото ръководство ще излезе в оставка от насрочената дата за провеждане на отчетно-изборна конференция. За председател на Националния изборен щаб бе избран Илия Лазаров.  \nБЗНС пък си е взело поука от провалената формула на обединение в Реформаторския блок и настоява за балансирано и отговорно изграждане на ново работещо обединение между демократите, реши УС на съюза. БЗНС потвърждава добрите си отношения и воля за общи действия с традиционния си партньор ДСБ и другите политически организации, готови да работят за реформирана, европейска, просперираща и достойна България, обявиха от партията на Николай Ненчев. \n    \n \t\n", "date": "2018.05.14", "title": "СДС сменя Лукарски на отчетно-изборна конференция през юли"}
{"url": "http://www.duma.bg/node/166693", "text": "Премиерът Бойко Борисов е възмутен от фалшиви новини в българската преса, свързани с него. Затова той е предложил на шефа на ПГ на ГЕРБ Цветан Цветанов да постави в парламента въпроса за свободата на медиите у нас. Това заяви лидерът на ГЕРБ на среща с партийния актив в Старозагорските минерални бани в събота. Борисов припомни, че в последната класация на \"Репортери без граници\" България се нарежда на 111 място, и призова съпартийците си, \"ако трябва, да спрат изцяло държавните пари за медиите, за да не бъдат обвинявани управляващите, че потъпкват свободата на словото\". \"Ако трябва - и никакви държавни пари, за никой, защото и това е фалшива новина. Кои медии и какво може да контролираме и как ги контролираме\", призова премиерът. \nБорисов е ядосан от написаното в медиите, че може да подаде оставка след  европредседателството и че на лидерската среща в Аахен френският президент Еманюел Макрон го е критикувал. \"С Макрон си говорихме за готвените промени в европейския пакет за мобилност. Разбрахме се утре да се чуем по телефона да ми каже какво предлага, за да може в сряда, като дойде, да търсим решения. И някой написал, че той се обърнал към мене да бързаме с реформите. Една дума не е казал по въпроса! Точно обратното! За толкова неща с канцлера са ме помолили да им помогна и да свършим работа\", коментира Борисов.   \n \t\n", "date": "2018.05.14", "title": "Борисов гневен на медиите, ще им спре субсидиите"}
{"url": "http://www.duma.bg/node/166694", "text": "За ЕС България е страна второ качество, това коментира зам.-председателят на българския парламент Явор Нотев за руската медия \"Известия. Ру\". Нотев отчита като грешка присъединяването на България към ЕС и НАТО: \"Решението за присъединяване към НАТО бе взето в много кратко време... В същото време в България не се проведе референдум за НАТО. Между другото, както и по отношение на присъединяването на страната към ЕС... Разбира се, днес е нереалистично да очакваме, че България ще може да се оттегли от НАТО в близко бъдеще\", коментира депутатът от \"Атака\".   \n \t\n", "date": "2018.05.14", "title": "За ЕС България е страна второ качество"}
{"url": "http://www.duma.bg/node/166695", "text": "На следващия коалиционен съвет \"Обединени патриоти\" ще поискат обяснение от ГЕРБ за внесения от тях Закон за вероизповеданията. Това обяви вчера зам.-председателят на ВМРО и зам.-шеф на ПГ на ОП Искрен Веселинов. Той припомни, че проектът на ВМРО се подготвя от 6 месеца, а на последния КСНС при президента дори са заявили, че е готов и започват консултации. Точно за този случай се отнася изказването на Красимир Каракачанов, че в парламента \"скърца нещо в коалицията\", посочи партийният му заместник. Правим консултации всяка седмица с колегите от ГЕРБ, а те са решили да не споделят намеренията си да внесат законопроекта, каза Веселинов и обобщи, че очевидно има сбъркана комуникация - \"този път по толкова драстичен начин\". \nСпоред Веселинов основната цел на \"проекта на ДПС\" е държавата да гарантира финансиране на вероизповеданията, \"особено на мюсюлманското\". Някои текстове дори конкретно решавали целевите проблеми на мюсюлманското вероизповедание и регистрацията на ръководството му. Този законопроект задава привилегиите, но не задава задълженията на вероизповеданията по ред теми, свързани с националната сигурност, смята той. За сравнение законопроектът на ВМРО бил комплексен и обхващал както правата, така и задълженията на вероизповеданията. Те се задължават да следят за радикализация и да прекратят правомощия на свои духовници или проповедници, уличени в такива действия. За първи път се предлагат и санкции при неизпълнение, като спиране на издателската дейност и затваряне на храмове. Вероизповеданията ще трябва да предоставят и списък на храмовете и местата за обреди и проповеди.  \n    \n \t\n", "date": "2018.05.14", "title": "ОП ще искат сметка на ГЕРБ за Закона за вероизповеданията"}
{"url": "http://www.duma.bg/node/166696", "text": "Столичните социалисти разкритикуваха управляващите за политиката им в крайните квартали. Общински съветници от БСП подкрепиха два протеста на столичани през почивните дни. Вчера жители на Кокаляне и Панчарево блокираха \"Самоковско шосе\" с искания за по-добра инфраструктура.  \nСоциалистите се ангажираха пред протестиращите в Панчарево да поставят въпросите им пред общинската администрация. Народният представител от ПГ на \"БСП за България\" и заместник-председател на Градския съвет на БСП в София Христо Проданов и общинският съветник Альоша Даков се включиха в протеста на гражданите. \n За стопанисваната от държавата част от \"Самоковско шосе\" Проданов пое ангажимент да зададе въпрос към регионалния министър Николай Нанков, а за частта от улицата, принадлежаща на Столичната община, въпроса ще постави Альоша Даков. От групата на БСП в Столичния общински съвет ще питат управляващите от ГЕРБ и концесионера \"Софийска вода\" за финансирането на канализация в Панчарево, Кокаляне и Бистрица и за нуждата от средства за ремонт на улиците. \nВ събота имаше протест и в кв. \"Орландовци\". Той бе подкрепен от председателя на групата на БСП в Столичния общински съвет Калоян Паргов. \"Протестът на гражданите е справедлив. Те се нуждаят от нормални условия на живот\", заяви Паргов. Заедно с депутата Димитър Данчев и общинския съветник Николай Николов той се включи в шествието на хората по улиците на квартала. Шествието премина под мотото \"Да върнем \"Орландовци\", \"Малашевци\" и \"Бенковски\" на картата на София\". \nНа протеста хората поставиха конкретни искания. Те настояват за ремонт и поддръжка на уличната мрежа и на тротоарите, за удължаване на трамвайното трасе до края на кв. \"Орландовци\", за връзка със Северната тангента при бул. \"Илиянци\", пробив под Централна гара и довършване на ул. \"Нешо Бончев\" до бул. \"История Славянобългарска\" покрай ТЕЦ \"София\", както и ремонт на читалище \"Райна Княгиня\" и на сградата на поликлиниката в \"Орландовци\".   \n \t\n", "date": "2018.05.14", "title": "Столичните социалисти разкритикуваха ГЕРБ заради крайните квартали"}
{"url": "http://www.duma.bg/node/166674", "text": "В Германия има близо 3 млн. възрастни или болни хора, които се нуждаят от грижи. Две трети от тях биват обгрижвани по домовете им. Голяма част от жените, които поемат тези грижи, са от Източна Европа. Много от тях често работят до изнемога. Заплащането не е добро, а някои и не получават полагащото им се възнаграждение. Това показва разследване на вестник \"Франкфуртер алгемайне цайтунг\" (ФАЦ). Учени и синдикалисти твърдят, че политиците не предприемат достатъчно мерки в това отношение. \nНе е известно точно колко жени от Полша, Хърватия или Унгария се грижат денонощно за възрастни и болни хора в Германия. Статистики за това все още няма. Според оценките в 400 000 домакинства работят жени от Източна Европа. 90 на сто от тях работят на черно. Тези, които не искат да влязат в сивата икономическа зона, се обръщат към германски посреднически фирми, които ангажират болногледачките на трудов договор със социално осигуряване. За съжаление и в тази уж сигурна сфера има случаи като този на Кристина, пише изданието. И разказва по-нататък нейната одисея в Германия. Била висшистка и имала сигурна работа, но след разпадането на Югославия останала без работа. Попаднала на оферта във фейсбук на германска фирма за наемане на болногледачи в Манхайм. Пристигнала през есента на 2016 г. в Германия, без да се се е запознала лично нито с някой сътрудник на фирмата, нито със семейството, за което била наета да се грижи. Досега е работила за пет различни семейства. Получавала по 1000 евро чисти на месец. Работела до изнемога, почти без да ползва почивни дни в продължение на 8 месеца. Изданието цитира извадка от германската пенсионна застраховка, която показва, че по време на отпуската си в родината Кристина е била отписана от застраховката. \nБернадет Петьо, която консултира източноевропейци в Дортмунд, се сблъсква често с такива случаи: \"Очевидно работодателят не изплаща вноските за пенсионна и здравна застраховка. И жените научават впоследствие, че вече не са застраховани\". В случаите, когато могат да докажат, че имат здравна застраховка в родината си, германската здравна каса изисква големи суми, след като работодателят е спрял плащанията по застрахователната полица, пояснява изданието. \nКристина не е единственият подобен случай. Журналистите от ФАЦ са разговаряли с десетки хора, които са потърсили помощ от консултантски фирми. Някои от тях се оплакали от непосилните трудови условия, от натиска от страна на работодателите и ниското възнаграждание. Много от болногледачите са подписали и специална клауза в трудовите си договори, която ги задължава да мълчат, посочва се в публикацията. Много често службите заплашвали жените със съд, както и с високи парични глоби и дори със затвор, ако открито обвинят работодателите си. Един 35-годишен поляк обаче не позволил да го шантажират. Чрез фейсбук той многократно предупреждавал търсещите работа в Германия като болногледачи, посочвайки конкретно фирмата, за която е работил. Получил трудов договор едва след като е работил цели две седмици като болногледач. Освен това не му изплащали редовно възнаграждението. Фирмата го предупредила, че ще го даде под съд, ако не изтрие постингите си във фейсбук, пише ФАЦ. \nМного от болногледачите работят без правно основание, т. е без трудова защита и без здравна и социална застраховка, обобщава ФАЦ. Заплащането им по принцип предизвиква доста въпроси. Жените от Източна Европа често получават по 1000 евро, което отговаря на заплащането на 40-часова работна седмица. При това съвсем наскоро Европейският съд взе решение, че дори и нощният труд спада към редовното работно време и трябва да бъда заплащан по минималната трудова ставка. \"Ако браншът вземе това решение насериозно, ще трябва да промени изцяло своите структури\", пише в коментар за ФАЦ експертът по трудово и социално право Грегор Тюсинг. Докато политиците не се заемат сериозно с темата, в бранша ще продължи да важи принципът: където няма ищец, там няма и съдия, обобщава ФАЦ. \n    \n \t\n", "date": "2018.05.14", "title": "В Германия експлоатират болногледачите "}
{"url": "http://www.duma.bg/node/166675", "text": "Премиерът Абади води на изборите в Ирак \nЛистата на премиера Хайдер ал Абади води след парламентарните избори в Ирак, следвана от алианса на влиятелния шиитски учен Моктада ал Садр. Иракчаните гласуваха в събота в първите избори след разгромяването на терористичната групировка ДАЕШ (\"Ислямска държава\") в страната. Окончателните резултати се очакват днес. Разкриха тайната на устойчивостта на кулата в Пиза \nГрупа италиански изследователи разкри дългогодишната тайна на устойчивостта на наклонената кула в Пиза, съобщава на сайта си Бристолският университет. Въпреки 5-градусовия наклон 58-метровата кула от 1280 г. е преживяла най-малко четири силни земетресения. Значителната височина и твърдост на кулата си взаимодействат с мекия грунт в нейната основа. Благодарение на това архитектурното съоръжение не влиза в резонанс със земята по време на трусовете, смятат изследователите.  Сагата с избора на каталунски премиер продължава \nИ петият опит на каталунския парламент да избере премиер завърши с неуспех. В събота депутатите гласуваха кандидатурата на Ким Тора, който обаче не успя да получи изискваното според процедурата абсолютно мнозинство. При второто гласуване на парламента, насрочено за понеделник, 14 май, обаче ще е достатъчно той да получи подкрепа с обикновено мнозинство. Парламентът на Каталуния трябва да избере премиер до 22 май. Ако това не стане, в провинцията ще трябва да бъдат насрочени нови избори. Стотици влезли с фалшиви имена в САЩ от Унгария \nАмериканските власти разкриха в Унгария измамническа схема, която е позволявала на чуждестранни граждани да влизат на територията на САЩ под чужди имена. Открита е уязвимост в паспортната система на европейските държави. Благодарение на нея около 700 души, които не са граждани на Унгария, по измамнически начин са успели да се сдобият с унгарски паспорти с чужди имена. \n \n \nРаботник изгражда сцената за церемонията по преместването на посолството на САЩ в израелската столица Йерусалим, което предизвика много спорове и ще се състои днес. Повечето европейски страни се въздържат от изпращане на свои представители на откриването БГНЕС \n \nВдъхновена от ДАЕШ (\"Ислямска държава\") терористична групировка на име \"Джемаат Аншарут Даулах\" (JAD) извърши три нападения в църкви в Индонезия. При атаките са загинали най-малко 11 души и около 40 са ранени   \n \t\n", "date": "2018.05.14", "title": "Кратки новини"}
{"url": "http://www.duma.bg/node/166667", "text": "ПРАЗНИК НА ДУЛОВО. Първото писмено сведение за селището датира от 1573 г. От 1878 до 1940 г. около четири десетилетия е в границите на българската държава, а през останалото време - в пределите на Румъния. През 1940 г. по силата на Крайовската спогодба отново е част от България. Името Дулово получава след 1942 г. Кръстено е на славната българска династия Дуло, към която принадлежат Авитохол, Ирник, Кубрат, Безмер, Аспарух, Тервел и Север. Град е от 1960 г. 1771 - РАЖДА СЕ РОБЪРТ ОУЕН, АНГЛИЙСКИ СОЦИАЛИСТ УТОПИСТ (УМИРА 1858 Г.). Името на уелския предприемач се свързва с началото на кооперативното движение. Създава \"селища за общност и сътрудничество\", освободени от частна собственост, класово разделение и експлоатация. Създател и на опитни комунистически колонии (комуни) в САЩ и Великобритания. 1868 - В СОПОТ СЕ РАЖДА ВЛАДИМИР ВАЗОВ, ГЕНЕРАЛ (УМИРА 1945 Г.). Брат на писателя Иван Вазов, на ген. Георги Вазов и на политика Борис Вазов. Завършва Военното училище в София и артилерийски курсове във Франция. Получава висша военна квалификация в Стрелковата артилерийска школа в Русия. Участник в Балканската, Междусъюзническата и Първата световна война. Записва една от най-блестящите страници в българската военна история - победната битка при Дойран през 1918 г. Удостоен с много ордени за храброст и военни заслуги. 1909 - РАЖДА СЕ ЙОСИФ ПЕТРОВ, ПОЕТ И ОБЩЕСТВЕНИК (УМИРА 2004 Г.). Почетен председател на Седмото Велико Народно събрание. 30 години е народен учител, една година - Хумболтов стипендиант, 3 години от живота си прекарва в лагера на о. Персин край Белене. Автор на книгите \"Родна земя\", \"Под развети знамена\", \"Вик от каторгата\", \"Смях и жлъч\" (хумор и сатира) и др. Носител на орден \"Стара планина\" I степен. 1955 - СЪЗДАДЕН Е ВАРШАВСКИЯТ ДОГОВОР. Договорът за приятелство, съдействие и взаимопомощ, подписан в полската столица, е основата на военно-политически съюз на социалистическите страни в Европа. Целта на организацията е противопоставяне на НАТО. Договорът действа в годините на Студената война. Официално е прекратен на среща в Прага на 1 юли 1991 г. 1986 - ПЪРВА ТРАНСПЛАНТАЦИЯ НА СЪРЦЕ В БЪЛГАРИЯ. Операцията извършва проф. Александър Чирков. Пациентът е Иван Сарафски (13 г.) от Хасково. Той получава сърцето на 16-годишен, загинал при катастрофа. С новото си сърце Иван живее 2 години и 6 дни. 1998 - УМИРА ФРАНК СИНАТРА, АМЕРИКАНСКИ ПЕВЕЦ ОТ ИТАЛИАНСКИ ПРОИЗХОД (Р. 1915 Г.). Известен е с прозвищата \"Гласът\" и \"Сините очи\". Дебютира през 1937 г. Популярността му продължава 60 години. Известен с романтичните си връзки - името му се свързва с едни от най-красивите жени от неговото време - Марлене Дитрих, Мерилин Монро, Лана Търнър и пр. Има четири брака.     \n \t\n", "date": "2018.05.14", "title": "Датата"}
{"url": "http://www.duma.bg/node/166697", "text": "Гласовете в Европейския парламент при вота на предложените нови европейски правила за почивките и командировъчните на шофьорите не са в полза на България. Това стана ясно от думите на Петър Курумбашев, евродепутат от Партията на европейските социалисти и единствен български представител в транспортната комисия на Европейския парламент. Вчера той коментира разположението на силите при гласуването на законодателни промени в пакет \"Мобилност\" на Европейската комисия, известни като мерките \"Макрон\". \nВ полза на страната са 250-300 гласа, срещу нас са 450-500 гласа. Курумбашев заяви, че първото гласуване в комисията по заетост и социална политика, която не е водещата, е загубено, но предстои второто. Във вторник ще има последно обсъждане на т. нар. компромиси, а вотът в транспортната комисия ще бъде на 24 май. Третото гласуване ще дойде в пленарната зала. Като цяло разпределението на гласовете в парламента не е в наша полза, обобщи Курумбашев. \nТой коментира още, че реакцията на западноевропейските държави е логична - превозваческите фирми от Централна и Източна Европа през последните години имат силни позиции в Западна Европа. Евродепутатът поясни, че в последните години България не само е възстановила славата си на превозвач от времето на \"Сомат\", а дори е увеличила броя на камионите си до 70 хиляди. \"Факт е, че със сигурност много повече от 100 хиляди души се издържат от този бизнес, а българските шофьори получават доста сериозни заплати\", заяви още евродепутатът. Той смята, че е добре българското правителство да се опита да затвори тази регулация по време на председателството ни, защото председателят формулира общата позиция на държавите членки, а следващият председател на Съвета на ЕС е Австрия. \nДен по-рано премиерът Бойко Борисов заяви, че страната ще губи около 16 млрд. лв. годишно, ако бъдат приети предложенията за нови регулации. Премиерът е поискал спешна среща с еврокомисаря по транспорта Виолета Булц днес. Премиерът заяви, че е говорил с Еманюел Макрон за готвените промени в европейския пакет за мобилност и са се разбрали в неделя да разговорят по телефона. Борисов очаквал от Макрон предложения, за да се търсят решения. \nДУМА припомня, че на 16 и 17 май българските транспортни фирми ще протестират срещу лансирания от френския президент пакет за мобилност. Тогава в София ще се проведе Среща на върха Европейски съюз - Западни Балкани. Новите условия са изключително рестриктивни за превозвачите ни - те трябва да се прибират до родното си място на всеки 3 седмици, след третия ден в страна от ЕС на шофьор да се плаща по нормите за командировки на държавата, в която е влязъл, да не се спи в кабините на камионите и 45-часовата задължителна почивка на седмица да се изкарва в хотел. Прогнозата е, че над 120 000 шофьори ще останат без работа, а десетки транспортни фирми ще фалират. \n    \n \t\n", "date": "2018.05.14", "title": "Гласовете в Европарламента не са в наша полза "}
{"url": "http://www.duma.bg/node/166692", "text": "С 241 гласа \"за\", 41 \"въздържал се\" и нула против Николай Бериевски бе избран за председател на Младежкото обединение в БСП на провелата се в събота и неделя отчетно-изборна конференция на МО. Вотът бе с явно гласуване още в първия ден, след като останалите 22 номинирани за лидерския пост един по един си направиха отводи по различни причини. Не е отправена нито една жалба спрямо изборните резултати - нито за председател, нито за членове на Националния съвет. 93 души влизат в новия НС на МО. \n\"Благодаря за номинациите и подкрепата, които получих от цялата страна. Благодаря на всички, които повярваха в мен. Благодаря и на скептиците. Всичко едва сега започва. Ще дам максимума от себе си, за да оправдая доверието ви, и съм готов да приема и съветите, и критиките\", обеща на другарите си Бериевски. Както ДУМА писа, новият председател възнамерява да обиколи абсолютно всички структури на МО до края на годината, има идеи и за преразпределение на районирането и отговорностите на членовете на НС на Обединението. \nДосегашният лидер на младите социалисти Вероника Делибалтова отчете дейността на структурата през втория си мандат. Тя отбеляза, че МО е успяло да популяризира повече млади хора, има ръст на младежите в изборни листи на последните парламентарни избори. Делибалтова похвали и кампанията \"Паметните места\", с която м.г. младежите се опитаха да вдъхнат нов живот на исторически паметници. Бе дадена информация и за стажовете към Народното събрание и ПГ \"БСП за България\", които дадоха шанс на млади хора да видят и усетят отблизо политическия живот. \nСред първите, които поздравиха новия председател на МО, бе лидерът на столичните социалисти Калоян Паргов. \"В Софийската градска организация се гордеем с Бериевски! Желая му да бъде достоен председател на всички младежи! И да помни, че София не е България..\", написа той в социалните мрежи. Николай Бериевски е роден на 24 март 1990 г. Завършил е Първа частна софийска английска гимназия, магистър е по икономика от Пловдивския университет \"Паисий Хилендарски\". Международен секретар на Младежкото обединение в БСП от април 2016 г., а от май същата година е и член на Бюрото на Младите европейски социалисти. Заместник-председател на МО в столичния район \"Студентски\". Секретар на Съвета по външна политика, сигурност и отбрана към НС на БСП. \n    \n \t\n", "date": "2018.05.14", "title": "Николай Бериевски оглави Младежкото обединение в БСП  "}
{"url": "http://www.duma.bg/node/166668", "text": "Точно преди 70 години, на 14 май 1948 г., ден преди края на британския мандат, еврейската общност в Палестина приема Декларация за независимост и провъзгласява създаването на Държавата Израел. Този акт е в изпълнение на резолюцията на Общото събрание на ООН от 29 ноември 1947 г. за разделяне на Палестина на две държави - арабска и еврейска. \nВъзраждането на еврейската държава се дължи на мощната подкрепа на международната общност, потресена от разкритията за Холокоста -  унищожаването на 6 милиона евреи в нацистките лагери на смъртта и на териториите, окупирани от Хитлеровия Вермахт. Лидерите на двете основни страни победителки във Втората световна война - съветсикят Йосиф Сталин и американският Хари Труман - също поддържат искането на оцелелите от Холокоста, да създадат собствена държава в земите, от които преди векове са били прогонени след въстанията им срещу Римската империя. \nНо Британската империя подстрекава eкстремистки елементи  измежду арабските племена срещу еврейските общности, които след края на Втората световна война наброяват над половин милион, или около 33% от населението на британската подмандатна територия Палестина. \nПод натиска на международната общност, Великобритания е принудена да предаде решаването на \"палестинския въпрос\" на ООН. Но тя не престава да насъсква и въоръжава съседните арабски държави, шест от които, в деня след провъзгласяване независимостта на Израел, се съюзяват и нападат току-що възродената държава. В резултат от военните действия около 726 000 араби, по данни на ООН от 1949 г., са принудени да напуснат родните си места като бежанци. В същото време около 800 000 евреи са прогонени от арабските страни, където са живели от векове, а собствеността им е заграбена. Повечето от тях намират убежище и трайно се заселват в Израел. \nВойната трае от 15 май 1948 г. до 20 юли 1949 г., когато се сключва примирие; но не и мирен договор, който да признае възродената държава в съответствие с резолюцията на ООН от 29.11.1947 г. Всъщност, Израел е в състояние на война с повечето от арабските си съседи почти непрекъснато от обявяването на независимостта си до днес. \nВъпреки изключителните трудности, при които се налага да съществува, за 70 години Израел успя да  превърне пустинните земи в цъфтящи градини.  Икономиката му е една от водещите в света, а БВП на глава от населението е 41,115 щат. дол. Страната е унитарна държава, с демократично избран парламент и нарастващ международен авторитет. Според официалната статистика в Израел живеят 8,8 милиона души; арабите съставляват 21%, 17,7% от които изповядват исляма. Чуждестранният турист със сигурност ще се изненада, когато на пазара в Тел Авив или в стария град на Йерусалим установи, че табелите на магазините и улиците са и на арабски език, а мюезините свободно проповядват от минаретата. Арабските граждани на Израел имат свое представителство в парламента (Кнесета), могат да пътуват по света с израелските си паспорти и остро да критикуват политиката на израелското правителство спрямо арабските им сънародници на Западния бряг и в Ивицата Газа. \nЗа съжаление, почти ежедневие са стълкновенията между въоръжените части на организацията \"Хамаз\", която фактически управлява Ивицата Газа, и израелската армия. Макар и Израел, и палестинците да знаят, че в тази война никой не може да бъде победен. Усилията за решаване на противоречията с преговори и чрез компромиси, предимно са вербални. А създаването на нов мирен хоризонт би допринесъл за развитие на икономиката, инфраструктурата, подобряване условията на живот. Защото и на Западния бряг, и в Ивицата Газа все още има много бедност, райони, в които хората живеят мизерно. \nПрез последните години руският президент Владимир Путин многократно предлага посредничеството на Москва за възобновяване на преговорите между Палестина и Израел. Миналата година, палестинският лидер Махмуд Аббас заяви пред руския премиер Дмитрий Медведев: \"Урегулиране на отношенията ще стане възможно, когато Нетаняху каже: \"Подкрепям решението за две държави [на територията на Палестина] в границите от 1967 година\". \nВъзраженията на Израел са, че изградените анклави на Западния бряг представляват бази за гарантиране на сигурността му, а военните акции са симетричен отговор за защита от терористични актове, идващи главно от Ивицата Газа. Конфликтът вероятно никога няма да бъде разрешен,  \"защото е конфликт между роднини\", \nкакто се изрази преди години виден американски политик. \nНо на това \"никога\" изглежда скоро може да се сложи край. След мащабната намеса на Русия в Сирия, стратегическата обстановка в Близкия изток коренно се променя. Редица арабски режими започват да виждат в руския фактор възможност не само за собственото си оцеляване, но и за трайно уреждане на конфликтните взаимоотношения в региона. Изхождайки от настъпващите в Близкия изток геополитически промени, израелското ръководство отдавна търси конструктивни решения. Бенямин Нетаняху е премиерът, най-често посещаващ Москва през последните години. Макар отношенията между двете страни да остават сложни, конфронтациите се избягват, стремежът е да се поддържа баланс на интересите. Двете страни имат сходни становища по борбата срещу тероризма; спецслужбите и генералните им щабове поддържат работни контакти. \nОт друга страна, сред американската еврейска общност, която доскоро твърдо и единно подкрепяше Израел, се очертава ясно доловимо и нарастващо раздвоение, особено след избора на Доналд Тръмп за президент. Симптоматични за тази тенденция са коментарите на един от популярните радиоводещи в САЩ, считания за ортодоксален евреин Денис Прегер: \"Реална заплаха за западната цивилизация е самата западна цивилизация, престанала да вярва в себе си. Русия не е толкова опасна, колкото \"левите\", които доминирайки в медиите и университетите, са заплаха с летален изход\". \nВпрочем, в целия хаос, създаден след войната срещу Ирак и близкоизточните \"цветни революции\", Израел най-вече се нуждае от стабилна държава в лицето на Сирия, вместо от още една, разкъсвана от тероризъм съседна територия. Възможността от отслабване на американската подкрепа не може да не подхранва у израелските политици и общественост нарастващо разбиране за значението на руския фактор.  Русия е в състояние да гарантира сигурността на Израел,  което би поставило началото на трайното мирно развитие на целия регион. Двете страни биха могли съвместно да разработват въглеводородните находища по израелския шелф в Средиземно море. А един от най-чувствителните и за евреи, и за мюсюлмани, и за християни, проблем - за светите места в Йерусалим - би могъл да бъде конструктивно обсъждан чрез посредничеството на Руската православна църква. \nБългария е една от първите страни, признали независимостта на Израел още през 1948 г. Макар повечето от българските евреи да се преселиха в новата си родина, те не забравиха България и българските си приятели, които начело с Българската православна църква, не позволиха да бъдат депортирани в газовите камери на Аушвиц. Впрочем българското еврейство винаги се е считало за част от българската нация. По време на Балканската война евреите от Егейска Македония и Солун настояват тези области да бъдат включени към България. Десетки са евреите, загинали във войните за обединение на българските земи. Част от техните имена са издълбани в гранитния паметник, издигащ се зад храма \"Свети Никола\" на ул. \"Опълченска\" в София. Още повече са евреите, взели активно участие в съпротивата срещу пронацистката власт през годините на Втората световна война. \nСъществен е приносът от втората половина на ХХ век на Азаря Поликаров, Алексей Шелудко, Исак Паси, Ема Герон, Витали Таджер, Панчо Владигеров, Николай Кауфман, Алексис Вайсенберг, Милчо Левиев, Валери Петров, Анжел Вагенщайн, Боян Дановски, Гриша Островски, Леон Даниел, Ицхак Финци, Йоан Левиев, Греди Асса, Андрей Даниел. Благодарение на тях и на много още български евреи, родната ни философия и фундаментална наука, белетристика, драматургия, кино, музика, изобразително изкуство и други, получат признание по света.     \n \t\n", "date": "2018.05.14", "title": " Библейската еврейска нация възроди държавата си"}
{"url": "http://www.duma.bg/node/166669", "text": "\"В България има всичко - море, планини, езера, топли и гостоприемни хора.\" С тези думи 28-годишната Ейра от Филипините обяснява защо от четири години нейният дом е в каварненското село Българево. Заедно с германския си съпруг избират да живеят в България, след като наш сънародник им разказва колко красива и спокойна е страната ни. Днес Ейра не само говори български, но и пее красивите ни песни - изумява с изпълнението на емблематичната песен \"Вървят ли двама\" на вечната Мария Нейкова от \"Козият рог\". Изключителен интерес проявява към българските традиции и участва във всички събития в селото. Не пропусна и празника на българщината в читалище \"Народен будител-1940\", където с добруджански песни и вкусни гозби бе посрещната вицепрезидентът на България Илияна Йотова. Тези дни вицепрезидентът откри в Каварна 15-ото издание на Общобългарския младежки фолклорен събор \"С България в сърцето\", който се проведе под неин патронаж. \nБългарските традиции ще бъдат живи и ще ни има като нация, докато има кой да ги предава на следващите поколения. Такива ревностни пазители на родното са самодейните певчески състави от селата Българево, Камен бряг и Могилище, които докато извиваха медни гласове в добруджански ритми, спряха времето и ни пренесоха в една друга реалност, по-красива. \n\"Ние сме българи, пазим традициите и възпитаваме в тях децата си.\" Това споделиха участници от Украйна в младежкия събор. Три дни Каварна беше най-цветният и най-българският град, разлюлян от кръшни народни танци и огласен от \"Къде си, вярна ти любов народна\". \nНад 1500 деца и младежи от България и от историческите ни диаспори участваха в традиционния събор, който се реализира вече 15-а година благодарение на Община Каварна и продуцентска къща \"Пирина\". А народният певец Илия Луков е един от вдъхновителите на този общобългарски празник, който дава възможност на деца и младежи от различни части на света да поддържат жива връзката с Родината. \nСлед като си бил потопен в тази атмосфера, в която дори въздухът говори за Род и Родина, няма как да не се чувстваш горд, че си българин, че си потомък на велик народ, устоял през вековете на немалко трудности. Устоява и днес. Прекрасна страна с прекрасни хора, както каза Ейра. Само държавата като че ли липсва... \nЗавладяващо изпълнение на добруджанска фолклорна песен \nНай-верният другар на 82-годишния дядо Йови от Могилище е акордеонът му \nЗа да може децата и младежите да опознаят и помнят миналото, българевци са подредили в читалището етнографска сбирка. Автентичните предмети от бита са от края на XIX и началото на XX в. \nС присъщото си гостоприемство добруджанци посрещат с отрупана трапеза с типични гозби - мамалига, каварма, баница с лобода, тиганички, лозови сармички, содена питка. И наздравица с вкусна вишновка в малки като напръстник чашки \nБагри от фолклорния събор в Каварна   \n \t\n", "date": "2018.05.14", "title": "Помним ли миналото, ще ни има  "}
{"url": "http://www.duma.bg/node/166677", "text": "Чеченецът, който уби един човек и рани четирима души в събота вечерта в Париж, е присъствал в списъка за потенциално опасни за сигурността хора, съобщиха източници, близки до разследването, предаде АФП. \nМакар чеченец по произход, той е имал и френско гражданство и е бил включен в т. нар. \"архив\" на хора, заподозрени в радикални възгледи, които биха могли да представляват риск за сигурността, казаха източници, макар че не е имал криминално досие. \nЕдин човек загина, а четирима са ранени при нападение с нож в центъра на Париж. Инцидентът стана в 22.30 часа българско време в събота на улица \"Монсини\" във втори район на Париж, недалеч от сградата на Гранд опера и престижните квартали около площад Вандом. \nПри нападението мъжът е крещял \"Аллах е велик\". Той е бил ликвидиран от служители на общинската полиция, които са били наблизо. \nТерористичната групировка \"Ислямска държава\" пое отговорността за нападението. Двама от пострадалите са с изключително тежки рани и в момента са хоспитализирани в критично състояние. Още няколко души са се обърнали за медицинска помощ, те са в състояние на шок. \nПо-късно стана ясно, че мъжът е роден в Чечня през 1997 г. Били са задържани родителите на нападателя.   \n \t\n", "date": "2018.05.14", "title": "Чеченецът убиец от Париж е бил в списъка на службите"}
{"url": "http://www.duma.bg/node/166678", "text": "Иранският министър на външните работи Мохамад Зариф започна вчера обиколка в няколко страни в опит да спаси ядреното споразумeние между страната му и \"шесторката\", след като от споразумението се отказаха САЩ, един от участниците на този формат (останалите са Русия, Китай, Великобритания, Франция и Германия).   \nОбиколката започна два дни след безпрецедентните израелски удари в Сирия, при които според наблюдатели са били убити най-малко 11 ирански бойци. Това предизвика опасения от по-широк конфликт между заклетите врагове Иран и Израел. \nЗариф ще посети Пекин, след това Москва и Брюксел, уточни ирански говорител. Той ще се срещне и с всички ръководители на другите страни от споразумението.  \nРешението на американския президент Доналд Тръмп да оттегли САЩ от ядрената сделка разгневи френските и британските съюзниците на Вашингтон, както и Китай и Русия. \"Китай е силно загрижен по отношение на иранския ядрен въпрос и е готов да поддържа връзка с всички заинтересовани страни, включително и с Иран\", каза преди пристигането на иранския гост Гън Шуан, говорител на китайското Министерство на външните работи. \nПреди да замине, Зариф публикува правителствено изявление на страницата си в туитър, атакувайки \"екстремистката администрация\" на американския президент Доналд Тръмп за изоставянето на \"споразумение, признато за победа на дипломацията от международната общност\". Той отново заяви, че Иран се готви да възобнови \"без ограничения\" обогатяването в \"промишлен мащаб\" на уран, освен ако Европа не даде солидни гаранции, че може да поддържа търговски връзки въпреки подновените санкции на САЩ. \nТръмп отвърна на удара в събота вечерта, когато написа в туитър, че споразумението не е успяло да ограничи иранския милитаризъм. \"Иранският военен бюджет се е увеличил с повече от 40% след постигането на ядрената сделка при Обама ... още един показател, че всичко е голяма лъжа\", написа той. \nВ събота вечерта френският президент Еманюел Макрон телефонира на Тръмп, за да \"направят преглед на търговските въпроси и да обсъдят ситуацията в Близкия изток\", гласи изявление на Елисейския дворец. \nИранският духовен лидер Хаменей заяви миналата седмица, че се съмнява, че Европа ще осигури \"действителните гаранции\", за да остане Иран в ядрената сделка. \nМеждувременно германският външен министър Хайко Маас призна, че не вижда \"просто решение как да бъдат предпазени (германските) фирми от американските санкции\". По думите му да се прави бизнес в Иран ще бъде твърде сложно. \nПреди това посланикът на САЩ в Германия Ричард Гренъл поиска немските компании да прекратят бизнеса си с Иран. \n    \n \t\n", "date": "2018.05.14", "title": "Иран предприема совалка да спаси ядрената сделка "}
{"url": "http://www.duma.bg/node/166670", "text": "Пролетта е много специален сезон за активизиране на споровете за ползите и вредите от застрояване по Черноморието. С пукването й пукват и напъпващите цяла зима инвеститорски мераци с претенции, че съвпадат с националните интереси. Борбата между строители, зелени, местни хора е толкова жестока и се води на толкова много фронтове с всички възможни средства, че е трудно да се прозре къде е истината, има ли изобщо такава и на чия страна е тя.  \nТази година кандидатстроителната вихрушка, която заплашва да обхване Черноморието ни, бе предизвикана основно от предложенията за изменение на Общия устройствен план на община Царево. В нейната територия попадат части от защитени зони от екологичната мрежа Натура 2000 - Странджа, Караагач и Босна. Всъщност те са и основният проблем на общината, която има \"нещастието\" 86% от територията й да е в защитени местности.  \nОще през 2014 г. със задание на министъра на регионалното развитие бе наредено изготвянето на проект за изменение на ОУП и екологична оценка към него. С последния си вариант, който бе представен наскоро, планът предвижда зоните  за строителство в защитените територии в общината да се увеличат с 22%, или 83 хектара. Ръстът на урбанизираните територии пък е с цели 516 хектара.  \nНай-интересното в новия план е, че в него непрекъснато се говори за редуциране на площите, в които ще може да се извършват строителни дейности. На пръв поглед можем да си кажем, че той е щадящ и ще намали строителството. Щаденето обаче е химерно, защото сравнението е не спрямо съществуващото положение, а спрямо различи предложения, направени през годините - 1997, 2008, 2016 г... Цинизъм. Затова и в плана се говори, че \"устройствените зони и режимите за застрояване са с намалени параметри за плътност на застрояване и завишени изисквания към озеленяване с висока растителност, задължително от местни характерни видове\". Всъщност нищо не се свива, а само се разраства. На практика новият план дава  зелена светлина за строеж на нови вилни селища къмпинги и хотели в селата Резово, Синеморец и Варвара, както и по цялата крайбрежна ивица на община Царево.  \nВ землището на с. Варвара например се предвижда ново вилно застрояване в част от местностите Гробищата и Поста. Предлага се зона за къмпинг с каравани и палатки, а къмпинг \"Делфин\" се запазва с малко разширение в землището на Ахтопол. С други думи, застрояването на Варвара се увеличава с близо една трета, или с нови 21 ха. Единствената добра новина е, че огромно голф игрище на север от селото няма да се реализира.  \nЗа Синеморец се предлага увеличаване на урбанизираните територии с 54%, или с 94,7 ха. Планирани са и две големи вилни зони на юг, както и къмпинг в местността Бутамята. Вилна зона ще има и в Резово, макар че и тя е \"редуцирана\" от първоначалните намерения. Всъщност именно там най-голямо е увеличението на урбанизираните площи - с цели 106,68%. Основното разширение е на изток, т. е. към морето, и на северозапад. Землището на Ахтопол като че ли е най-пощадено. Там драстични промени не се предвиждат. Предлага се местността Лозята да стане вилна зона.  \nПодготвяните промени не останаха без отзвук сред местните жители, които имат тежката задача да преценят риска за природата пред собствения си интерес за просперитет. Наскоро жители на Синеморец и природозащитници протестираха срещу проекта за изменение на ОУП. В подписка те настояха да не се застрояват повече общински терени, а всички ливади, мери и пасища да се превърнат в паркове.  \nОстро реагираха и неправителствени организации, които алармираха, че с новия план на практика ще бъде позволено строителство върху защитени дюни и в гори. Те предупредиха, че застрояването ще засегне не само пейзажа, но ще доведе и до познатото за почти цялото Черноморие свръхпредлагане на легла, загуба на бизнес за местните хора, замърсяване на водите и брега и подлагане на изпитание на цялата обслужваща местното население инфраструктура - вода, ток, канализация, проблеми със сигурността поради многократно увеличения трафик на хора.  \nСрокът за подаване на становища за плана изтече в началото на месеца, а след като се разгледат от екоминистерството, е възможно то да поиска промени в документа.  \nДокато чакат окончателните действия около плановете за застрояване по Южното Черноморие, защитниците на крайбрежното природно богатство са отправили поглед и на север. Именно там са другите пролетни тревоги, свързани с бъдещето на защитена местност. Преди около два месеца стана ясно, че кметът на Каварна Нина Ставрева е поискала от Министерството на околната среда и водите  да извади от територията на резерват \"Калиакра\" плажа \"Болата\" и прилежащата му инфраструктура. Това засяга землищата на селата Българево и Свети Никола. Успоредно с намаляването на тази територия МОСВ обещава да увеличи площта на защитена местност Степите (бившата буферна зона на резерват \"Калиакра\"). По този начин плажът на практика ще бъде прехвърлен в другата опазвана местност, която обаче има по-малка степен на защита. Кметът на градчето твърди, че в новоизвадената от резервата местност бетон няма да бъде изливан, но промяната е необходима, защото ще помогне на местните хора да поддържат основния си поминък, свързан със селския туризъм. Сагата с този плаж също не е нова. Преди две години пътят към \"Болата\" беше блокиран с бетонни прегради, които имаха за цел да ограничат достъпа до него. Заради недоволството на жителите на близкото с. Българево загражденията бяха премахнати, а достъпът до плажа стана напълно неконтролиран. До дни трябва да стане ясно становището на МОСВ, което да доведе до развръзка.  \nОбщественото внимание през последните седмици бе насочено и към други плажове - \"Делфин\" и \"Корал\". Граждани сигнализираха за строителни дейности на наемателя на плажа на къмпинг \"Делфин\" върху пясъка. Заключенията от проверки на различни институции посочиха, че там се изгражда временен преместваем обект, тоалетни и дървена лека ограда. На протест край \"Корал\" пък се събраха наскоро граждани и природозащитни организации. Поводът бе новопоявила се ограда на съседен на плажа имот с площ от 120 декара, който е собственост на испанска фирма. След съмненията, че достъпът до плажа ще бъде ограничен, градусът на недоволството се покачи и заради твърдения, че фирмата изсича дървета. Тя обаче отрече всички обвинения. \nСега идва ред на държавата. Да покаже къде е тънката граница между интересите за печалба, добруването на местните хора и оцеляването на природата. Тук изобщо не става дума за псевдоеколози, платени клакьори или фалшиви природозащитници. Става дума за това какво ще остане от българската природа след 20, 50 или 100 години. Бетон или красиво Черноморие и зеленина. Засега виждаме еднозначен отговор винаги когато се намираме край нашето море...  \n      \n \t\n", "date": "2018.05.14", "title": "Бетон срещу природа - пролет 2018  "}
{"url": "http://www.duma.bg/node/166673", "text": "Хиляди румънци протестираха срещу политиката на правителството, като излязоха на масови акции в столицата Букурещ и в други румънски градове, предаде БНР. Недоволството е предизвикано най-вече от спорната съдебна реформа, която според протестиращите ще направи по-трудно воденето на дела срещу високопоставени представители за корупция. \nНа \"Площада на Победата\" в Букурещ демонстрантите издигнаха мотото \"Ние искаме Европа, не диктатура!\". Те поискаха оставката на премиера Виорика Дънчила, както и на председателя на долната камара на парламента Ливиу Драгня, и на председателя на Сената Калин Попеску Таричану. \nМежду 2000 и 5000 грузинци се събраха пред парламента на страната и поискаха оставките на премиера Георгий Квирикашвили и на вътрешния министър Георгий Гахария заради спецоперацията, проведена през нощта срещу събота в два нощни клуба в столицата Тбилиси. \"Властите ни обявиха война, но ние непременно ще я спечелим. Искаме наказания за всички, които са организирали насилието в клубовете.\", заяви един от организаторите - Бека Цикаришвили. Силовите действия бяха предприети в столичните нощни клубове \"Басиани\" и \"Галери\". Според полицията става дума за операция срещу разпространението на наркотици. Съобщава се, че са задържани 8 души, за които се предполага, че търгуват с дрога. \nХиляди поляци излязоха на \"Марш на свободата\" във Варшава. Участниците в акцията изразиха несъгласието си с политиката на правителството, която застрашава Полша да се окаже в изолация в ЕС. В отговор на призива на либералната партия \"Гражданска платформа\" демонстрантите преминаха с шествие през центъра на Варшава, носейки флагове на ЕС и полски знамена. \"Ще се борим за демокрация, за свободна Полша и за оставане в Европейския съюз, защото това е най-важното\", подчерта председателят на партията Гжегож Схетина.     \n \t\n", "date": "2018.05.14", "title": " Протести в Румъния, Грузия и Полша"}
