{"url": "https://duma.bg/evroinspektori-poemat-kontrola-varhu-chumata-u-nas-n197424", "text": "От 21 септември до 3 октомври България ще бъде подложена на проверка за мерките, които предприема в борбата срещу африканската чума по свинете, обяви вчера пред БНР министърът на земеделието Десислава Танева. В началото на седмицата тя бе в Брюксел, за да търси финансова помощ за ограничаване на заразата от африканска чума по свинете. Нямам притеснения в това отношение, защото мерките, които прилагаме, са одобрени от Еврокомисията. Съществува специална пътна карта, допълни тя. Ще има одит от Европейската комисия по отношение на мерките, които прилагаме за африканската чума по свинете, допълни Танева. България е поискала от Европейската комисия спешно да получи 11 млн. евро, с които да бъдат изплатени обезщетения на собствениците на заразени с африканска чума свинекомплекси, където прасетата се избиват, и вече са унищожени 80 хил. от общо 126 хил засегнати животни. Очаква се до 30 дни помощта да бъде одобрена, като се търсят начини от европейския бюджет да се отпуснат средства за компенсация и на стопани на регистрирани малки обекти за отглеждане на прасета, които също са заразени и подлежат на евтаназиране. Страната ни ще получи от Брюксел и 2.9 млн. лв. за покриване на най-неотложните нужди за прилагане на мерките за спиране на заразата. С тях ще се купи лабораторно оборудване и ще се извършват и проби за наличието на болестта. Финансовата помощ бе обявена от земеделското министерство след среща на агроминистъра Десислава Танева с еврокомисаря по здравеопазването Витянис Андрюкайтис в Брюксел. Компенсациите са за всички регистрирани свиневъди. Половината от разговорите в Брюксел бяха да обясняваме какво представляват незаконните стопанства. Подобно понятие за ЕК не съществува, уточни министърът. Според нея законът позволява в лични стопанства тип \"заден двор\" да се отглеждат до 5 прасета за угояване без свине майки. Междувременно зам.-министърът на земеделието Янко Иванов призна, че властта се е провалила в опитите да ограничи популацията от диви прасета, които се оказаха основен преносител на африканската чума. Омбудсманът Мая Манолова също разви тезата, че управляващите са абдикирали от проблема. \"Въпреки разясненията и обещанията за справяне с кризата гражданите нямат доверие в институциите, съмняват се в необходимостта от крутите мерки, чувстват се като изкупителна жертва и заплащат жестока цена. Вместо бърза реакция и умни решения трайното впечатление е, че се абдикира от борбата с чумата и се прехвърля изцяло отговорността върху собствениците, нареждайки им сами да унищожат животните си. В същото време няма посочени места къде да бъдат заровени остатъците, което крие опасност от сериозни екологични щети\", написа тя във фейсбук профила си. ", "date": "2019.08.08", "title": "Евроинспектори поемат контрола върху чумата у нас"}
{"url": "https://duma.bg/prisadiha-byal-drob-na-balgarka-vav-viena-n197430", "text": "На 28-годишната Илияна Христова от Варна е присаден бял дроб в Университетската болница във Виена преди дни, научи ДУМА от председателя на \"Асоциация пулмонална хипертония\" Тодор Мангъров. Това е първата белодробна трансплантация на България след двегодишно прекъсване, междувременно починаха петима пациенти, които от години чакаха операцията. Припомняме, че Илияна беше официално включена в активната листа на \"Евротрансплант\" в началото на май. Новото споразумение с болницата бе сключено през януари тази година и според него до петима български граждани можеха да бъдат трансплантирани във Виена. Но споразумението на практика е прекратено едностранно, коментира Мангъров. Както ДУМА писа, в началото на юли клиниката не прие за преглед 30-годишната Магдалена. Междувременно България подаде към \"Евротрансплант\" 4 органа, два от които бяха бял дроб. Мангъров е категоричен, че МЗ трябва да търси други възможности за извършване на белодробни трансплантации в чужбина, а не само да се стреми към споразумения с \"Евротрансплант\". \"В момента нито един български пациент няма възможност да бъде включен в европейска листа на чакащите и сме в същото положение, в което бяхме в края на 2017 г. Отново шанс за оцеляване имат само тези, които емигрират\", коментира Мангъров. Според него продължава дискриминацията срещу пациентите, които чакат белодробна трансплантация. Отговор на отвореното си писмо, което и ДУМА публикува, Мангъров е получил засега единствено от омбудсмана Мая Манолова.  Мангъров смята, че в момента действията и на държавата, и на медиците са хаотични, тъй като страната не разполага с програма за донорството и за трансплантациите. Според председателя на асоциацията МЗ може да търси възможности за белодробни трансплантации в Индия и САЩ. От изказване на директора на Изпълнителната агенция \"Медицински надзор\" Росен Иванов става ясно, че страната води преговори за сключване на договор с други клиники за трансплантации на българи. По думите на Иванов България активно търси контакти и се водят преговори с Германия, Франция, Белгия, но в \"изключително голяма степен решението се взема не от нашата страна\". Пред БНР той заяви, че от агенцията са подготвили програма за обучение на координаторите по донорство, работело се по европейски проекти за оборудване на донорските бази и за купуване на медицински самолет.", "date": "2019.08.08", "title": "Присадиха бял дроб на българка във Виена"}
{"url": "https://duma.bg/zamenki-na-sporni-imoti-v-sofiya-spirat-protestite-n197425", "text": "Три проблемни частни терена в столичния район \"Младост\", които бяха предвидени за застрояване, ще бъдат заменени с общински, стана ясно вчера. Бъдещите строежи предизвикаха много протести на жителите на района. Това са имотите до бл. 61 и 68 в озеленяването към бул.\"Андрей Ляпчев\", пред бл. 320 на ул. \"Атанас Москов\" и ул. \"Свето Преображение\" и до бл. 401 и бл. 409 на ул. \"Филип Аврамов\". Вчера собствениците на тези три имота са дали съгласието си за заменките, оповести столичният кмет Йорданка Фандъкова. Според нея преговорите били изключително тежки и дълги. Предстоят разговори разрешаване на още два казуса - за терени до бл. 19 и до бл. 70 в \"Младост 1\". Общинските терени, които ще бъдат предоставени със заменки са предвидени за строителство и са отдалечени от жилищни блокове. Те са до магазин \"Принцес\" на бул. \"Ал. Малинов\". Столичният общински съвет е готов да завърши процедурата по размяна, тъй като имало съгласие от всички политически сили.  ДУМА припомня, че един от спорните терени до бл.320 бе предвиден за строителство от инвеститора Димитър Логофетов. Жителите на района излязоха на протест преди година. Сградата трябваше да е на 7 етажа върху детска площадка. Казусът със строежа до бл.401 в \"Младост\" 4 пък е най-новият и стана известен преди месец. Теренът, отреден за застрояване, отново бе върху зелена площ. ", "date": "2019.08.08", "title": "Заменки на спорни имоти   в София спират протестите"}
{"url": "https://duma.bg/nameriha-epruvetki-s-krav-do-magistrala-hemus-n197429", "text": "Десетки епруветки с кръв бяха открити от шофьор на автобус в тревна площ до магистрала \"Хемус\" край Девня, съобщи БНТ. Местната власт в Девня заедно с инспектори на екоинспекцията във Варна направили проверка на място. Епруветките са взети за изследване. До вчера следобед не бяха излезли резултатите от пробите и произходът на кръвта бе неясен. Не се знае кой е отговорен за изхвърлянето на епруветките край магистралата, тъй като етикетите им били заличени. Отговорното и добросъвестно управление на медицинските отпадъци е от голямо значение, защото те са с висока степен на опасност поради реалния риск от разпространение на заразни и инфекциозни болести, коментираха от РЗИ. Кметът на Девня Свилен Шитов разпореди на общинския отдел \"Екология\" незабавно да се свърже с оторизирана фирма, която да извози опасните отпадъци до специализирана инсталация за тяхното обезвреждане. По указание на кмета тревната площ ще се разчисти щателно и от битовите отпадъци, след което ще се извърши основна дезинфекция на целия район.", "date": "2019.08.08", "title": "Намериха епруветки с кръв до магистрала \"Хемус\""}
{"url": "https://duma.bg/kambitov-se-vkopchi-v-kmetskoto-myasto-na-blagoevgrad-n197431", "text": "Структурата на ГЕРБ в Благоевград продължава да се тресе, а поредният повод за напрежение стана партийната конференция, която трябваше да реши кой да е кандидатът им за кмет. Многобройните скандали около настоящия градоначалник Атанас Камбитов, включително и фактът, че той живее повече в София, отколкото в областния град, разклатиха доверието към него. Кметът обаче се е вкопчил в идеята за нов мандат и не смята да се отказва.  Камбитов успя да активира поддръжниците си и се закрепи на първо място като номинация на ГЕРБ за кмет - събра 189 гласа \"за\", 10 \"против\" и 57 \"въздържал се\". Преди 4 г. Камбитов бе единодушно подкрепен от 246 делегати. Втори остана шефът на НОИ Благоевград Илиян Георгиев с подкрепата на 147 души, 12 \"против\", а 81 се въздържаха. Трети е смятаният за глас на вътрешната опозиция бивш депутат и ексобщински председател Йордан Андонов, който събра 102 гласа \"за\", 19 \"против\" и 97 въздържали се. Изданието blagoevgrad.regiona.bg обаче твърди, че гербаджиите подозират подменени резултати и схема при броенето, организирана от Камбитов. Квесторите били приближени на кмета и смятането на гласовете не било по надлежния ред. Макар в началото на конференцията да имало около 350 души, близо 100 напуснали преди вътрешния вот. Местните подозират, че фаворит всъщност е Илиян Георгиев, има съмнения, че Камбитов дори би могъл да остане трети при реален вот. Кой ще е окончателният кандидат на ГЕРБ обаче ще стане ясно в началото на септември. Крайната дума е на Изпълнителната комисия на партията. Местните припомнят, че през последните години не са един и два случаите, в които ръководството е избирало втория или дори третия от вътрешнопартийния избор. Както ДУМА писа преди няколко месеца, Камбитов упралява общината от София и всеки ден пътува до местоработата си. През април столично издание написа, че заради необслужвани банкови кредити две банки са наложили възбрани на три негови имота в София - гараж, поземлен имот и къща с гараж. Регионален сайт заподозря, че местната управа източва общинския бюджет, за да изпълнява функциите си. Има подозрения, че вместо сами да плащат горивото си, гербаджиите се възползват от договор на общината със софийска фирма. Всекидневните пътешествия освен Камбитов правят заместничките му Христина Шопова и Зорница Кралева и главният архитект Емил Стоянов, които също живеят в столицата. И друг скандален гербаджия се прицели в нов мандат - Кирил Котев иска отново да е кмет на Сандански. На спешна партийна конференция той събра 104 гласа, докато за противника му Георги Баханов били само шестима. Гербаджии коментираха, че Котев е побързал да си осигури подкрепа преди новосформираната Етична комисия на ГЕРБ да се произнесе по сигналите срещу него. Кметът е обвиняван, че уреждал роднини на постове в общината, името му изскочи и от скандала с ексминистъра Александър Манолев - двамата прокарали водопровод с минерална вода до имотите си. Котев и Камбитов са сочени като едни от близките до низвергнатия от ГЕРБ Цветан Цветанов.", "date": "2019.08.08", "title": "Камбитов се вкопчи в кметското място на Благоевград"}
{"url": "https://duma.bg/biser-petkov-vidya-rast-na-dohodite-n197427", "text": "Доходите нарастват, 1208 лева е средната заплата през първото тримесечие, отчете в тв интервю министърът на труда и социалната политика Бисер Петков. Според него България е рекордьор по нарастване на заплатите, но възнагражденията у нас са далеч от тези в останалите страни в ЕС. Петков обаче не отрече, че работещите бедни у нас са между 600 и 800 хил. души - хората, които не могат да се издържат с доходите, които получават. Той все пак призна, че все още има голямо неравенство при възнагражденията в различните райони на страната, но правителството влияело на политиката на доходите чрез увеличението на минималната заплата. Петков добави още, че все още не е постигнато споразумение между социалните партньори как да се изчислява минималното възнаграждение, но в управленската програма са посочени нива на нарастване и те се спазват. По думите му друг начин за влияние върху живота на хората, живеещи в бедност, е чрез социалните трансфери като целевите помощи за отопление.", "date": "2019.08.08", "title": "Бисер Петков видя ръст на доходите"}
{"url": "https://duma.bg/obvarzvat-pomoshtite-s-poseshtenieto-na-zabavachka-i-uchilishte-n197428", "text": "Получаването на месечни социални помощи ще се обвърже с редовното посещение на детска градина или училище, предвиждат промени в Правилника за прилагане на Закона за социално подпомагане, одобрени от правителството.  С тези изменения институциите ще получават информация и ще правят проверка на фактите и обстоятелствата за отпускане на помощта по служебен ред. Това ще облекчи административната тежест за гражданите, които кандидатстват за социално подпомагане, коментират от правителствената пресслужба. Във връзка с преустановяването на дейността на МЗ по издаването на разрешения за лечение в чужбина, закриването на \"Фонд за лечение на деца\" и преминаването на съответните дейности към НЗОК от 1 април 2019 г. се актуализира и механизмът за подпомагане на правоимащите за покриване на съответните дневни и квартирни разходи. С промяната се продължава установената дългогодишна практика тези хора да получават съответната финансова помощ от държавата, свързана с разрешаването на здравословен проблем - в случая вече от НЗОК и от МТСП. ", "date": "2019.08.08", "title": "Обвързват помощите с посещението на забавачка и училище"}
{"url": "https://duma.bg/targovtsi-na-goriva-se-oplakaha-v-bryuksel-za-kasovite-belezhki-n197423", "text": "Изискването на финансовото министерство от 1 октомври 2019 г. върху касовите бележки, издавани от бензиностанциите, да се изписва \"покупната стойност\" на горивото, нарушава конкуренцията и противоречи на защитата на търговската тайна. Това се казва в сигнал  на Българската петролна и газова асоциация (БПГА) до европейския комисар за конкуренцията Маргрете Вестагер, съобщиха от организацията. От асоциацията са изпратили писмо до Вестагер за притесненията си, свързани с текстове от наредба Н-18 на министъра на финансите, въвеждаща новия реквизит на касовите бележки, издавани  от бензиностанциите. Според представителите на бизнеса с горива информацията за покупната стойност е търговска тайна, която е защитена от европейското законодателство, а също така нарушава  Договора за функциониране на Европейския съюз (ДФЕС). Организацията също така смята, че новото изискване създава условия за нарушаване на конкуренцията и са заплаха за европейския общностен пазар. \"От друга страна, неспазването на изискванията, предвидени в наредбата, ще предизвика налагането на санкции - запечатване на бензиностанции за срок от 30 дни и налагане на имуществени санкции. В този смисъл пред икономическите оператори стои невъзможният избор да нарушат разпоредбите или на националното, или на европейското законодателство\" посочват от БПГА и очакват от еврокомисаря Вестагер да вземе всички предвидени в правомощията й мерки по казуса. Петролният бизнес припомня, че е сезирал многократно Европейската комисия за проблемите на пазара на горива в България. Една от темите, с които асоциацията детайлно запозна Комисията, е големият размер на сивия сектор в бранша и избягването на данъчно облагане. Това е и една от причините в ежегодните препоръки за подобряване на икономическото управление на страните членки, ЕК да отбележи като проблемна събираемостта на данъци в сектора на търговията с горива и да акцентира върху предприемането на целенасочени мерки в тази посока, допълва се в съобщението на БПГА. Новите касови бележки на бензиностанциите с разбивка на цената на горивата и компонентите, от които тя е формирана, трябваше да са факт от 1 април 2019 г., но бяха отложени за 1 октомври. Причината бе недоволството на петролния бранш, който заплаши, че половината бензиностанции могат да затворят на 1 април, тъй като няма как до края на март да са готови с изпълнението на новото изискване. То бе идея на финансовия министър Владислав Горанов, която изникна заради обществено недоволство от цените на горивата в края на 2018 г. Според представители на веригите бензиностанции обаче разбивката на цената няма да дава реална представа за истинската търговска надценка, защото изписването на покупната и продажната цена на горивото в бележката не е достатъчно, за да се направи извод за печалбата на търговеца.", "date": "2019.08.08", "title": " Търговци на горива се оплакаха в Брюксел за касовите бележки "}
{"url": "https://duma.bg/elektromobilite-sas-zeleni-nomera-n197422", "text": "Електромобилите ще бъдат със зелени табели, а номерът върху тях  ще бъде изписан с черен цвят. Това предвиждат промени в наредбата за регистриране, публикувани за обществено обсъждане. Вносител е вътрешният министър Младен Маринов. Целта на табелите е да направи екоавтомобилите по-разпознаваеми за обществото и така да се стимулира грижата за околната среда. Белите табели, които в момента стоят на електрическите коли, ще останат валидни и след влизането в сила на наредбата. При промени в регистрацията ще могат да се подменят с новите. В мотивите се посочва, че в Норвегия, Австрия и Канада вече е въведена такава практика, а от миналата есен и в Англия са обявени намерения за това. Регистрираните у нас коли, задвижвани с електрически двигател, са 984 към края на юли, показват данни на МВР до началото на август. С промените се предвижда номерата на нови коли да може да се слагат и извън пунктовете на КАТ, ако собственик е заявил поне 5 превозни средства. Когато услугите са за автомобили, чийто регистрационен номер се различава от стандартните, се изискват поне 10 автомобила на един собственик. Услугите няма да са позволени, ако е наложен запор или друго законово ограничение на превозното средство, както и в случаите, когато не е изяснена собствеността му или има несъответствие с нормативните изисквания. Предвижда се от 1 октомври 2020 г. Министерството на финансите по служебен път да представя информация за платен данък на превозните средства. Ако собственикът на автомобил не може да покаже документ, че налогът е платен, ще му се отказва прекратяване на регистрация.", "date": "2019.08.08", "title": "Електромобилите със зелени номера"}
{"url": "https://duma.bg/shteli-bili-n197433", "text": "Доходите български остават дълбоко замразени във фризера. А Бойко Борисов рекламира себе си по света и у нас, неговият социален министър Петков пък мънка хрисимо как в управленската програма на ГЕРБ се вземат мерки и  . Министърът на бедните българи се принуди да признае, че работещите бедни в България са 800 000, но страната ни била рекордьорка по нарастване на заплатите (чии?). Чист цинизъм на фона на това, че доходите от труд не покриват нуждите за нормален живот. Всеки възрастен трябва да получава по 1224 лв. месечно, за да се изхранва 4-членно семейство без никакви екстри. Такива масови заплати няма. Евростат отчете, че през 2018-а милион и половина българи са живели в лишения. Тази година сто на сто в бедност ще се окажем повече от милион и половина, защото в болниците ни пишат ценоразписи като за вип пациенти със заплащане допълнително над допълнителното. Скочиха цените на ток и парно, вода, основни хранителни стоки. Почивките са лукс. Изчезват цели стопански сфери и т.н. Но синдикатите и социалното министерство хорово се опитват да ни внушат, че спасение дебне отвсякъде. Щели били да се борят с нокти и зъби за доброто ни. А то не идва нито от едната страна, нито от другата, заседнало някъде в уютните кабинети.  През последните 10 години социалните неравенства, в това число и разслоението между доходите на хората, наети на договор, се задълбочава, алармира КНСБ. Но само алармира. Лидерът на синдиката с работнически плам защитава трудови права в ред международни организации, но на родна почва нещата буксуват. По данни на Националния осигурителен институт за януари-май 2019 г. от всички наети, които са малко над 2 430 000, около 1,9 милиона имат осигурителен доход под необходимия за покриване на издръжката на живота. Детайл, но много показателен, е и това, че на суми до минималната работна заплата от 560 лв. се осигуряват близо 430 000 души - това означава, че те или работят на непълен работен ден, или се водят на такъв, а колко реално работят знае само работодателят им... Данните на Евростат са като \"подплата\" на тезата за силната поляризация на доходите. За тази година най-богатите 20 на сто от населението получават средно 7,7 пъти повече от най-бедните 20%. В ЕС средното съотношение по този показател е 5 пъти. Данните на европейската статистическа служба недвусмислено показват, че за последните 10 години неравенствата у нас се задълбочават. Всъщност страната ни е сред първенците в ЕС по дълбочина на неравенствата, а плюс всичко друго сме най-бедната държава в съюза. Неравенства, които са не само социален или икономически проблем, а и политически. За последните две десетилетия популизмът расте пропорционално на задълбочаването на неравенствата в доходите. Разцвет на десния популизъм! Плодовете му са пред очите ни.", "date": "2019.08.08", "title": "Щели били"}
{"url": "https://duma.bg/ne-otkriha-opasni-plazhni-stoki-na-pazara-n197421", "text": "През този летен сезон до момента Комисията за защита на потребителите не е установявала предлагане в търговската мрежа на рискови плажни стоки. Не са постъпвали и сигнали за предстоящ внос на изделия от такъв тип, за които има съмнение относно съответствието им с изискванията за безопасност. Това каза Константин Райков, член на Комисията за защита на потребителите, за БНТ. Той добави, че през месеците май и юни контролният орган е провел превантивна кампания за проверки в магазините, предлагащи такъв тип стоки. През миналата година обаче са забранени няколко вида опасни детски бански костюма и надуваеми изделия от типа на плаващите седалки. Причината е  несъответствие с европейските стандарти. Един бански костюм за дете - в зависимост от възрастта, не трябва да има свободни краища на връзките. Необходимо е те да са трайно закрепени към основната част, за да не се стига до нараняване или изкълчване на крайник или пък до затрудняване на движението на детето във водата, обясни Райков. Той допълни, че не се допускат и дребни елементи по банския костюм като пайети, мъниста, които при откъсване и поглъщане могат да доведат до задавяне или задушаване. Това, което се констатира като нарушение при търговците и при производителите, е да се произвеждат бански за деца до 14-годишна възраст с връзки със свободни краища, които се завързват в областта на врата. Това е абсолютно недопустимо, обясни Христо Милев, регионален директор на КЗП във Варна. При банските за момчета също има изисквания за безопасност. Шнурчетата, които висят, след завързване на възел не би следвало да стърчат повече от 20 сантиметра на всяка от страните. ", "date": "2019.08.08", "title": "Не откриха опасни плажни стоки на пазара"}
{"url": "https://duma.bg/prokuraturata-e-vse-po-iznervena-n197432", "text": "Всяка критична информация срещу Иван Гешев и приближените му възпламенява гнева на прокуратурата. В един ден, с дребно времево разминаване, Прокурорската колегия на ВСС и ръководството на прокуратурата излязоха със становища, в които се възмущават от медийните критики срещу Гешев. Регионални колегии масово са активирани да пишат декларации в защита. По-малко от 24 часа след като \"Сега\" публикува статия с критики към внезапното кариерно израстване на новия шеф на Спецпрокуратурата Франтишек Петров ръководството на държавното обвинение я определи като \"част от целенасочени атаки в определени медии срещу прокурори, следователи и съдебни служители\". Становището засяга и статия на \"Капитал\" за единствения кандидат за главен прокурор. От прокуратурата се впускат да чистят имиджа на Гешев и Петров, на прокурорката Силвия Соколова и на шефката на отдел \"Антитероризъм\" в спецпрокуратурата Евгения Станкова, която \"блесна\" с прозрението, че хакери са пробили системата на пръскачките пред парламента, с което искали да дестабилизират държавата. \"Публикуването на необективна информация в публичното пространство цели персоналното компрометиране на определени магистрати. Освен това чрез създаването на внушения относно техните лични и професионални качества се цели формиране на недоверие у гражданите към съдебната власт и конкретно към прокуратурата. Особено тревожен е утвърденият в определени медии подход за засягане на личната сфера на магистрати, на изнасяне на невярна информация за техни близки и роднини като средство за компрометиране и създаване на съмнения и внушения, съответни на редакционната политика и интересите на собствениците на тези издания\", пише ръководството на прокуратурата. То предлага на Прокурорската колегия във ВСС \"да вземе решение за начина на реакция на посочените медийни публикации, касаещи конкретни прокурори\". Колегията обаче вече беше излязла с позиция, която може да е следствие от загрижеността към доброто име на Гешев, която ден по-рано изрази Асоциацията на прокурорите. Прокурорите във ВСС също са обезпокоени от негативната медийна кампания срещу фаворита на властта за шеф на държавното обвинение. Те се оплакват от \"тенденциозните и манипулативни коментари, мнения и негативни публикации, накърняващи доброто име, професионалния авторитет и независимостта на прокурори и следователи\". Според тях целта била да се дискредитира прокурорската институция. Прокурорската колегия на ВСС призовава обществото и медиите за повече толерантност и отговорност в провежданото обсъждане на номинираната кандидатура за главен прокурор, завършва текстът. ", "date": "2019.08.08", "title": "Прокуратурата е все по-изнервена"}
{"url": "https://duma.bg/generalen-shtab-shte-sledi-ministerstvata-v-gartsiya-n197408", "text": "Гръцкият парламент прие оспорван законопроект, внесен от премиера консерватор Кириакос Мицотакис, за създаване на комисия за надзор на министерствата, предаде ДПА. Партията на Мицотакис \"Нова демокрация\" има абсолютно мнозинство в парламента и прие редица закони за реформи в първите четири седмици след парламентарните избори. Новата надзорна комисия, наречена \"Генерален щаб\", ще следи дали министерствата изпълняват задачите си и ще се отчита пряко пред премиера. Опозицията заяви, че комисията е ненужна и че целта е консолидиране на властта на министър-председателя и ограничаване на автономията на министрите. Мицотакис обаче твърди, че приемането на закони досега е било твърде неефикасно и спъвано от бюрокрация.", "date": "2019.08.08", "title": " \"Генерален щаб\" ще следи  министерствата в Гърция"}
{"url": "https://duma.bg/poslanikat-na-sasht-v-moskva-podade-ostavka-n197409", "text": "Посланикът на САЩ в Русия подаде оставка, съобщи Ен Би Си. Джон Хънтсман уведомил президента Доналд Тръмп, че напуска. В писмото си посочва, че след 2 години в Русия иска \"да се върне у дома и да възобнови връзката с увеличаващото се семейство\". Американските медии спекулират, че Хънтсман иска да се кандидатира за губернатор на родния си щат Юта. Докато той беше посланик, двустранните отношения между САЩ и Русия бяха лоши. Москва изгони 60 американски дипломати в отговор на изгонването на техни представители от редица държави на Запад по време на скандала с отравянето на Сергей Скрипал. Беше затворено и американското консулство в Санкт Петербург. Още преди да замине за Москва Джон Хънтсман беше известен с твърдите си позиции срещу Русия. Той беше сред тези, които твърдят, че Русия трябва да бъде наказана за намесата в американските президентски избори през 2016-а, които качиха Тръмп на власт. В писмото, изпратено до Тръмп, се казва, че президентът трябва да се изправя решително срещу Кремъл, когато това се наложи. \"В бъдеще ние трябва да продължаваме да държим сметка на Русия, когато тяхното поведение заплашва нас или съюзниците ни\", пише посланикът, който би трябвало да напусне поста на 3 октомври.", "date": "2019.08.08", "title": " Посланикът на САЩ  в Москва подаде оставка"}
{"url": "https://duma.bg/nay-chesto-balgarite-teglyat-krediti-za-remont-n197420", "text": "Бългapитe нaй-чecтo взимaт пoтpeбитeлcки кpeдити зa peмoнт нa дoмa. Това става ясно от национално представително онлайн проучване, направено от \"Гемиус\" по поръчка на Пощенска банка. Според данните 35% анкетираните са посочили, че кредитът им е именно за ремонт. Втората най-често посочвана причина за теглене на заем е обединяване на задълженията, като този отговор са посочили 34% от запитаните. Следват покупка на автомобил (24%) и обзавеждане на дома (22%). 11% от потребителите използват потребителски кредит, за да финансират почивката си. Според кредитната институция продължава тенденцията за ръст в потребителското кредитиране през първата половина на 2019 г. В унисон с подобрените макроикономически показатели в страната се наблюдава увеличаване на средния размер на новоотпуснатите потребителски кредити от 7,2% и той достига за 2019 г. средна сума от близо 13 400 лв. - при 12 500 лв. година по-рано. Сред основните причини за това са добрите условия по потребителските кредити, ниската безработица и благоприятната икономическа перспектива. Средният срок за изплащане на кредита остава 5 години. Изследването показва още, че средната сума на потребителски кредит, която ползват клиентите за ремонт на дома, е близо 12 800 лв., а за почивка - 3 800 лв. Малко по-малка е инвестицията за обзавеждане на дома - близо 9 400 лв. Близо 1/3 от хората, участвали в проучването (36%), които имат потребителски кредит, твърдят, че тегленето му създава улеснение. 28% посочват, че предпочитат да планират разходите си спрямо доходите си, за 13% от анкетираните тегленето на потребителски кредит е необходимост, а за 7% от тях това е част от всекидневието.", "date": "2019.08.08", "title": "Най-често българите теглят кредити за ремонт"}
{"url": "https://duma.bg/zelenski-speshno-se-obadil-na-putin-n197415", "text": "Украинският президент Владимир Зеленски заяви, че по негова инициатива е провел вчера телефонен разговор с Владимир Путин заради обстановката в Донбас. Поводът е бил гибелта на 4-ма украински войници в Донбас. Киев твърди, че те са били обстреляни от опълченците.  Двамата са наблегнали на важността от спазването на установеното на 21 юли спиране на огъня, а също от раздалечаването на воюващите сили от линията на разграничаване. \"Днес сутринта разговарях с президента на Русия Владимир Путин. Обадих му се спешно. Казах му, че това не ни приближава към мира\", подчерта Зеленски. Той добави, че е помолил Путин да повлияе \"на другата страна, за да прекрати убийствата\". Зеленски уточни още, че е повдигнал и въпроса за връщането на украинските пленници. \"Дълъг беше разговорът ни\", посочи той.   Владимир Путин подчерта, че за деескалация на конфликта е необходимо преди всичко украинската страна да спре обстрелите срещу населените пунктове на Донбас, които водят до жертви сред мирното население. Потвърдена бе изключителната важност от последователното реализиране на Минските договорености, включително и от изпълнението на юридическите аспекти по предоставянето на особен статут на Донецката и Луганската народни републики.  Във вторник Зеленски призова лидерите на страните от нормандския формат, включващ канцлера Ангела Мрекел и президента Еманюел Макрон, плюс него и Путин, да се съберат колкото се може по-бързо, за да преговарят за гибелта на четиримата украински военнослужещи. Киев обвинява за това военните на ДНР. Но в Донецк отхвърлиха обвиненията и обясниха, че инцидентът е станал твърде далеч от линията на съприкосновение и отвъд радиуса на поразяване на донецките военни сили.   В същото време ръководителят на ДНР Денис Пушилин обвини украинските военни, че за пореден път показват нежеланието си за мир в Донбас. Той разкри, че в понеделник те открили огън срещу училище в град Горловка. \"Това далеч не е първият случая за нарушаване на примирието от украинската страна. Несъмнено е, че ръководството на Украйна на практика не се стреми към мир\", обвини той. ", "date": "2019.08.08", "title": "Зеленски спешно  се обадил на Путин"}
{"url": "https://duma.bg/islyamistite-pak-nabirat-sila-n197407", "text": "Терористичната организация \"Ислямска държава\" отново набира сила в Сирия и в същото време засилва способностите си за подривна дейност в Ирак. Това обяви Офисът на генералния инспектор на Пентагона в доклад, цитиран от АФП. ИД е успяла да се прегрупира в двете страни, защото местните сили остават неспособни да водят дългосрочни операции, да извършват по няколко операции едновременно или да опазят освободените от тях територии, се отбелязва още в текста.", "date": "2019.08.08", "title": "Ислямистите пак  набират сила"}
{"url": "https://duma.bg/turtsiya-blokira-136-sayta-n197411", "text": "Властите в Турция са блокирали временно достъпа до 136 сайта, предаде правозащитната организация Амнести интернешънъл. Това е пореден ход на властта за ограничаване свободата на словото след опита за преврат преди 3 години и последвалите законодателни промени, коментират от организацията. Сред стотиците сайтове са опозиционни медии и социални мрежи. Сред тях е и сайтът Bianet.org, един от малкото останали независими в страната, които съобщават за нарушения на човешките права. В началото на месеца Анкара предостави власт на Върховния съвет за радио и телевизия (RTUK) да контролира онлайн съдържанието, включително и платформи като Netflix и онлайн новинарските сайтове. Същите мерки ще засегнат и свободните онлайн медии, които печелят от реклама.", "date": "2019.08.08", "title": "Турция блокира 136 сайта"}
{"url": "https://duma.bg/tramp-sadi-kaliforniya-n197413", "text": "Американският президент и Републиканската партия внесоха искове срещу щата Калифорния заради приет там закон. В съответствие с него кандидат- президентите на САЩ са задължени да публикуват данъчната си декларация, за да участват във вътрешнопартийните избори, провеждани в Калифорния (праймъриз). В администрацията на Тръмп смятат закона за неконституционен, защото в него са предвидени изисквания към кандидат-президентите, надхвърлящи онова, което е установено от конституцията на страната.  При това калифорнийският закон засяга само вътрешнопартийните избори в щата и не важи на федерално равнище. Това е първият подобен закон, приет в САЩ. Преди това други щати, управлявани от Демократическата партия, се опитваха да прокарват такива законопроекти, но не успяваха.  Искът за признаването на калифорнийския закон за неконституционен бе внесен в съд на град Сакраменто от личния адвокат на Тръмп. Във вторник подобен иск бе внесен и от Републиканската партия. Един от исковете окачествява закона като \"открита политическа атака, насочена срещу действащия президент\". Тръмп е първият държавен глава на САЩ от времето на Джералд Форд, който не публикува своите данъчни декларации. Той обяви, че ще се кандидатира за втори мандат на изборите през 2020-а и калифорнийският закон означава, че ще трябва да обнародва данъчната си декларация, в противен случай шансовете му за победа ще избледнеят.    Ако той наистина публикува декларацията, това ще бъде победа за опонентите му. Демократите не за пръв път настояват той да покаже на американците какви данъци плаща. Не за пръв път обаче Тръмп отказва да направи това. Противниците му обясняват неговото нежелание по различни начини. Едната версия гласи, че той изобщо не е толкова богат, както изглежда, и не желае народът да научи това. Според другата версия президентът има приходи от различни компании, което води до конфликт на интереси.  Впрочем щатът Калифорния и администрацията на Тръмп се съдят по 40 дела, свързани със защита на околната среда и миграцията. ", "date": "2019.08.08", "title": "Тръмп съди Калифорния "}
{"url": "https://duma.bg/kratki-novini-n197410", "text": "Учителите в Унгария започнаха протест срещу ниското заплащане и избраха оригинална форма на израз на недоволството си. Преподавателите се снимат в Инстаграм, държейки табели, на които на ръка са изписали заплатите си. Преподавателите в държавните училища в Унгария получават значително по-малко от тези в частните учебни заведения. Канцеларията на президента на Полша съобщи, че парламентарните избори в страната ще се произведат на 13 октомври. Повечето социологически агенции очакват победа на управляващата \"Право и справедливост\". Пакистан се закани, че ще се бори срещу \"незаконното решение на Индия\" да отнеме автономията на управляваната от Делхи част от Кашмир. Премиерът на Пакистан Имран Хан каза, че се страхува от етническо прочистване в Кашмир. Земетресение с магнитуд 3,6 бе регистрирано в окръг Маниса (Западна Турция). Епицентърът на земетресението, регистрирано в 9,02 ч., е бил в района на град Сома. Земетресението е било на дълбочина 6,82 километра. Трусът е предизвикал паника сред населението. Пътниците от централната железопътна гара в Хелзинки са били евакуирани заради запален фризер. Няма съобщения за пострадали хора.", "date": "2019.08.08", "title": "Кратки новини"}
{"url": "https://duma.bg/london-oshte-se-nadyava-da-otkrie-vina-na-kremal-n197412", "text": "Скотланд Ярд е разследвал каква е ролята на руския президент Путин в химическата атака с нервнопаралитично вещество в Солсбъри, съобщи в. \"Гардиън\". Според британските разузнавателни служби е \"вероятно\" Путин да е одобрил нападението през март 2018 г. срещу двойния агент Сергей Скрипал. Зам.-комисарят на столичната полиция Нийл Басу, ръководител на британската полиция за борба с тероризма, заяви, че разследването на нападението продължава. \"Трябва да докажете, че той (Путин) е пряко замесен\", каза той. \"Имаше огромно количество спекулации кой носи отговорност, кой е дал заповедите, всичко това се основава на експертните познания на хората за Русия. Трябва да отида с доказателства\", допълни Басу.", "date": "2019.08.08", "title": " Лондон още се надява  да открие вина на Кремъл"}
{"url": "https://duma.bg/oshte-741-mln-lv-ot-byudzheta-za-magistrala-%E2%80%9Estruma%E2%80%9D-n197419", "text": "Правителството пое ангажимент да осигури до 741 млн. лв. от държавния бюджет за изпълнението на изцяло новото платно на автомагистрала \"Струма\" в участъка \"Крупник-Кресна\" от Кулата към София и за ремонта на съществуващото сега трасе в обратна посока. Решено е също така да се отпуснат близо 116.5 млн. лв. за модернизацията на жп линията \"Костенец-Септември\". Това съобщиха от пресцентъра на кабинета след заседанието вчера.  За 24-километровия напълно нов участък между Крупник и Кресна ще бъдат осигурени до 741 073 600 лв., като сумата включва и разходи за обходния път на Кресна с дължина 5.5 км. Парите са националното финансиране за проекта, по който страната ни се надява да получи безвъзмездни средства от Оперативната програма \"Транспорт и транспортна инфраструктура“ 2014-2020 г., които още не са факт. Предвидените сега средства вероятно ще дойдат от бюджетния излишък и са необходими, за да може да започне забавеното изграждане на този път. За платното в посока от Кулата към София, което ще преминава източно от Кресненското дефиле по ново трасе, се провеждат два търга за разделения на две участък. Така изграждането им ще върви едновременно, за да завърши през 2023 г., когато изтича сегашният програмен период на еврофондовете. С част от предвидените сега 741 млн. лв. ще се финансира и рехабилитацията на съществуващия път Е79 от София до Кулата, който ще стане част от магистралата.", "date": "2019.08.08", "title": "Още 741 млн. лв. от бюджета за магистрала „Струма”"}
{"url": "https://duma.bg/pretentsiite-po-grazhdanska-otgovornost-gonyat-35-mlrd-lv-n197417", "text": "Претенциите, свързани с полицата \"Гражданска отговорност\" в края на първите 6 месеца на годината, надвишават 3,479 млрд. лв, показва статистика на Комисията за финансов надзор за очаквания размер на плащанията по застраховката. За имуществени вреди се очаква да бъдат платени 1,57 млрд. лв., а за неимуществни - 1,89 млрд. Неизплатените претенции са 276,5 млн. лв. за имуществени вреди. За неимуществените, в които влизат и причинени болки и страдания, са 720,7 млн. Предявените, но неизплатени средства към края на юли и по двата вида претенции възлизат на 563,6 млн. лв. Данните показват, че очакваният размер на възникналите, но непредявени претенции към 30 юли е 135 млн. лв. за имуществените и 353,6 млн. ле. за неимуществените. Статистиката показва, че най-голям дял в предявените претенции са за леките автомобили и товарните с допустима максимална маса до 5 тона. Претенциите за имуществени вреди се очаква да бъдат за 1,05 млрд. лв., а 80,9 млн. лв. са възникналите, но непредявени искове. Вследствие на причинени страдания са предявени претенции, които финансовият регулатор очаква да достигнат 1,52 млрд. лв., като са възникнали претенции в размер на 259 млн. лв., но те не са предявени.", "date": "2019.08.08", "title": " Претенциите по \"Гражданска отговорност\" гонят 3,5 млрд. лв."}
{"url": "https://duma.bg/borisov-obeshtava-balgariya-da-e-nay-loyalniyat-partnor-na-folksvagen-n197418", "text": "Българският премиер Бойко Борисов вижда предимство на страната си в двубоя с Турция за новата локация на завод на \"Фолксваген\". Той обещава благоприятна за бизнеса политика и държавни субсидии, пише Ханс-Петер Зиебенхаар, кореспондент за Югоизточна Европа на немското издание \"Ханделсблат\". България не се притеснява от конкуренцията на Турция за нов завод на \"Фолксваген\". Страната смята, че има добри шансове, за да спечели договора с концерна от Волфсбург в проект, който е за милиарди, и би се реализирал в близост до столицата София. Премиерът изтъква предимствата на България - конкурентна данъчна система, удобни за бизнеса регулации и държавна помощ, съчетани с добри транспортни връзки и ниски разходи за труд. \"Българското правителство предложи на Volkswagen максимално допустимата държавна подкрепа в стриктно съответствие с европейското законодателство, както е определено от Европейската комисия за региона\", казва Борисов. Продължаваме да бъдем в процес на избор. През последните месеци прегледахме различни опции за местоположението на новия ни завод. Сега има списък с предпочитани локации. След фазата на проучване сега следва фазата на преговори с останалите кандидати, заяви говорител на \"Фолксваген\" във вторник във Волфсбург. Първоначално 10 локации в три източноевропейски страни и в Турция участваха в надпреварата. След последния кръг вече има две - в България и Турция. Новият завод, подобно на този в словашката столица Братислава, ще се превърне във фабрика за няколко марки на VW Group. Чешкият филиал, произвеждащ марката \"Шкода\", се нуждае от нови производствени мощности, но и  \"Фолксваген\" - от мощности за производството на модела \"Пасат\". Най-късно до началото на септември Надзорният съвет на автомобилния концерн трябва да направи своя избор. \"Състоянието на нещата е такова, че още няма окончателно решение на Надзорния съвет\", заяви премиерът на Долна Саксония Стефан Вейл. \"Разбира се... това ще бъде икономическо решение, а не политическо\", добави Вайл.", "date": "2019.08.08", "title": "Борисов обещава България да е най-лоялният партньор на \"Фолксваген\""}
{"url": "https://duma.bg/meysio-parkar-lyubovta-dvizhi-vsichko-v-tozi-svyat-n197398", "text": "Световноизвестният американски саксофонист Мейсио Паркър плени и публиката в Банско при завръщането си на българска сцена след 13 години. Постига го не само с неподражаемия си стил на свирене и пеене, но и с умението да прави шоу, да предизвиква зрителите, с които през цялото време води закачлив приятелски диалог, зарежда ги с енергия и ги увлича да танцуват. Да се радват на живота. С излизането си на сцената той подреди пред себе си своеобразна инсталация от четири големи букви - LOVE, сякаш свързваща нишка между него и хората, от двете страни на която струят доброта, топлина, любов. Това е посланието, което 76-годишният майстор на фънка разнася навсякъде, където пътува със своите концерти. Любовта движи всичко в този свят, убеден е известният музикант. \"За да избяга човек от всекидневието, е добре да отиде на театър, на кино, да прави нещо, различно от това, което се налага да върши всеки Божи ден. Не е за вярване какви лоши неща се случват постоянно навсякъде по света. Затова у мен се породи желанието да разпространявам любовта, да я издигна на пиедестал. Понякога тя се изразява просто в учтиво отношение към другите или в поздрав за добро утро, ако може да помогнеш на някого с усмивка, с добра дума - това за мен е много важно. Трябва да постъпваме с хората, както искаме те да постъпват с нас. Първото дете на моите родители е момче, моят брат е роден на 13 януари, следващата година се сдобиват с още един син - това съм аз, роден на 14 февруари. Ето защо за мен любовта е много важна. Чувствам я със сърцето си и ми е много лесно да я популяризирам, да насърчавам хората да я изразяват помежду си\", разказа Мейсио Паркър на среща с журналисти преди концерта. На това най-силно човешко чувство е посветил и новия си студиен албум - \"It’s All About Love\", издаден по повод 75-годишния му юбилей, песни от който прозвучаха на площад \"Никола Вапцаров\". Мейсио и неговият бенд от изключителни музиканти заредиха публиката с толкова настроение и жизнерадост, че накрая пълният площад се люлееше като море от пеещи и танцуващи хора, които не искат вечерта да има край. Мейсио Паркър притежава завиден опит от работата си с най-големите в поп и джаз музиката - още от 60-те години на миналия век с Джеймс Браун до 90-те години, когато започва соловата си кариера. Междувременно е работил с Рей Чарлс, \"Ред хот чили пепърс\", Принс, Джордж Клинтън и мн. др. именити артисти. Удостояван е с най-престижни творчески и почетни награди. Всичко това е описал в автобиографичната си книга \"98% Funky Stuff: My Life in Music\". \"Обичам да съм на сцената, да проповядвам любов и да забавлявам хората. Искам да виждам усмихнати, а не тъжни лица\", признава Паркър. Официалното откриване на ХХII Банско джаз фест бе поверено на Биг бенд Благоевград с диригент Борис Янев - състав с повече от 25-годишна история, почти превърнал се във фестивален оркестър с многото си участия в този дълголетен форум. Солисти бяха Камелия Тодорова и Васил Петров - най-верните поддръжници и участници във фестивала още от прохождането му през 1998 г. Всеки път те подготвят по нещо ново, с което да изненадат и зарадват своята вярна публика, спазиха традицията и тази година. И бяха приветствани с бурни възгласи и аплодисменти. Те дадоха силно, артистично, празнично начало на събитието, което продължава до 10 август. Третият участник в откриващата вечер бе британската група \"Джаз динамос\" със солистка очарователната певица и перкусионистка Люси Рандел. Обичани поп хитове от 70-те и 80-те години на ХХ в. и популярни джазови композиции бяха изящно поднесени от певицата и бенда. Оригиналните аранжименти са дело на пианиста Марк Аделман, който ръководи състава заедно с басиста Андерс Джейнс (мениджър на Рей Джелато, когото ще гледаме в петъчната вечер).", "date": "2019.08.08", "title": "Мейсио Паркър:    Любовта движи всичко в този свят"}
{"url": "https://duma.bg/datata-n197399", "text": "1786 - ПОКОРЕН Е МОНБЛАН. Френският планински водач Жак Балма и неговият придружител д-р Мишел Пакар се изкачват на най-високия връх на Алпите (4807 м). Тази дата официално се смята за рожден ден на алпинизма. Първият алпийски клуб е създаден в Лондон през 1857 г. и картите, и пътеводителите, които се издават, спомагат за превръщането на алпинизма в спорт. Около 1870 г. алпинистите започват да търсят по-високи върхове и по-трудни маршрути. 1843 - РАЖДА СЕ ХРИСТО ТАНЕВ СТАМБОЛСКИ, ЛЕКАР И ОБЩЕСТВЕНИК (УМИРА 1932 Г.). Професор в медицинския факултет в Цариград и един от организаторите на българското здравеопазване след Освобождението. Борец за църковна независимост, среща се с Васил Левски и му помага в търсенето на средства. Заради участието си в освободителните борби е заточен в гр. Сана (дн. Йемен). Там паразитната епидемия сред войниците го насочва към изучаването на драконолозата. С това получава световна известност и признание, а неговите стъкленици с \"Йеменския червей\" и днес се пазят в Британския музей в Лондон. 1901 - РАЖДА СЕ ЪРНЕСТ ЛОРЪНС, АМЕРИКАНСКИ ФИЗИК (УМИРА 1958 Г.). Носител на Нобелова награда за физика за 1939 г. Изобретил циклотрона (1930). Циклотронът е цикличен ускорител, в който частиците се движат в постоянно хомогенно магнитно поле, а за ускорението им се прилага високочестотно електрично поле с постоянна честота. 1902 - РАЖДА СЕ ПОЛ ДИРАК, БРИТАНСКИ ФИЗИК (УМИРА 1984 Г.). Нобелов лауреат по физика за 1933 г., смятан за един от основателите на квантовата механика. За първи път теоретически обосновава съществуването на античастица, която има същата маса и спин като електрона, както и електрически заряд, равен по абсолютна стойност на този на електрона, но с обратен знак. Частицата е открита експериментално няколко години по-късно и е наречена позитрон. 1945 - В ЛОНДОН Е СЪЗДАДЕН МЕЖДУНАРОДЕН ВОЕНЕН ТРИБУНАЛ. Съдебният орган за преследване и наказание на главните военни престъпници от Втората световна война е основан съгласно споразумение, подписано от правителствата на СССР, САЩ, Великобритания и Франция по време на Лондонската конференция (26 юни-8 август 1945 г.). На 29 август 1945 г. е публикуван първият списък с обвиняемите, състоящ се от 24 политици, военачалници и идеолози на националсоциализма. 1967 - УЧРЕДЕНА Е АСОЦИАЦИЯТА НА СТРАНИТЕ ОТ ЮГОИЗТОЧНА АЗИЯ (АСЕАН). На тази дата е подписана Банкокската декларация от представители на Индонезия, Малайзия, Филипините, Сингапур и Тайланд. Впоследствие членове на АСЕАН стават Бруней, Бирма (дн. Мианмар), Камбоджа, Лаос и Виетнам. Страните от АСЕАН имат обща площ от 4,46 млн. кв. км, а населението им е около 600 млн. души.", "date": "2019.08.08", "title": "Датата"}
{"url": "https://duma.bg/da-zhivee-balgariya-ili-da-zhiveem-v-balgariya-n197401", "text": "Това е въпросът! Да живее България! Или да живеем в България? Най-напред ми допаднаха виковете на хъшовете в залата на Народния театър \"Иван Вазов\" в постановката на Александър Морфов. Петър Попйорданов (Чочо) тичаше самоотвержено между редовете и викаше \"Да живее България!\", а аплодисментите на благодарната публика увенчаваха успеха на театралната драматизация на Вазовата гениална творба на сцената на софийския театър преди много години.  После се появи документалният филм на Адела Пеева \"Да живее Блгария\" - истински писък на  патриотизма и национализма, индикатор и лакмус на националната ни идеология, която не бих казал, че сега е в апогея си... А ако се заслушате в речите на президента, на премиера, на министри, кметове, оратори на национални празници и тържества, може и да ви дойдат в повече призивите им в края на словата: \"Да живее  България!\" Дежурното изречение в края на речта днес вече извиква повече недоверие и неодобрение. От масова употреба и чести повторения започвате да се съмнявате в искреността на изказа. Направо фалшът превзема чувствата и недоверието наистина взема превес след подобни речи.  В същото време неотдавна чух в приятелски кръг как един баща се усъмни дали е необходимо  изучаването на българския език от децата ни, които живеят в чужбина и там се раждат внуците ни. За какво им е българският език? Те никога повече няма да се върнат в България. Така мисли българският родолюбец в наши дни.  А най-често и ораторите, които произнасят сакралното изречение: \"Да живее България!\", няма как да не се съгласят с истината, че и техните деца, които в момента са по други континенти, никога повече няма да имат нужда от България. Бивши и настоящи министри, бивши парламентарни шефове, кметове, хора на висши държавни постове често се провикват: \"Да живее България!\" Но децата им продължават да са в Америка, в Европа, продължават да се вписват все повече в евроатлантическите ценности и... доходи. А българското национално самочувствие е заключено в миналото. Терминалът на летището, дето сега го дават на концесия, продължава да осигурява постоянна дестинация на хиляди млади българи. Вече са стотици хиляди тези, които ще останат завинаги някъде по света и дори няма да чуят пожеланието: \"Да живее България!\" Е, как \"да живей\", като все повече стават българите, които ги няма в нея?!  Ето затова предложението ми към бъдещите желаещи да произнасят и да завършват словата си с патос, в края да променят традиционния текст и да извикат силно и просто: \"ДА ЖИВЕЕМ В БЪЛГАРИЯ!\" Това е много по-необходимо днес.", "date": "2019.08.08", "title": "Да живее България или да живеем в България? "}
{"url": "https://duma.bg/prevarnaha-zdraveto-v-stoka-n197400", "text": "д-р по философия Публична тайна е, че нашето здравеопазване е оставено без сили и всъщност не подпомага значимо болните. По всички статистики на Евростат, на ООН, на ЦРУ, на Световната банка и т.н. България заема \"най-почетните\" и \"най-престижните\" последни места в Европа. Всяка година, обикновено след първото полугодие, настава паника в здравеопазването. Не стигат парите, затварят се поредните отделения в болниците, затварят се общински и дори областни болници. И в същото време се откриват нови частни болници и клиники. За едните има пари, а за другите няма! Ех, тези вечно недостигащи пари за здраве!  А дали причината за неблагополучията в здравеопазването е недостигът на пари? За да сме обективни, нека си служим само с официални статистически данни, но не фалшивите данни от МНЗ и Здравната каса. Да започнем с отделяните средства за здравеопазване като дял от БВП на страната. По данните от ЦРУ (cia.gov/library/publications/the-world-factbook/) за 2018 г. в България отделените средства за здравеопазване са 8.40%. Много ли са, или малко? Истината се познава в сравнението. В Европа и ЕС има огромно разнообразие в дела от БВП за здравеопазване. Само най-развитите европейски страни имат дял от БВП за здраве над 11%. В тази група попадат Швеция (11.90%), Швейцария (11.70%), Франция (11.50%), Германия (11.30%) и Австрия (11.20). С между 10.0 и 11.0% са повечето от останалите високоразвити страни като Нидерландия, Дания и Белгия. Но тук попадат и страни от \"нашата черга\" като Сърбия (10.40) и Молдова (10.30%). И правим първи извод: за да има по-високо равнище на здравеопазването, следва да има и по-висок дял на отделяните средства от БВП на страната, а не парите да отиват за американски самолети, които не решават проблема за националната сигурност, а решават само геополитическата зависимост на България -    Недостигът на пари като дял от БВП обаче не е основният проблем на българското здравеопазване. Страни със сходен на нашето икономическо положение и дял от БВП имат по-добро здравеопазване. Да вземем данните от същия източник. С по-висок дял са някои наши съседни - Босна и Херцеговина (9.60%), Словения (9.20%). В групата, в която е България (между 8.0 и 9.0%), са Гърция (8.10%), Словакия (8.10%), Албания (8.20). Но в тези страни при сходен дял от БВП здравеопазването е на по-високо равнище от българското. Но да продължим с европейски страни, които имат по-нисък дял от БВП за здравеопазване от 8.0%. Тук са Хърватска (7.80), Унгария (7.40%), Чехия (7.40%), Кипър (7.40%), Литва (6.60%), Полша (6.40%), Черна гора (6.40%), Естония (6.40%), Латвия (5.90%) и Румъния (5.60%). И пак здравеопазването им е по-добро!   Някои здравни специалисти може би веднага ще изтъкнат аргумента, че, видите ли, в България населението е по-възрастно и поради това за него се харчат повече пари, и това води до недостиг. През 2018 г. в ЕС при среден дял на населението на 65 и повече години 20% в България, Гърция, Германия и Финландия той е 21%. На средното европейско равнище са Франция, Естония, Латвия и Швеция. Близо до това равнище с 19% са Литва, Чехия, Унгария, Хърватска. Следователно този проблем го има и в другите европейски страни, но по-големият дял на възрастното население не е пречка за по-високо равнище на здравеопазването.  Повечето от страните от бившата социалистическа система (по данни от Световната банка и МВФ за 2017 г.) са със сравнително по-нисък дял от БВП на едно лице на БВП по покупателна способност - под 30 000 долара са Унгария (26 779), Полша (27387), Гърция (26 779), Латвия (26 587), Хърватска (23 422), Румъния (23 027), България (19 243). С подобно равнище на БВП \"на глава\" са и страни като Турция (25 247), Черна гора (17 433) и Сърбия (14 515). Така че и страни със сходна на българската производителност на труда са с по-добро здравеопазване.     По какво може да се определи, че здравеопазването в България е   Има много показатели, но главните са продължителността на живота и смъртността. В България средната продължителност на живота е най-ниска. По данни на НСИ, в периода 2016-2018 г., тя е 71.4 г. при мъжете и 78.4 г. при жените. По средната продължителност на живота (по CIA, 2018 г.) България е на последните места не само в Европейския съюз, но и спрямо своите съседи. Средната продължителност на живота в Словения е 81.20 г., Гърция - 80.8, Чехия - 78.8, Албания - 78.6, Словакия - 77.4, Босна и Херцеговина - 77.1, Унгария - 76.3, Хърватска - 76.3, Турция - 75.3 г., и др.   Очакваната продължителност на живота (по данните на Световната здравна организация за 2016 г.) показва, че България (74.8 г. при 71.4 г. за мъжете и 78.4 за жените) е не само на последното място в ЕС, но общо в света се намира на 80-то място, изпреварена от своите съседи - Гърция (81.2 г.), Словения (80.9), Кипър (80.7), Хърватия (78.3), Черна гора (76.6), Турция (76.4), Албания (76.4), Сърбия (76.3), Унгария (76.0), Сев. Македония (75.9), Румъния (75.2). А това са страни, сходни по начин на живот с този на българите!    В България е  не само в страните от ЕС, но и сред всички европейски и бивши социалистически страни. Тя през 2018 г. (по данните на НСИ) е 15.4 починали на 1000 души население. По данните на Евростат за 2017 г. по смъртност 15.5 на хиляда България е рекордьор. Като цяло смъртността в ЕС е висока. Но в сходните по икономика, минало и начин на живот страни тя е по-ниска от тази в България. В Унгария смъртността е 13.5 на 1000, в Румъния - 13.3, в Хърватска - 12.9, в Гърция - 11.6, в Полша - 10.6, в Словакия - 9.9, в Словения - 9.9, в Кипър - 7.0. По други данни (CIA) през същата година смъртността в Сърбия е 13.60, Молдова - 12.60, Босна и Херцеговина - 10.10, Черна гора - 10.40. От тези примери целево са изключени страните с по-голям дял на мюсюлманското население като Турция, Албания и Косово.    По данните на Евростат за 2015 г. в ЕС на 100 000 души население умират средно по 1049 души. Най-много са те в България - 1660 души. Най-малко са във Франция - 859 души . Тоест в България спрямо Франция смъртността е почти два пъти по-висока (1.9). Около средната обща смъртност (1019) са Германия, Дания, Словения и Кипър. Във възрастово отношение в групата на починалите под 65-годишна възраст България е заедно с Литва, Румъния и Унгария с над 350 умирания на 100 000 население. Големият брой починали във възрастта до 65 г. е пряк показател за неефективността на нашата здравна система. Най-значим е делът на смъртността от болести на кръвообращението. На 100 000 жители за същата година при най-малко във Франция - 205, т.е. 5.5 пъти по-малко от нашата България. При средна стойност на смърт от болести на кръвообращението от всички умирания за страните от ЕС 37%, в България те имат дял 62.2%, или 1.7 пъти повече. В същото време по данни от интернет знаем, че в България са най-високи доплащанията от пациентите за сърдечносъдовите болести - над 50.0%. А за някои от сърдечносъдовите заболявания размерът на доплащането достига до 87%. И това в страна с над 80% бедно население! Главният извод от множеството посочени данни е, че нашата здравна система, успешно въведена от Костов и Семерджиев, и твърдо отстоявана от Борисов през последните 10 години, е безкрайно неефективна. Хората умират преждевременно. В страната има все още достатъчно кадърни медицински специалисти и способни лекари. Главното, което в България липсва, са способни политици и ръководители, които да променят тази пагубна здравна система. Проблемът е не толкова в размера на парите. При средноевропейско равнище на  средствата, отделяни за здравеопазване, да заемаш последните места си е престъпление спрямо българския народ, откъдето и да го погледнеш. Проблемът е не толкова в размера на парите, а в тяхното разпределение и използване. А то е предимно за... частен търговски интерес. Проблемът не е и в липсата на конкуренция на здравната каса. Проблемът е в източването за лични и егоистични интереси чрез частните болници и клиники на обществени пари за здраве, както и в измамите в търговията с лекарствата и снабдяването на болниците.  Нашето здравеопазване през последните 20 години окончателно се превърна в  Въведен бе един антихуманен търговски модел на здравеопазване, при който здравето стана стока, от която се печелят огромни пари. Това е финансовата истина. Най-престижни болници станаха турска собственост; масово бягат зад граница най-висококвалифицирани лекари и повечето медицински сестри. В същото време цели географски райони като Северозападна България, Югоизточна България, Краището, крайграничните планини със Северна Македония, големи части от Родопите остават дори без елементарна медицинска помощ. Здравеопазването започна да се грижи предимно за по-високоплатените български граждани, които отделят значителни суми за лечение в луксозни частни клиники. То все повече става недостъпно за бедните. Краде се от парите за здраве на българите, ама много яко се краде. Краде се най-вече чрез частния сектор (частни болници, клиники), чрез вносителите и търговците на лекарства, на медицинска техника и консумативи. Краде се и от пациентите: чрез дублиране на медицински плащания за една и съща дейност, за избор на специалист и т.н. Крайно необходима е напълно нова социално ориентирана обществена здравна система и твърдо разграничаване на държавното и общинското здравеопазване от частното.  ", "date": "2019.08.08", "title": "Превърнаха здравето в стока"}
{"url": "https://duma.bg/zapochna-tretiyat-tryavna-art-festival-n197397", "text": "Кметът на община Трявна Дончо Захариев  откри третото издание на Трявна арт фестивал. В приветственото си слово той благодари на присъстващите и на патрона - проф. Вайнов за приноса му към фестивала. Захариев пожела форумът да се превърне в централно събитие в културните мероприятия на града, а на зрителите - много настроение и усмивки. За първи път ще се проведе международен музикален конкурс за изпълнители. Фестивалът продължава шест дни, като закриването му е на 11 август в НЧ \"П. Славейков-1871\".", "date": "2019.08.08", "title": "Започна третият Трявна арт фестивал "}
{"url": "https://duma.bg/disni-shte-pravi-nova-versiya-na-sam-vkashti-n197395", "text": "Компанията \"Дисни\" обяви, че ще прави римейк на кинохита \"Сам вкъщи\" за своята нова стрийминг услуга. \"Дисни\" притежава правата на филма, след като купи филмовото студио \"20th Century Fox\". Новата услуга Дисни+ започна в САЩ през ноември, а следващата година се очаква да бъде налична и във Великобритания. Ще разполага с над 7500 телевизионни епизода и 400 филма, включително поредиците на \"Междузвездни войни\" и \"Аватар\". Коледната класика с Макколи Кълкин датира от 1990 г. ", "date": "2019.08.08", "title": "\"Дисни\" ще прави нова версия на \"Сам вкъщи\" "}
{"url": "https://duma.bg/bezkontrolno-n197403", "text": "Помните ли, че преди няколко месеца намериха на гара Яна 29 т токсични отпадъци? Отначало не беше ясно откъде са, но после мозайката се нареди - работници с противогази дни наред изхвърляли опасните отпадъци. Сега ставаме свидетели на друг подобен случай - епруветки с кръв, изхвърлени на магистралата. Злосторникът е неизвестен. Важното е, че всички възможни институции - от кмет през РЗИ до РИОСВ и пр., са на терен. Дори действат и дават интервюта, успокояват населението. А то колко да е спокойно? Особено като разбра как африканската чума по свинете била дошла от румънските туристи, които били яли и хвърляли. Но сега е важно властта да демонстрира действия, да показва как гаси \"пожари\". Същата власт, която пише нормативни актове, синхронизирани с европейското законодателство, но оставени след това без контрол. И, естествено, поправяни по 10, 15, 20, 100 и повече пъти, след което у обществото пак остава съмнението за беззаконие и хаос в българския правен мир. Не че в други страни няма закононарушения, но със сигурност няма и безконтролност. В това отношение управляващите непрекъснато поставят служители на закона, инспектори, контролни органи в перманентни акции и кампании - дали за излавяне на недобросъвестни болнични директори, сключвали неизгодни договори, или на ТЕЛК-ови служители, дали за преминаващи на червено водачи или за бели хакери на електронното правителство, или ще ни спасява от африканската чума по свинете, която е можело да бъде предотвратена преди месеци. Важното е да има движение и медиите да бъдат захранвани с новини за \"работеща\" държава. Друг е въпросът, че всички тези усилия обикновено си остават ялови.  А междувременно случаи, като: опасните отпадъци, епруветките, шапът, африканската чума по свинете и прочее, периодично се повтарят. Все резултат от закони, за чието изпълнение се нехае. Защото на самите им автори е по-удобно да не бъдат контролирани.", "date": "2019.08.08", "title": "Безконтролно"}
{"url": "https://duma.bg/plyus-ili-minus-n197404", "text": "\"Българското правителство предложи на \"Фолксваген\" максимално допустимата държавна подкрепа в стриктно съответствие с европейското законодателство\". Това са думи на премиера Борисов пред германското издание \"Ханделсблат\". И действително, в надпреварата с Турция нашата страна не може да не се съобразява с ограниченията, налагани от Брюксел за държавната помощ, която компаниите в ЕС могат да получават. Тези ограничения обаче не важат в южната ни съседка, защото тя не членува в ЕС. Затова Реджеп Ердоган може спокойно да развърже кесията и щедро да предлага всякакви преференции и облекчения - само и само да привлече милиардната германска инвестиция. За него ограничения няма. В това е парадоксът. Вместо да бъде предимство, реално членството на България в ЕС й пречи в надпреварата за завода.  Пред изданието Борисов отново изтъква предимствата на България -\"конкурентна данъчна система, удобни за бизнеса регулации и държавна помощ, съчетани с добри транспортни връзки и ниски разходи за труд.\" Типично политическо говорене, което представя желаното за реалност. Една от препоръките в последния годишен доклад на Института за икономически изследвания е необходимостта от промяна на данъчната система у нас. Отминава времето, когато се хвалехме пред инвеститорите, че България е данъчен рай. Статистиката сочи, че във всички новоприети страни членки на ЕС, с изключение на Хърватска и Словакия, икономическият ръст и привлечените инвестиции са много повече в сравнение с България, въпреки че там данъчните ставки са по-високи. Изобщо тезата за данъчния рай у нас вече издиша отвсякъде. Премиерът представя и друг недостатък като предимство - ниските разходи за труд. Отдавна вече е ясно, че това е основната причина за бягството на младите хора от страната. Ниските заплати са пречка. От \"Фолксваген\" вече намекнаха, че в Турция по -лесно ще намерят кадри за новата мощност. Въпрос на гледна точка - премиерска и инвеститорска.", "date": "2019.08.08", "title": "Плюс или минус"}
{"url": "https://duma.bg/a-kak-ni-vaorazhava-hitler-n197402", "text": "След като в предишния брой на рубриката прочетохте как ни е въоръжавал Сталин и как Тръмп, редно е да обърнем внимание как въоръжава България Адолф Хитлер, с когото сме били съюзници. Може да се отговори и с една дума - никак. Но няма да сме съвсем прави - след един невероятен пазарлък за ботуши, налчета, парцали от стари дрехи, хастар, гьон и т.н., на който биха завидели и търговците от Изтока, все пак се стига до благоприятна развръзка - хвала на фюрера, чието име се намесва в пазарлъка, та получаваме някои направо жизнено необходими материали, без които не може да се облече и обуе българската войска. А тя, горката, е обосяла и оголяла до немай къде. Дотам, че 3 юли 1944 г. министърът на войната Иван Русев издава заповед щ 241, с която заповядва войниците да носят налъми, дървени сандали, терлици или да ходят боси... Защото всичко, което произвеждаме, заминава направо за Германия, и тя (според академичната история на БАН) още тогава ни дължи десетки милиарди лева и срещу неизвършени доставки на оръжие. Не че е стиснат бай Фюрер, напротив, щедър е, но както ще прочетете по-долу, само не днес, а... някой ден. А ние сме длъжни на момента да му дадем това, което поиска, без значение дали можем, или не. При това - безплатно, с обещание за плащане, а бе когато могат... Германия ни е толкова задлъжняла, че с борча си би могла да въоръжи безплатно не една, а десет Българии.  А страната ни наистина е била превърната в жандарм на Балканите. В \"отчета\" на ген. Михов пред Фюрера той се хвали едва ли не, че тя охранява черноморския бряг, турската граница, Бяло море срещу евентуален английски десант, за Сърбия пък да не говорим - нашите дивизии заместват достойно немските СС и прочистват нашата съседка, за което Фюрерът ни благодари. Да не говорим, че  жизнено важната жп линия за Солун, чрез която се снабдяват немските войски в Африка, или поне това, което е останало от тях, се охранява от нашите войници. И май че това, а не \"русофилското\" сърце на Борис III е истинската причина да не заминат български войски на Източния фронт - те и така не стигат за поставените им от Шефа задачи на Балканите. И така - чак до първите дни на септември 1944 г. Предсказанието на Фюрера, че или ще победим заедно, или ще загинем заедно, се сбъдва - загиваме с него. дадени писмено от майор Георги Хибаум Славомиров понастоящем на служба в ОДП (Отдел за доставки и поддържане - б.а.) - М[инистер]ство на войната, ПО ИСКАНЕТО НА НАРОДНИЯ ОБВИНИТЕЛ при същото министерство ДАТА: 2 декемврий 1944 г. ...Въпрос: Срещи между регентите или някои от българските министри с герм. водач Хитлер. Участници. Становища [Майор Г. Славомиров: На мен са известни следните три срещи: а/ Среща през началото на 1943 год. - 6/7 януари - на която отиде г. генерал Михов, в качеството си на министър на войната... б/ Среща в началото на 1944 или края на 1943 год. (през зимата на 1943 год.), на която от българска страна отидоха Регентите Княз Кирил и проф. Богдан Филов. в/ Среща на 16/17 март 1944 година, на която от българска страна участваха тримата регенти. а/ Среща през началото на 1943 г. на 6/7 януарий между българския министър на войната генерал Михов и герм. водач Хитлер  искане отпускането на оръжие на бълг. войска. Срещата бе предшествувана от среща между Цар Борис и Хитлер. Това зная от думите на г. генерал Михов, от които знаменателни са следните: \"Хитлер е предложил оръжието да бъде отпуснато безплатно, като на съюзник, действуващ на обща линия. Царят обаче е отклонил това, като е искал само съдействието на Хитлер оръжието да бъде отпуснато в достатъчно количество и при възможно ниски цени, близки до производствените, като се даде от това оръжие, което получава и германската войска... Въпросът е парлив... нали знаеш, подаръци никой не прави и кой знае насреща какви задължения е щяло да бъдат сервирани\"...  Срещата се състоя в главната квартира на фюрера нейде в източна Прусия. До там ни заведе специалният влак. При влизането в бараката - бункер, в която бе определено да станат разговорите, бяхме посрещнати лично от фюрера и поканени да седнем около една кръгла маса. Доколкото си спомням, редът на масата бе, както е показано на долната скица (вж. факсимилето - б.а.). ...Хитлер изгледа последователно с очакващ поглед генерал Михов, арх. Севов и мен, при което положение министърът на войната трябваше да започне, което стори приблизително със следните думи: \"...Позовавайки се на срещата, която е станала между вас, Фюрер, и негово величество Царя и при която среща е било уговорено и изказано от ваша страна пожеланието да бъдете посетени от мен в качеството ми на военен министър на България, за да направя едно кратко изложение по нуждата от оръжие за българската войска, аз, изпълнявайки заповедта на моя цар, имам честта да ви се представя и да ви направя това кратко изложение\". Хитлер кимна одобрително с глава и зае удобно очаквателна поза, за да слуша... Генерал Михов изтъкна познатото обстоятелство, че след злополучното завършване на миналата война България е останала осакатена, обеднена, обезоръжена, изолирана от външния свят чрез съседи, които са контролирали най-щателно целия транспорт, поради което тя, до вдигането на забраната за въоръжаване на българската войска, не е могла да извърши нищо в това направление. \"Многото опити за доставка на такива оръжия от Германия също така не са дали очакваните резултати, от една страна, поради претрупаността на герм. фабрики за нуждите на собствената войска и, от друга страна, поради необясними причини, вероятно ръководени от германските военни среди, а главно поради мудността и даваните дълги срокове да доставка (споменават се срокове от 18, 24, даже 36 месеци за отделни доставки) от страна на герм. фирми. При този случай се споменава стратегическото положение, в което се намира България, която не е в състояние да посрещне всички поставени й от това положение задачи, при които този грамаден по дължината си фронт, който тя има да пази: на първо място положението откъм Турция е крайно тревожно... Ние сме длъжни също така да се грижим за сигурността на черноморския бряг, който е открит за десантни операции от страна на противниците. Несигурното положение в Сърбия също ни кара да отделим значителни сили, с които да пазим съобщителните линии, както това е договорено между двете страни. Беломорието също така отнема вниманието ни и ангажирва сили и средства за неговата евентуална защита, като там сега се строят укрепления, за да може да се економиса от живата сила, която би била необходима за посрещането на един десант в тази посока... Всичко това налага големи грижи за българското въоръжение, което е силно спънато и което може да се уреди само чрез височайша намеса на самият Фюрер, която ние се надяваме, че ще последва\".  След това Фюрера стана, като покани всички около голямата маса, на която бе поставена карта на света и като пожела щото да превеждам и неговите думи... започна да прави изложение по общото положение на фронтовете. С молив в ръка той започна да очертава линията на фронтовете, тръгвайки по реда на хронологичното развитие на военните действия от Полша до източния фронт. След като очерта образуващия се по този начин пръстен, стягащ Европа от всички страни, той подчерта дебело основната си мисъл, че за него не може да има важни и неважни фронтове и участъци от тия фронтове, защото крепостта Европа може да бъде със значение само тогава, когато пръстенът е напълно затворен от всички страни. Ето защо също така е загрижен за положението на Балкана и за състоянието на българската войска, най-верния съюзник на Германия. Нему е известно състоянието на българското въоръжение и причините за това. Той е имал случай на няколко пъти да дискутира по този въпрос с българския цар Борис, когото цени като особено високостоящ владетел и човек... След това той изтъкна, че не е толкова назрял моментът, за да настъпи опасност за българската войска, но въпреки това трябва да се вземат своевременно грижи за нейното модерно въоръжаване, за което той ще види какво може да се направи от германска страна... След завършването на своето изложение герм. водач Хитлер покани всички присъстващи в съседната стая, в която също на кръгла маса бе сервиран чай със сложени във всяка чинийка по няколко парченца сладки. В кръг около масата бяха наредени, под предлог, че ще прислужват, едри СС войници - подофицери, които не изпускаха изпод погледа си нас гостите. Чаят премина при почти пълно мълчание, с няколко незначителни прекъсвания, чрез разговор между водача Хитлер и фелдмаршал Кайтел, в която отчасти бяха въвлечени останалите... Хитлер направи знаменателната забележка, че неговите инженери има какво да се поучат от руснаците. \"Ние в Германия, каза той почти дословно, създадохме основата на нормите, с които целяхме да уеднаквим производството, на неговото опростяване. Руснаците ни показаха как трябва да се преведе нормировката на военен материал: Така напр. те ни показаха само няколко вида моторни товарни коли със съвършено еднакви части на моторния цилиндър и различаващи се само по числото на цилиндрите, според мощността на колата. Всичко грубо, но целесъобразно изработено. Евтино, серийно производство. Срещу това нашите многомислещи инженери създадоха толкова типове моторни коли, колкото имаме фабрики, даже и по няколко типа за всяка фабрика. И днес се чудим как да задоволим тия коли със запасни части. Срещу външната и ненужна хубост на нашите оръжия руските инженери показаха на фронта груби, нешлифовани, но целесъобразни оръжия, еднакво изпълняващи своята роля, но опростяващи производството. Много има да се учим...\" ЦДА - фонд 1449, оп. 1, а.е. 126 Посещение в германската главна квартира от страна на българския министър на войната ген. Теодоси Даскалов през 1941 или 1942 г. (датата не мога да си я спомня). Писано на 6.12.1944 г. Целта на посещението бе искане на оръжие за по-бързото въоръжаване на българската войска. Мотивите бяха все същите, както са изложени в мотивировката на министъра на войната ген. Михов... Изтъкна се и подчерта обстоятелството, че тази теза е била пледирана винаги... и въпреки получените уверения в тази насока България е била изиграна, като са й дадени оръжия от същия вид, които не позволяват използване на германските военни бойни припаси. Подчерта се случаят с 10,5 см. гаубица Райнметал и с 15 см. тежка гаубица Круп, в които малки изменения в зарядната камера на двете системи не позволява пълното използване на германските военни бойни припаси. Фелдмаршал Кайтел оправда това положение с вероятно някои неотменени нареждания, дадени до германските оръжейни фабрики, които в никой случай не е бивало да бъдат приложени спрямо България. Собствено първоначално той се опита да оправдае това положение с грешни действия от българската въоръжителна комисия, която не била доволна от онова, което има германската войска, а искала да получи все нещо по-модерно и по-мощно... Като резултат от водените разговори фелдмаршал Кайтел даде някои обещания за даване съдействие по отпускането на повече оръжие на България, обаче особени резултати не се получиха.  ЦДА - фонд 1449, оп. 1, а.е. 126 [Фюрерът]: Източният фронт ми създаде грамадна работа. Но ще се справим с него, макар че не разчитах, че ще воювам и на изток... В самия пръстен, обкръжаващ Европа, има едно слабо място: размириците в Сърбия и Хърватско... Много съм благодарен на българското главно командване, което даде съдействие за заемане мястото [и] областта на С-С-дивизията \"Принц Ойген\" и за извършване на прочистването.  ...В този край на Европа сега - за поддържането на мира и затварянето на пръстена - както и особено в бъдеще, при окончателното уреждане на Европа - трябва да съществува и ще съществува една силна България. Аз вече дадох заповед на фелдмаршал Кайтел да се въоръжи България... Предпочитам да се дадат модерни, нормални германски оръжия, за които осигуряването с бойни припаси е осигурено, та макар и засега да бъдат дадени по-малко на брой, отколкото такива от военни трофеи, каквито имаме в изобилие, но за по-голямата част от което нямаме бойни припаси, нито ще фабрикуваме такива... Аз съм за това: на приятеля трябва да се даде всичко, което в момента е възможно... ЦДА - ф. 1449, оп. , а.е. 133 Генерал Стефан Бояджиев, главен интендант на войската при посещението му в Берлин, герм. военно комендантство  Мисля, че бе през януарий 1943 година, по време на първите големи бомбардировки над Берлин. Главният интендант при Министерството на войната г. генерал Стефан Бояджиев бе изпратен със задачата да се срещне със своя колега от германската войска, от когото да се опита да добие съгласието за отпускането на българската войска (направо от складовете на германската войска) гьон за ботуши, готови ботуши или обуща, кабъри за тях, налчета и подплата за дрехи и шинели... Пред герм. главен интендант - мисля, че се казваше Хьофлер - г. генерал Бояджиев изложи положението, в което се намира българската войска... като изтъкна, че въпреки всички опити да бъдат доставени такива предмети или материали откъдето и да било, досега не се е успяло и стоим пред угрозата войниците ни да тръгнат боси и необлечени. Ето защо той помоли герм. главен интендант да провери възможностите щото да бъдат отпуснати от германската войска предмети и материали за българския войник...  Два или три дена след това бях повикан от герм. главен интендант. Когато отидох при него, той ми каза, че след срещите, които имал с меродавните германски служби по повдигнатите от българския главен интендант въпроси, било взето решение да се предложи на Българското министерство на войната да внесе тия си искания в предстоящите стопански преговори между двете страни, където щели да бъдат разгледани благосклонно... \"Смятам, каза ми генералът, че моят колега в София - г. генерал Бояджиев, ще бъде доволен от резултата. Вярно, че не му даваме нищо друго освен кабърите веднага, но преговорите не са далеч и съм сигурен, че там ще се успее. Срещу хастарите, които ще ви се дадат тогава сигурно, ще бъдат искани парцали от стари, може и войнишки, дрехи, каквито сигурен съм имате в изобилие. При това положение аз му казах: \"... Знам какво тежко впечатление ще произведе това съобщение в София, където с право очакваха, че германската войска ще отпусне нещо на българската войска. Ако запитате вашите помощници, намиращи се в България, Вие ще чуете как е облечен нашият войник в сравнение с вашия. Аз не видях в България нито един германски войник да ходи с ботуши не само скъсани, но даже и с изтрити токове. Не видях нито един, който да носи скъсан или изтъркан шинел или куртка. А елате вижте нашите войници. Скъсани ботуши е нещо нормално вече. Шинелите и куртките без подплата.\"   На другия ден ме повика герм. главен интендант... И ми съобщи: \"Предайте моля ви се на вашите в София, че се реши да бъде отпуснато веднага, направо от складовете на германската войска, без каквато и да било компенсация от българска страна следното: (готови обуща 10 000 чифта алпийски, гьон за подметки - 50 тона, хастар за подплата - 70 000 тона, кабъри и налчета по избор общо 70 тона)... Всички тия материали се получиха. ЦДА - фонд 1449, оп. 1, а.е. 126  ", "date": "2019.08.08", "title": "А как ни въоръжава Хитлер? "}
{"url": "https://duma.bg/kosovo-ne-priznava-srabskite-pasporti-n197406", "text": "Дирекцията на граничната полиция на Косово е взела решение да не признава сръбските паспорти при влизане на територията на Косово и Метохия. Според решението на граничната полиция забраната не се отнася за лица, които имат лична карта или удостоверение за децата си с фотография. Граничната полиция е взела решението без съгласието на косовския вътрешен министър и без обичайната процедура за информиране на обществото. Мярката, която е в сила от по-рано тази седмица, ще засегне живеещите в Централна Сърбия, които пътуват до Албания и Черна гора през Косово и Метохия. Единственият им документ е паспортът.", "date": "2019.08.08", "title": "Косово не признава  сръбските паспорти"}
{"url": "https://duma.bg/boltan-bil-porachal-pokushenie-sreshtu-maduro-n197405", "text": "Президентът на Венецуела Николас Мадуро каза, че покушението срещу него преди година било поръчано от съветника на президента на САЩ Джон Болтън. Мадуро каза, че \"разполага с доказателства\", че Болтън стои зад опита за убийство. Инцидентът стана на 4 август 2018 г., докато Мадуро беше на трибуната по време на парад в Каракас. Тогава към него се отправиха няколко дрона с прикрепени към тях експлозиви. При взрива пострадаха седем гвардейци. \"Всичко води към Джон Болтън. Той има мислене на престъпник. Мислене на убиец\", каза Мадуро.", "date": "2019.08.08", "title": " Болтън бил поръчал  покушение срещу Мадуро"}
{"url": "https://duma.bg/nedelev-se-hape-s-fenove-na-levski-n197383", "text": "Звездата на Ботев Пд Тодор Неделев, който е спряган за трансфер в Левски, изтри поста си във фейсбук, на който е усмихнат и с тениска с надпис \"Ботевист завинаги\". Когато качи снимката, той даде да се разбере, че по този начин отговаря на твърденията, че ще премине в Левски. \"Да се знае! Повече нямам какво да кажа!\", написа Неделев, но след часове изтри публикацията си. През това време той беше бурно нападан от сини фенове, които не спираха да го критикуват и дори да го подиграват. \"Прав си, Тоше! По-добре пръв на село, отколкото последен в града! Айде, много ти здраве. И без това ми писна да слушам за теб\", написа гневен син привърженик.  \"По-добре 0:7 от Ларнака\", отвърна Неделев, но по-късно изтри и тази публикация. Преобладава мнението обаче, че профилът е фалшив и чрез него ултрас на Ботев иска да попречи на преминаването на национала на \"Герена\". Преди новия сезон той обяви, че няма да ходи в Лудогорец или ЦСКА-Сф, но пропускаше Левски.  ", "date": "2019.08.08", "title": " Неделев се хапе с фенове на Левски"}
{"url": "https://duma.bg/klubove-ot-kitay-rusiya-i-turtsiya-oglezhdat-nashi-igrachi-n197384", "text": "Представители на китайски и руски клубове ще наблюдават първия мач между ЦСКА и украинския Зоря Луганск довечера от III квалификационен кръг на Лига Европа. Те ще наблюдават изявите на играчи от българския вицешампион, информира БЛИЦ и уточнява, че китайците търсят защитник, а руснаците - опорен халф, като на постовете играчите в \"червено\" са предимно българи. От Борисовата градина обаче категорично отказват да назоват повече подробности. Турски клуб пък ще прати свой съгледвач на двубоя между шампиона Лудогорец и уелския първенец ТНС (Дъ Ню Сейнтс) от турнира. Комшиите ще добиват лични впечатления от играта на крилото Джоди Лукоки.  Конгоанецът е юноша на Аякс и иска да напусне тима от Разград заради голямата конкуренция с новопривлечения негов сънародник Мавис Чибота и с бразилците Жоржиньо и Вандерсон. 26-годишният Лукоки дойде в Лудогорец през 2015 г. До момента той има 94 двубои за българския шампион в елита и 15 гола. Нападателят иска трансфер в Германия, но по-вероятно е да заиграе в Турция. Лукоки иска да напусне Разград, за да се развива във футбола.  Уелският тим пръв от съперниците на трите ни евробойци пристигна у нас - още във вторник с редовен полет до Букурещ на нискотарифната компания WizzAir от Лутън и после с автобус до Разград. На мача на \"Лудогорец Арена\" довечера от 20.30 ч. той ще бъде подкрепян от 10 фенове, платили за пътуване, престой и билет за мача по 730 лева. Локо Пд, който довечера по същото време приема Страсбург на \"Лаута\", се похвали, че са продадени  всички билети.  От ЦСКА-Сф пък обявиха, че 2 дни преди мача червените фенове са изкупили 9300 билета за Националния стадион \"Васил Левски\" и се надяват до мача да бъдат продадени поне още толкова. ", "date": "2019.08.08", "title": "Клубове от Китай, Русия и Турция оглеждат наши играчи"}
{"url": "https://duma.bg/fenove-na-tsarvena-zvezda-se-biha-pomezhdu-si-n197382", "text": "Фенове от враждуващи фракции на Цървена звезда се биха помежду си и създадоха проблеми на стадион \"Райко Митич\" (известен като Мала Маракана) в Белград по време на първия мач от III предварителен кръг в Шампионската лига с датския първенец Копенхаген. Двубоят завърши 1:1 с голове на Милан Павков (44) за \"звездашите\" и на Йонас Винд (84) от дузпа. В другия мач на Балканите ПАОК и Аякс завършиха 2:2. Азербайджанският първенец Карабах със Симеон Славчев пък победи АПОЕЛ с 2:1 в Кипър и даде сериозна заявка за участие в плейофите за груповата фаза. Отстранилият Лудогорец на старта Ференцварош удържа 1:1 с Динамо в Загреб, А белгийският Брюж победи украински гранд Динамо К с 1:0 с гол от дузпа на Ханс Ванакен (37). Краснодар – Порто,  Башакшекир – Олимпиакос, Базел – ЛАСК и Клуж – Селтик.", "date": "2019.08.08", "title": "Фенове на Цървена звезда се биха помежду си"}
{"url": "https://duma.bg/izkustven-ezik-tarsi-uiski-mente-n197386", "text": "Изследователи от университета в Глазгоу са създали \"изкуствен език\", копиращ свойствата на човешкия анатомичен орган, с който ще могат да се анализират различните нюанси на уискито и да се търсят ментета при напитката, предава Франс прес. Новата разработка ще бъде полезна и за контрола на качеството при производството на известните брандове. Миниатюрният дегустатор може да намери разликите на уиски от една и съща марка, отлежало в различни бъчви с точност от 99%. Или да посочи колко стара е традиционната шотландска напитка - на 13, 15 или 18 години. Уискито се излива върху контейнер с миниатюрни късчета злато и алуминий, които представляват \"вкусовите рецептори\" на уреда. При контакт с алкохола двата метала отразяват различна светлина, чийто анализ дава възможност за изготвянето на статистически профил на тестваната марка. С новия уред ще могат да бъдат откривани фалшификати на много скъпи колекционерски бутилки още преди да постъпят в аукционните къщи.", "date": "2019.08.08", "title": "\"Изкуствен език\" търси уиски менте"}
{"url": "https://duma.bg/robi-uilyams-debyutira-na-golyam-ekran-n197396", "text": "45-годишният Роби Уилямс е най-новата музикална звезда, която ще изгрее и на големия екран. Певецът ще направи своя филмов дебют в продължението на \"Най-великият шоумен\", където ще партнира на близкия си приятел Хю Джакман. Още не е ясно кои други знаменитости ще участват в продукцията, като в ход са разговори със Зак Ефрон, Мишел Уилямс и Кийла Сетълт, които участваха и в първата част, информира БГНЕС.", "date": "2019.08.08", "title": "Роби Уилямс дебютира на голям екран "}
{"url": "https://duma.bg/predlozhiha-brak-s-prasten-varhu-vimeto-na-krava-n197388", "text": "Потребители на фейсбук станали свидетели на потресаващо предложение за брак, което фермер направил на своята възлюбена: той поднесъл годежния пръстен, закрепен за вимето на крава. В коментарите си хората изразили възмущение както към начина, по който всичко е било направено, така и заради лошото отношение към животните. Младата жена, за която бил предназначен пръстенът, обяснила замисъла на своя приятел с факта, че той е фермер, което обаче дори ожесточило критиките към постъпката му. \"Това не оправдава лошия му вкус\", написала възмутена дама в социалните мрежи. Имало и иронични коментари: \"А кравата каза ли \"да\"?\" \"Има толкова много начини да покажеш, че работиш в млечната промишленост\", смята друг потребител. \"За начало може да измиеш кравата!\", съветва още един. Не се уточнява обаче как е реагирала дамата, на която е направено това нестандартно предложение.", "date": "2019.08.08", "title": " Предложиха брак с пръстен върху вимето на крава "}
{"url": "https://duma.bg/otkriha-ostanki-ot-gigantski-papagal-n197387", "text": "Учени от университет в Аделаида откриха останки на гигантски папагал в Нова Зеландия, пише РИА Новости. Наскоро изследователите намерили две подбедрени кости, съвпадащи почти идеално - освен по размер, с костите на най-големите съвременни папагали какапо. Доживелите до днес представители на този вид достигат половин метър и 4 килограма и не могат да летят. Костите на техните предшественици сочат, че в далечното минало такива папагали са били огромни. Вероятно достигали около 1,5 метра височина и са тежали няколко пъти повече от какапо. Изследователите нарекли новооткрития вид папагали Heracles inexpectatus поради голямата им физическа сила и неочакваната им находка.", "date": "2019.08.08", "title": " Откриха останки от гигантски папагал"}
{"url": "https://duma.bg/balgarin-probyaga-3100-mili-v-sasht-n197385", "text": "Българското знаме се развя гордо в Ню Йорк от Тодор Димитров – Ел Капитан. Той завърши най-дългото състезание по бягане в света „Шри Чинмой 3100 мили“ за 51 дни 17 часа 8 минути и 38 секунди. Димитров е от 44-те бегачи, завършили състезанието, което има вече повече от 20-годишна история. Времето му отрежда 40-о място. 6 дни преди финала той е бягал последен с изоставане от 32 мили (51,5 км), но с воля и усилия успява да задмине 4-ма съперници и да пробяга разстоянието от 4988,96 км. Димитров очаква да се завърне в България на 12 август.  При закриването на състезанието заместник-директорът му Сахишну Шчезиул поздравява българина с думите: „От името на Шри Чинмой маратон тим, на твоите почитатели от цял свят и особено от България, сърдечно те поздравяваме. Благодарим ти, че ни дари с участието си в това състезание и ти пожелаваме още много успехи.“ Димитров е вторият българин, дръзнал да участва в супермаратонското бягане. Първият е Цветан Цеков - Шопан, който е завършил 3 пъти ултрамаратона от 8 участия (2005, 2006 и 2018 г.). Негов е националният рекорд от 50 дни 13 часа 48 минути и 57 секунди, поставен през 2006 г.   Състезанието „3100 мили“ е смятано за една от най-трудните, биологично невъзможни прояви за издръжливост. Бегачите са изправени пред редица изпитания на силата, издръжливостта и духа си - те бягат в кръг в продължение на 52 дни без прекъсване, износват повече от 15 чифта маратонки, а на ден  изминават повече от два класически маратона (60 мили, или 97 км), обикалят трасето (тротоара около едно училище и няколко игрални площадки в района Куинс на Ню Йорк) повече от 5600 пъти. Бегачите се хранят, докато бягат, почиват минимално (от полунощ до 6.00 часа) и прекарват възможно най-много време на трасето. Състезанието се провежда от 1997 г. в месеците юли и август в най-големия град в САЩ. Освен на огромното натоварване бегачите са изложени и на най-горещите дни от годината, изпепеляващо слънце, и чести летни бури. Малцина приемат тези тежки  предизвикателства, а още по-малко успяват да завършат състезанието. В него духът, материята и психиката се състезават помежду си. По време на маратона участниците преодоляват неизбежни травми, за да победи духът -  най-важният играч, който крепи бегача до края на трасето. Рекордът в ултрамаратона е 40 дни 9 часа 6 минути, поставен през 2105 г. от финландеца Ашприхатал Алто.  Тодор Димитров – Ел Капитан е завършил множество ултрамаратони в Европа, Азия и Америка, включително три 6-дневни ултрамаратона, пет 24-часови бягания, Обиколката на Монблан и др. Национален рекордьор с пробягани 707 км за 6 дни.", "date": "2019.08.08", "title": "Българин пробяга  3100 мили в САЩ"}
{"url": "https://duma.bg/balgarka-uchastva-na-mezhdunaroden-festival-za-avtori-izpalniteli-n197392", "text": "Лили Друмева ще изнесе днес, 8 август, концерт на юбилейното издание на Тabara Folk Fest Calafat в Румъния. Българската певица участва в юбилейното издание на международния фестивал за автори изпълнители в Калафат. Вокалистката на Lilly of the West ще се изяви заедно с известния китарист Петър Георгиев-Пешето (\"Щурците\", Delta Roosters). Двамата ще изпълнят микс от кънтри и блус стандарти, авторски композиции, както и пет песни на румънски език. Друг повод за пътуването на Лили Друмева до Калафат е връчването на специална награда на директора на фестивала Дан Вана. Той ще получи грамота за заслуги към българската музика и за това, че промотира наши артисти в Румъния. Отличието ще бъде връчено от името на международния форум за изпята поезия Sofia Singer Songwriter Fest, който се организира от Лили Друмева и в чието първо издание Дан Вана участва.", "date": "2019.08.08", "title": " Българка участва на международен фестивал за автори изпълнители"}
{"url": "https://duma.bg/indiets-zagubi-saprugata-si-na-poker-n197389", "text": "Индиец загубил жена си на покер, съобщи телевизионният канал NDTV. Съпругът на жертвата играл карти със свой приятел и с роднина. Когато заложил благоверната си и загубил, другите двама я изнасилили. След случилото се пострадалата избягала при родителите си. Мъжът й дошъл при нея и помолил за прошка, признавайки, че е сгрешил. Жената му простила, но по пътя към вкъщи той спрял автомобила и позволил на приятелите си отново да я изнасилят. Първоначално полицията отказала да образува дело по случая. Това станало възможно едва когато потърпевшата се обърнала за съдействие към съда.", "date": "2019.08.08", "title": " Индиец загуби съпругата си на покер"}
{"url": "https://duma.bg/predlozhiha-brak-s-prasten-varhu-vimeto-na-krava-n197390", "text": "Потребители на фейсбук станали свидетели на потресаващо предложение за брак, което фермер направил на своята възлюбена: той поднесъл годежния пръстен, закрепен за вимето на крава. В коментарите си хората изразили възмущение както към начина, по който всичко е било направено, така и заради лошото отношение към животните. Младата жена, за която бил предназначен пръстенът, обяснила замисъла на своя приятел с факта, че той е фермер, което обаче дори ожесточило критиките към постъпката му. \"Това не оправдава лошия му вкус\", написала възмутена дама в социалните мрежи. Имало и иронични коментари: \"А кравата каза ли \"да\"?\" \"Има толкова много начини да покажеш, че работиш в млечната промишленост\", смята друг потребител. \"За начало може да измиеш кравата!\", съветва още един. Не се уточнява обаче как е реагирала дамата, на която е направено това нестандартно предложение.", "date": "2019.08.08", "title": " Предложиха брак с пръстен върху вимето на крава "}
{"url": "https://duma.bg/snimat-fenove-na-kuin-v-3-klipa-n197393", "text": "Музиканти от \"Куин\" (Queen) дава шанс на феновете да участват в 3 нови клипа към едни от най-великите песни на групата. Инициативата е част от кампанията You Are The Champions, с която се честват 1 милиард гледания на видеото към \"Бохемска рапсодия\" в YouTube. Певци и инструменталисти получават шанса да вземат участие в хитовата песен. Танцьорите могат да демонстрират своята интерпретация на Don`t Stop Me Now с помощта на видео с инструкции от Polly Bennett (треньора по движения на актьора Рами Малек, който влезе в ролята на Фреди Меркюри в биографичния филм за \"Куин\" - \"Бохемска рапсодия\"). Визуалните артисти пък ще имат възможност да изработят дизайн на дума или фраза от текста на A Kind of Magic. Финалните версии на видеата ще бъдат публикувани по-късно тази година в официалния канал на групата в YouTube. Клипът на \"Бохемска рапсодия\" определя златен стандарт в жанра за следващите няколко десетилетия и днес продължава да вдъхновява и забавлява милиони фенове по света, повече от 40 години след като е създадено за първи път. От \"Куин\" представиха за първи път и нова ремастерирана видео версия на емблематичната песен, достъпна за гледане в официалния YouTube канал на групата. Сега феновете могат да се насладят на подобреното видео в целия му блясък и така, както е било замислено от самото начало. В допълнение, текстът на песента е наличен на различни езици - английски, испански, италиански, френски, японски, полски, немски, индонезийски, корейски, чешки, руски и турски.", "date": "2019.08.08", "title": " Снимат фенове на \"Куин\" в 3 клипа"}
{"url": "https://duma.bg/gledayte-n197381", "text": "Лига Европа ПО БТВ ЕКШЪН 20.30 ЦСКА-Сф - Зоря Луганск ПО ДИЕМА СПОРТ  20.30 Лудогорец – Дъ Ню Сейнтс ПО МАКС СПОРТ 3 18.00 Бока Хуниорс - Атлетико Паранаенсе, осминафинал реванш  ПО МАКС СПОРТ 4 12.00 Флуминенсе (Браз) - Пенярол (Ур) 14.00 Универсидад Католика (Чили) - Индепендиенте (Арж) 4.00 Барселона - Арсенал, финал за трофея \"Жоан Гампер\"  ПО ДИЕМА СПОРТ 2 21.00 „Легендите на бокса”, 31-ви епизод  ПО ЕВРОСПОРТ 1  18.15 Обиколка на Полша, V етап ПО ЕВРОСПОРТ 2 11.45 ЕП на шосе в Алкмаар, часовник (жени) 15.00 Тур дьо Франс (обзор) 16.00 ЕП на шосе в Алкмаар, часовник (мъже)  ПО МАКС СПОРТ 1 8.00, 10.00, 12.00, 19.00, 21.00, 23.00, 1.00 ATP 1000 \"Роджърс Къп\" В Монреал", "date": "2019.08.08", "title": "Гледайте"}
{"url": "https://duma.bg/britansko-duo-s-album-i-uchastie-v-balgariya-n197394", "text": "Едва ли име фен на електронната музика, който не е чувал за Chase & Status - един от най-популярните проекти на световната денс сцена през последните 15 г. На 18 октомври дуото пристига на родна територия по покана на главната дръм и басс организация у нас - H.M.S.U и столичния клуб \"Music Jam\". Участието се потвърди седмици след последния албум на групата \"Return II Jungle\", с който се връщат към корените и отдават чест на jungle музиката. Дългоочакваната компилация се появи в края на май и превзе музикалните класации. За шоуто ще бъдат пуснати 1000 билета. Те ще бъдат в продажба от 8 август и могат да бъдат закупени от мрежата на Ивентим, онлайн на www.eventim.bg.", "date": "2019.08.08", "title": "Британско дуо с албум и участие в България "}
