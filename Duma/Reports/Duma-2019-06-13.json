{"url": "https://duma.bg/prezidentat-nastoya-za-prozrachnost-pri-izbora-na-glaven-prokuror-n193783", "text": "Обществото трябва да получи гаранции за успешния ход по избора на следващия главен прокурор - ясни критерии, прозрачна процедура и достатъчна и добра аргументираност на номинациите за поста. Това заяви вчера президентът Румен Радев на организираната от него кръгла маса \"Предстоящ избор на главен прокурор - критерии и обществени очаквания\". На събитието бяха поканени неправителствени организации, които имат отношение към съдебната система. Това бе поредната консултация на държавния глава по темата, след като вече проведе срещи с главния прокурор Сотир Цацаров, с председателите на ВКС и ВАС - Лозан Панов и Георги Чолаков, с правосъдния министър Данаил Кирилов, с шефа на Инспектората към ВСС Теодора Точкова и с представляващия ВСС Боян Магдалинчев.  Според Радев консултациите са ясен сигнал за голямата значимост на избора на главен прокурор и необходимостта това събитие да е във фокуса на общественото внимание. \"Водя се от принципа за разделение на властите, но и не пренебрегвам моето задължение, тъй като в края на процеса подписвам указа за назначението\", изтъкна той. \"Главният прокурор е натоварен с високи обществени очаквания, предстоят му тежки задачи, затова е важно още на старта на своята дейност да се ползва с високо обществено доверие. Високите очаквания към процедурата са необходими и оправдани, предвид отредените по конституция функции на главния прокурор - за осъществяване на надзор за законност и методическо ръководство на всички прокурори. Това е важен фактор за ефективна борба с престъпността и корупцията, за утвърждаването на законността\", каза Радев. Конкретните измерители на предвидените в закона критерии при избора са: висок етичен стандарт, висока професионална компетентност, изявена независимост и воля за налагане на законността. Важно е как ще бъде оценена изявената независимост на следващия главен прокурор, защото от неговата смелост и гражданска отговорност зависи успехът на бъдещата му дейност, убеден е Радев.  Президентът настоя за повече лична отговорност от хората, които управляват. \"България ще има консолидация - по-голяма и обществена, ще има и прогрес, и просперитет, ще бъде по-модерна държава, когато тези, които управляват и вземат решения, не се крият зад други - органи, институции. Отговорност на други аз няма да нося\", отсече държавният глава. Според него в държавата \"всичко е размито и все опира до парламента и накрая няма отговорни, затова да не се чудим защо НС има нисък рейтинг. Радев обобщи две послания от срещата - обществото трябва да държи във фокуса си процеса по избора на главен прокурор, а ВСС, който ще предлага и избира номинациите, да знае какво мисли и очаква обществото.", "date": "2019.06.13", "title": "Президентът настоя за прозрачност   при избора на главен прокурор"}
{"url": "https://duma.bg/delegatite-da-otstoyavat-pozitsiite-n193781", "text": "Позиции, обръщения и протоколи от общински и районни съвети на БСП (Стара Загора, Силистра, Велико Търново, Пазарджик, Борино, Габрово, район \"Северен\" на Пловдив и др.), от основни организации и клубове от Казанлък, от район \"Средец\" в София, писма (отворени и затворени) от активисти и редови социалисти пристигат в редакцията ни през последните дни. В тях има различни мнения, свързани с грижата за бъдещето на партията и предстоящите местни избори. Повечето настояват за оттегляне на оставката на председателя, има и обратното мнение. ДУМА е вестник на цялата партия, но все пак не е бюлетин, а всекидневник, който отразява събитията и няма как да публикува протоколи, позиции и отворени писма. Вярваме, че всички мнения и тревоги са достояние на делегатите на конгреса, които представляват своите организации, и ще ги отстояват в неделя. Вярваме в тяхната отговорност и мъдрост.", "date": "2019.06.13", "title": "Делегатите да отстояват позициите"}
{"url": "https://duma.bg/kabinetat-predlaga-nov-organ-za-borba-s-koruptsiyata-n193782", "text": "Правителството предлага да се създаде нов орган, който ще обсъжда мерките за борба с корупцията и съдебната реформа. На сайта за обществени обсъждания strategy.bg е публикуван доклад за създаването на Съвет за координация и сътрудничество между изпълнителната, съдебната и законодателната власт. Новият орган ще включва главния прокурор Сотир Цацаров, председателя на Върховния касационен съд Лозан Панов, ресорния вицепремиер Екатерина Захариева, правосъдния министър Данаил Кирилов, вътрешния министър Младен Маринов и председателя на парламента Цвета Караянчева. Съветът ще е за координация и сътрудничество между изпълнителната, законодателната и съдебната власт, посочват вносителите. Заседанията му ще са публични и ще се провеждат на всеки 6 месеца. Органът ще обсъжда законодателните промени за борба с корупцията и съдебната реформа. Новото звено ще координира и изпълнението на препоръките от Брюксел в последните доклади.", "date": "2019.06.13", "title": "Кабинетът предлага нов орган за борба с корупцията"}
{"url": "https://duma.bg/dragomir-stoynev-obrichat-partiite-na-izchezvane-n193786", "text": "От \"БСП за България\" сме за намаляване на размера на праговете и таваните на партийната субсидия, но това да не застрашава функционирането на партиите. Предложението на ГЕРБ и на ДПС, с подкрепата на \"Атака\", ще доведе до изчезването им, предупреди Драгомир Стойнев. Той отбеляза, че предложението на ГЕРБ е направено без оценка на въздействието, без консултации с политическите сили. \"Това показва, че управляващите никога не са търсили дългосрочно решение на проблема. За тях нещата се решават  днес, а утре, ако задуха друг вятър, ще се промени и решението\", коментира Стойнев. По думите му това се случва с цялото законодателство.  Социалистите настояват за диалог с всички политически сили и да не се избързва с темата. Стойнев припомни, че България е от младите членки на ЕС и може би ще е първата, която ще въведе модел, който да унищожава основите на демокрацията. \"ГЕРБ обричат партиите не само да не бъдат независими, но и да изчезнат. Може да останат само 1-2 субекта. Надали за това са се борили нашите предци, надали това са основните ценности на ЕС\", допълни Стойнев. Той попита колко са лихвите от банката, които ГЕРБ печели от парите, които държи на депозит. В Европа неизразходваните от партиите субсидии се връщат в бюджета, изтъкна проф. Румен Гечев. Той призова партиите, които не са изразходвали държавните средства към 3 юни, да ги върнат в бюджета. ", "date": "2019.06.13", "title": " Драгомир Стойнев:  Обричат партиите на изчезване"}
{"url": "https://duma.bg/borisov-prodalzhava-da-se-inati-n193784", "text": "Бойко Борисов продължи да оправдава с референдума отпреди 2 години популисткото си предложение партийната субсидия да е лев на глас. Той не скри гнева си от коментара на Делян Пеевски, че идеята, която премиерът наложи на ГЕРБ, е популизъм. \"Аз не коментирам предложения. Ние имаме решение на МС за 1 лв. партийна субсидия. Може две години след референдума за партийните субсидии да го наричат както искат, но понеже тогава всичко се стоварваше върху гърба на ГЕРБ, им беше лесно да говорят. Сега правителството взе решение на база на референдума отпреди две години, и то е за 1 лв. Какво искат да правят другите партии си е тяхна работа. Ние не правим предложение, ние сме дали решение на правителството. Има голяма разлика\", ядоса се той от въпросите на церемония по връчване на ключовете на нови МВР автомобили. \"346 са автомобилите за 9 млн. лв. Благодаря на отчето, че дойде да благослови момчетата. С тези коли преследват престъпници, трябва да се придвижват бързо. Много са хубави автомобилите, 6 скорости, близо 130 коня, икономични, бензинови. МВР никога не са били толкова добре окомплектовани. От времето, когато аз бях главен секретар, досега разликата в окомплектоването на МВР е от земята до небето\", похвали се Борисов. По-рано вчера в МС се проведе Съвет по сигурността, свикан заради случая с радикализираното момче в Пловдив. Борисов определи самоделните бомби като \"чудовищни\" и няколко пъти по-силни от тези в Сарафово. ", "date": "2019.06.13", "title": "Борисов продължава да се инати"}
{"url": "https://duma.bg/bnt-e-dokarana-do-falit-n193779", "text": "БНТ е пред фалит, обяви пред СЕМ и.д. генерален директор Емил Кошлуков. Той и Управителният съвет на обществената телевизия докладваха за последното тримесечие. Очакваният дефицит в края на годината е 44 млн. лв.  Кошлуков заяви, че 30 млн. лв. от задълженията са за спортни предавания и права. \"Развалихме договори, сключени от ръководството, за милиони. Това са договори за закупуване на програми, за реклами, които са вредни и опасни, прекратени са съмнителни обществени поръчки\", заяви кандидатът за постоянен шеф на БНТ, забравяйки, че доскоро бе програмен директор в медията по предложение на Константин Каменаров. Всички договори били одобрявани от УС на БНТ, но Кошлуков нямал нищо общо. През март, април и май в бюджета на БНТ са влезли 1 261 940 лв., но харчовете са за почти 18 милиона. \"Ние сме в практически фалит. Трябва да спасим БНТ\", обяви Кошлуков, който бе програмен директор допреди около месец. Тогава шефът на БНТ Константин Каменаров получи присъда за шофиране в нетрезво състояние и трябваше да освободи поста. СЕМ реши Кошлуков да поеме позиция до назначаването на титуляр. Той е и сред седемте кандидати, които останаха за финалната фаза на конкурса за генерален директор. Кошлуков прогнозира, че дефицитът на БНТ вероятно ще достигне 44 млн. лв. до края на годината. Той се надява на съдействие от членовете на СЕМ за подкрепа от правителството и финансовото министерство. \"Реалните задължения са за 37 млн. лв., като 30 от тях са за сключени договори за спортни предавания и права. Сред тях има първенство по канадска борба. Развалихме договори, сключени от ръководството, за милиони. Това са договори за закупуване на програми, за реклами, които са вредни и опасни, прекратени са съмнителни обществени поръчки\", побърза да покаже строгост кандидатът за постоянен шеф. Така вината за незавидното състояние на медията бе хвърлена на предишните началници. Всички договори били одобрявани от Управителния съвет на БНТ, но Кошлуков обяви пред СЕМ, че няма нищо общо. Той отново нападна предшествениците си за сключване на неизгодни сделки. На въпрос от Бетина Жотева от СЕМ къде е бил през цялото това време, след като е бил програмен директор на БНТ 1, Кошлуков заяви, че никъде не е давал становища за купуване на каквато и да е програма. \"Не са искали това от мен. Това е в правомощията на ръководството на телевизията. Иначе нямаше да купуваме сериали на Чарли Чаплин на тази цена\", заяви той. Задълженията на БНТ към доставчици към 30 април са били 27 023 хил. лв., става ясно от отчета, който вече е качен на сайта на СЕМ. Справката обаче е непълна, тъй като е изготвена преди финансовото приключване и осчетоводяване на сметките за май. В документите е разписано, че към 31 декември миналата година, както и към 30 април тази година задълженията на БНТ са над максимално допустимия размер на задълженията към доставчици, който за медията е фиксиран на 10 млн. лв. Приходите на БНТ от 1 март до 31 май са за над 2 млн. лв., с приспадането на различни данъци обаче чисто в бюджета на медията са влезли 1 261 940 лв. Харчовете обаче са за почти 18 млн. лв. От тях 6 306 664 лв. са за заплати и възнаграждения за персонала, а над милион отива за осигуровки. Малко над 400 хил. лв. са отишли за купуване на техника, машини и стопански инвентар. Близо 3,8 млн. лв. са дадени за филмови и програмни права, а почти 150 хил. лв. - за филмопроизводство. По-голямата част от разходите за издръжка е за обезпечаване производството и разпространението на телевизионната програма на БНТ, пише в отчета по адрес на над 6-милионните разходи по това перо. Юристката на БНТ и член на управата й Зина Трифонова упрекна държавата, че няма ясна концепция за обществената телевизия, която била недофинансирана. Тя определи изслушването като публичен линч и обяви, че подава оставка. След заседанието връчи на Кошлуков ръчно написано заявление за напускане.", "date": "2019.06.13", "title": "БНТ е докарана до фалит"}
{"url": "https://duma.bg/spetsprokuraturata-nahlu-v-ofisi-na-ivo-prokopiev-n193780", "text": "Спецпрокуратуратa обискира офис сграда в центъра на София в близост до Народното събрание, където са офисите на свързания с Иво Прокопиев \"Алфа финанс холдинг\". \"Водим разследване за пране на пари във връзка с продажбата на акции от приватизираното и след това продадено предприятие \"Каолин\" и това е причината за претърсването, каза шефът на Спецпрокуратурата Димитър Франтишек Петров час след като влезе в бизнес центъра.  Иззети са документи на свързваната с Прокопиев фирма, проверяват се и други бизнес дейности, обясни той. Претърсването е след разрешение на Спецсъда и е по разследване за пране на пари по случая с \"Каолин\". Обискът не касаел издателската дейност и медийните компании на Прокопиев. Делото за пране на пари, свързано с \"Каолин\", се води от Софийската градска прокуратура.  Заедно със Симеон Дянков и Трайчо Трайков Прокопиев е подсъдим и заради продажбата на ЕРП-тата. От офиса му обясниха, че той няма да дава изявления за действията на разследващите.   ", "date": "2019.06.13", "title": "Спецпрокуратурата нахлу в офиси на Иво Прокопиев"}
{"url": "https://duma.bg/mirolyuba-benatova-i-genka-shikerova-napuskat-nova-tv-n193778", "text": "Сбъднаха се прогнозите, че репортерките Генка Шикерова и Миролюба Бенатова ще напуснат Нова телевизия. Двете са потвърдили пред \"Свободна Европа\", че от петък договорите им с медията са прекратени. Както ДУМА вече писа, Нова тв предлагаше на тях и на Марин Николов промяна на трудовите взаимоотношения. Официално идеята бе те да произвеждат продукция, която после да предлагат на телевизията. От медията обещаваха \"гарантирано възнаграждение и допълнителна финансова и техническа обезпеченост за производството на материалите\", но запознати коментираха, че това е ход, с който тримата разследващи журналисти да напуснат. Все още не се знае какво е бъдещето на Николов, който е в отпуска. Друг скандал в \"Нова Броудкастинг Груп\", за който ДУМА писа, очаквано завърши с уволнението на Христо Христов като изпълнителен директор на \"Нетинфо\". Припомняме, че той публично се застъпи за главния редактор на спортния сайт Гонг.бг Николай Александров и обяви, че върху редакционния екип се оказва натиск от новото ръководство. От същото се оплакаха и журналисти от \"Дарик радио\". След освобождаването на Христов от \"Нова Броудкастинг Груп\" обявиха две нови назначения - Станка Крушарска вече е финансов директор, а Стефана Здравкова е прокурист на \"Нетинфо\". Всички рокади са част от промените, които новото ръководство предприе, след като Кирил и Георги Домусчиеви придобиха медийната група.", "date": "2019.06.13", "title": "Миролюба Бенатова и Генка Шикерова напускат Нова тв"}
{"url": "https://duma.bg/gerb-i-dps-si-meryat-diviya-populizam-n193785", "text": "ГЕРБ и ДПС си мериха в НС дивия популизъм за размера на партийните субсидии. Дискусията се разрази много преди точката да се гледа в пленарната зала, a тон за наддаването даде депутатът Делян Пеевски. Той отново дойде в НС само за да обяви в кулоарите, че ДПС предлага партиите да не получават никакви пари от бюджета, като в САЩ. Пеевски не можа да обоснове тезата си, но обясни, че ако не се смени моделът на финансиране, партиите ще станат собственост на олигарсите. Припомняме, че в четвъртък премиерът Бойко Борисов обяви в НС, че ГЕРБ внася предложение парите за партиите да бъдат намалени от 11 на 1 лв. за действително получен глас. МС спешно внесе промените в Закона за държавния бюджет за 2019 г., който вчера беше гласуван. \"За\" бяха 117 депутати от ГЕРБ, ОП и \"Воля\", а 90 народни представители от \"БСП за България\" и ДПС бяха \"против\". Намалението на парите за партиите ще важи за периода от 1 юли до 31 декември т.г. В началото на дебатите Йордан Цонев от ДПС уточни, че промяна на модела трябва да има след дискусия. По думите му сега се \"гледало на боб\" колко да е субсидията. Според Цонев намаляването й е див популизъм, който ще има тежки последици за политическия живот. Той отбеляза, че в Европа финансирането на партиите е публично от бюджета. \"Предложенията на ГЕРБ и ДПС за партийната субсидия ще доведе до изчезване на партиите. Така се застрашава демокрацията\", предупреди зам.-председателят на ПГ \"БСП за България\" Драгомир Стойнев. Той разкритикува управляващите, че са направили предложението \"на крак\". \"Жалко е, че подхождате по този детински начин. Ние ще се противопоставяме докрай, ако желаете да сложите край на тази политическа система. Всичко друго води до диктатура\", подчерта Стойнев. \"ГЕРБ да не си правят експеримент със субсидиите. Не сме съгласни политическата система на България да бъде хвърлена в хаос\", предупреди проф. Румен Гечев. Той настоя партиите, които имат на влог непохарчени пари, да ги върнат в бюджета. Според него фирми, които даряват пари на опозицията, ще бъдат смазани.  \"Не ГЕРБ е партията, която дава партийните субсидии. Не може една част от НС да бъде обвинявана в чорбаджийство\", заяви Тома Биков от ГЕРБ. Той призна, че споделя опасенията за зависимост на партиите от олигарси, ако парите бъдат намалени. Субсидиите могат да бъдат намалени, но е важно с колко и на каква цена могат да бъдат редуцирани, подчерта Искрен Веселинов от ВМРО. Трябва да осъществим на партиите нормално съществуване, защото, докато си играем игрички, можем да загубим крехката си демокрация, подкрепи го съпартиецът му Юлиян Ангелов.  В момента виждаме сценарий като във филма \"Да разлаем кучетата\", за да се отвлича вниманието от проблемите в държавата, заяви Таско Ерменков от БСП в обяснение за отрицателен вот. Против съм опита да се унищожат 30 г. от историята на България, когато се въвеждат демокрацията и многопартийната система, която сега се прави опит да бъде заменена с олигархична диктатура, смята той. Ерменков обвини ГЕРБ в опит за политически преврат.", "date": "2019.06.13", "title": "ГЕРБ и ДПС си мерят дивия популизъм"}
{"url": "https://duma.bg/manolova-obvini-ananiev-za-haosa-v-zdravnata-sistema-n193775", "text": "\"Оправдавате се, че болниците са търговски дружества. Нима не го знаехте, когато щедро с премиера Борисов обещахте 50 млн. лв. за повишаване заплатите на медицинските специалисти, така че от 1 юни да бъде постигнато стартово възнаграждение от 950 лв., както е регламентирано в колективния трудов договор в отрасъл \"Здравеопазване\", пита в отворено писмо до здравния министър Кирил Ананиев омбудсманът Мая Манолова. По-рано Ананиев писа до обществения защитник, за да отхвърли \"спекулациите\" на Манолова за възнагражденията на медицинските специалисти и обвиненията й, че \"парите изтичат\". Той се оправда, че не разполага с правомощия да увеличава заплатите на медицинския персонал, защото болниците са търговски дружества. Ананиев твърди, че може само да защити допълнителен ресурс за извършена медицинска дейност, което вече е направил. \"Като ви пречат търговските дружества, защо не променихте статута им досега? Или пречат само понякога, когато е удобно, а пък в други случаи не пречат, даже помагат\", атакува го Манолова. \"Не аз или гражданите сме източник на хаос в системата на здравеопазването. Източникът на хаос в която и да е сфера на държавното управление може да бъде само един - този, който има властта да го направи. Името му сега е Кирил Ананиев\", пише Манолова. \"Защо не се изправите очи в очи с медиците и да им кажете, че не можете да изпълните исканията им? Защо не приехте да участвате лично поне в един разговор с протестиращите във Враца, Ловеч, Стара Загора, Бургас, Видин и в другите градове медици?\", пита омбудсманът и припомня, че обществото очакваше реформа, а получи неизпълнени обещания. Във вторник Манолова подкрепи протеста на медицинските сестри от болница \"Проф. д-р Стоян Киркович\" в Стара Загора, а вчера бе при протестиращите от болница \"Токуда\". Тя призова Ананиев вместо да изпраща отворени писма до нея, да попита болничните директори защо оказват натиск върху протестиращите медицински сестри.", "date": "2019.06.13", "title": "Манолова обвини Ананиев за хаоса в здравната система"}
{"url": "https://duma.bg/odobryavat-nov-mashtaben-stroezh-v-kv-mladost-n193777", "text": "Столичните общински съветници са на път да одобрят нов грандиозен строеж в кв. \"Младост\". Става дума за разширение на мащабния проект \"Гранд Каньон\" на турската фирма \"Гаранти Коза\". Първата сграда се строи от години на мястото на бившия магазин \"Аско Деница\". Втората част от планирането включва голяма сграда, която се състои от три части. Най-високата ще достигне 20 етажа. Докладът бе обсъден от две комисии към СОС вчера, като архитектурната го гласува въпреки несъгласието на Борис Цветков (БСП) и Войслав Тодоров (Нормална държава). Според решението на комисията фирмата няма да получи виза за проектиране и разрешение за строеж, преди да дари част от терена си за доизграждане на ул. \"Андрей Ляпчев\". Транспортната комисия обаче не взе решение и поиска допълнителни данни и повече анализ на трафика в района след застрояването му.  Според доклада новите сгради нямало да натоварят движението по улиците с повече от 5% в час пик.", "date": "2019.06.13", "title": "Одобряват нов мащабен строеж в кв. \"Младост\""}
{"url": "https://duma.bg/plovdivski-sotsialisti-iskat-odit-na-rayon-severen-n193776", "text": "Да се направи цялостен одит на районната администрация на пловдивския район \"Северен\" след ареста на кмета му Ральо Ралев, поискаха пловдивски социалисти. Те настояват в хода на разследването да се изясни има ли над него висшестоящи покровители. Те питат ГЕРБ и пловдивската им организация дали се разграничават от действията на своя кмет. БСП иска и пълна проверка на имотното състояние на кмета и резултатите да се огласят публично. \"Призоваваме всички граждани, юридически лица и служители на район \"Северен\", които са се сблъсквали с корупционна практика или некоректно отношение от страна на районната администрация, да започнат да говорят и да не се страхуват\", заявява в обръщението си районната организация на БСП в район \"Северен\" в града. ДУМА припомня, че Ралев бе уличен, че е поискал 60 000 евро от строителен предприемач, за да може да му издаде разрешително за строеж.", "date": "2019.06.13", "title": "Пловдивски социалисти   искат одит на район \"Северен\""}
{"url": "https://duma.bg/dogodina-bez-novi-investitsii-s-darzhavni-garantsii-n193788", "text": "Правителството реши в проекта на Закон за държавния бюджет за 2020 г. да не бъдат включвани нови инвестиционни проекти, които да бъдат финансирани с държавни заеми и/или с издаване на държавни гаранции. Основанието за това е, че няма постъпили от ресорните министерства нови проектни предложения по реда на Наредбата за условията, на които трябва да отговарят инвестиционните проекти, финансирани с държавни заеми, и проектите, кандидатстващи за финансиране с държавна гаранция, и за реда за тяхното разглеждане. С това решение ще се осигури последователност при прилагането на мерките за подобряване на бюджетната позиция на фона на продължаващата фискална консолидация и за спазване на фискалните цели, предвидени в Средносрочната бюджетна прогноза за 2020-2022 г. Правителството реши и в проекта на Закона за държавния бюджет за следващата година да бъде предвидена възможност за издаване на държавна гаранция по споразумение между Международната банка за възстановяване и развитие и Фонда за гарантиране на влоговете в банките за осигуряване на достъп на Фонда до инструмент за условно финансиране в размер до 350 млн. eвро.", "date": "2019.06.13", "title": " Догодина без нови инвестиции с държавни гаранции"}
{"url": "https://duma.bg/petima-kandidati-za-nadzora-pri-izgrazhdaneto-na-hemus-n193787", "text": "Само петима са кандидатите за надзор на строежа на магистрала \"Хемус\" от пътен възел \"Боаза\" до разклона за Велико Търново. Това стана ясно при отварянето на офертите, съобщи агенция \"Пътна инфраструктура\" (АПИ). Участъкът от 134 км, за който правителството отпусна в края на 2018 г. над 1,3 млрд. лв. от бюджета, е разделен на две обособени позиции в обществената поръчка за избор на надзорна фирма. За едната позиция кандидатите са трима, а за другата - двама.  Строител на обекта е държавната компания \"Автомагистрали\". В момента се строи само участък от 1620 метра, защото само за него има извършени отчуждителни процедури. Премиерът се надяваше да реши този проблем с промените в Закона за държавната собственост, които предвиждаха ускорена отчуждителна процедура. Президентът обаче го изпрати в Конституционния съд, защото при предварителното изпълнение не е защитено изплащането на обезщетението и освен това имаше двоен аршин спрямо дребни и едри собственици на земя. Първата обособена позиция за надзорна фирма обхваща участъка от пътен възел \"Боаза\" до разклона за Плевен. Това са първите три от общо шест участъка, които ще се изграждат до разклона за Велико Търново. Индикативната стойност на поръчката е 9 281 089 лв. без ДДС. Тримата кандидати са обединение \"АМ Хемус Тиайси 2019\", \"Хемусстройконсулт\" ДЗЗД и ДЗЗД \"Хемус консулт\". За втората обособена позиция от разклона за Плевен до разклона за Велико Търново са подадени само две оферти. Най-вероятно слабият интерес се дължи на факта, че за този участък все още няма нищо, дори не е направено проектиране и не е ясно кога ще започне строителството. Прогнозната стойност за избор на надзорна фирма на 83-километровия участък е 13 146 511 лв. без ДДС. Единият кандидат е ДЗЗД \"Хемус Контрол\", другият - ДЗЗД \"Идеи\".", "date": "2019.06.13", "title": "Петима кандидати за надзора при изграждането на \"Хемус\""}
{"url": "https://duma.bg/shte-se-razberat-li-ednakvite-evroskeptitsi-n193802", "text": "Ако евроскептиците искат да се възползват от добрите си резултати в изборите за Европейски парламент, те ще трябва да се научат да се разбират. Крайнодесните популисти се опитват да разберат какви съюзи могат да изградят в новия парламент, като партиите на Найджъл Фараж, Матео Салвини и Марин льо Пен играят важна роля. В частност Фараж е изправен пред дилема. Неговата новосформирана партия Брекзит (ПБ) застана на първо място в Обединеното кралство, спечелвайки 29 места. Но бъдещето на старата му парламентарна група - Европа на свободата и пряката демокрация (ЕСПД), е много несигурно, тъй като няколко от нейните партии не успяха да спечелят места. За да бъде призната от парламента, групата трябва да има най-малко 25 членове на ЕП, които идват от най-малко седем различни държави. Това признаване дава на групата достъп до повече пари от парламента и по-голямо влияние в законодателната власт. Говорител на EСПД заяви, че лидерът на ПБ \"работи за запазването на групата EСПД\". Но това вероятно ще означава да се привлекат нови партии, за да се изпълни критерият членовете да са от седем държави. Това би могло да е доста трудно, тъй като потенциалните нови членове ще знаят, че Партията Брекзит не смята да се задържи дълго в Европарламента. В съответствие с името си тя иска да осигури излизането на Великобритания от ЕС в рамките на последния краен срок за Брекзит Ц 31 октомври. Убеждаването дори на настоящите членове на EСПД - като италианското Движение \"5 звезди\" (Д5З) - да останат на борда може да е трудно поради същата причина. Италианската страна не иска да ограничава възможностите си. Говорител каза, че Д5З ще видят \"в следващите седмици как и с кого\" могат да започнат дискусия за формирането на група. Фараж може да избере да се присъедини към нов евроскептичен блок, който Салвини - лидерът на италианската партия Лига, гради през последните месеци. Този блок има за цел да разшири групата на Европа на нациите и свободата (ЕНС) от последния парламент. Освен Лигата и Националния сбор на Льо Пен групата трябва да включи Алтернатива за Германия, австрийската Партия на свободата, финландската партия, датската Народна партия и ЕКРЕ на Естония (въпреки че нито Салвини, нито Льо Пен в момента са членове на Европейския парламент, те ще вземат ключовите решения за своите партии). Досега новата група има 73 места, което я прави четвъртата по големина сила в 751-членния парламент. Но Салвини се цели по-нависоко. Миналата седмица Фараж се срещна в Брюксел не само с членовете на старата си група, но и с Марко Зани, известен евродепутат от Лигата, който иска да постигне съюз с лидера на ПБ. Зани каза пред италианската информационна агенция АНСА, че срещата с Фараж \"мина много добре\", и добави \"ще видим дали можем да уредим нещата с него следващата седмица\". \"За всички нас е полезно да сме заедно\", добави той. Добавянето на ПБ ще даде на групата 102 евродепутати Ц на милиметър от третата по големина сила, съставена от либералите и френския президент Еманюел Макрон, които се очаква да имат 113 членове. Но съвместната работа със Салвини би означавало да се работи и с Национален сбор на Льо Пен - нещо, което Фараж не беше склонен да прави преди това, гледайки на партията като прекалено крайна и свързана с антисемитизма. Салвини се опита да спечели също управляващите партии на Унгария и Полша. Но началникът на кабинета на унгарския премиер Виктор Орбан заяви, че Будапеща не вижда много шансове да работи с групата на Салвини. \"Ние уважаваме италианския вицепремиер и италианското правителство и резултата, който направи Лига най-силната партия в Италия след изборите за Европейски парламент,\" каза Гергели Гуляш на пресконференция в Будапеща. \"Въпреки това не виждам много шансове за сътрудничество на партийно ниво или в съвместна парламентарна група.\" Фидес на Орбан е част от десноцентристката Европейска народна партия (ЕНП), която представлява най-голямата група в парламента със 179 места. ФИДЕС обаче бе замразена от ЕНП през март заради опасенията за върховенството на закона при Орбан и кампания срещу миграцията, насочена срещу председателя на Европейската комисия Жан-Клод Юнкер, старши член на ЕНП. Един високопоставен служител от Фидес каза, че не вярва, че партията му ще се разбере с подобни на Салвини, Льо Пен или Фараж. \"Мисля, че Фидес ще положи усилия да се върне към ЕНП,\" каза той. Полската партия \"Право и справедливост\" (ПиС), която спечели 26 места в изборите за Европейски парламент, изключи възможността да работи с Льо Пен и изглежда, че ще остане в групата на европейските консерватори и реформисти (EКР) с британските тори. На въпрос дали ПиС ще се чувства комфортно да седи в една и съща парламентарна група като Фараж, един полски служител каза: \"Не мисля, че е реалистично да мислим за такъв сценарий.\" И все пак високопоставен полски служител сигнализира ПиС да запази възможностите си. \"Ние сме доста гъвкави\", каза висшият служител. \"Вероятно ще има доста мощен нов съюз около г-н Салвини от Италия. В зависимост от това с кого той ще си сътрудничи, бихме могли да си представим или не сътрудничество с него.\" Но в коментар, който подчертава разделението между евроскептиците, той каза, че Льо Пен е \"нещо като червена линия за нас\". Въпреки че те са обединени в противопоставянето на миграцията, евроскептичните страни имат и други съществени различия. Салвини например иска да види повече солидарност между членовете на ЕС в приемането на търсещи убежище - нещо, на което Орбан категорично се противопоставя. Освен това, докато Льо Пен, Салвини и Орбан поддържат приятелски връзки с Кремъл, полската ПиС е отявлен критик на Москва. Един от начините за преодоляване на разделенията може да бъде не стремеж към една група, а сформиране на съюз, който да гласува заедно по ключови въпроси. Високопоставен евроскептичен представител каза, че идеята е да се изгради блок с гласове от членовете на ЕП от групите EСПД, EНС и EКР, които ще имат повече от 170 членове и \"представляват втората [най-голяма] сила в Европейския парламент.\" Такъв блок ще бъде използван за координиране на гласовете и би могъл да бъде достатъчен, за да блокира важно законодателство в един фрагментиран парламент, каза официалният представител. Той добави, че ако ФИДЕС на Орбан напусне ЕНП, неговите 13 допълнителни места биха създали съюз, който \"ще превъзхожда групата на ЕНП\".", "date": "2019.06.13", "title": "Ще се разберат ли \"еднаквите\" евроскептици?"}
{"url": "https://duma.bg/ekspert-nekorektni-taksi-i-neustoyki-pri-barzite-krediti-n193791", "text": "Основният въпрос, който засяга нарушенията на правата на потребителите при отпускането на т. нар. бързи кредити, е свързан с размера на заема. Това каза адвокат Димитър Деков, учредител и член на управителния съвет на Сдружение за правна помощ на потребителите пред \"Блумбърг тв България\". През 2015 г. Народното събрание въведе нови изисквания за лихвения процент, припомни Деков. Вече четири години не може да се намери начин как законът да се приложи на практика, коментира той. Деков обясни, че по-голямата част от фирмите работят с проценти, които надвишават два или три пъти законовата норма. \"Разбира се, тези числа не са описани в договорите. При по-задълбочено четене виждаме обаче, че някои такси, допълнителни услуги или неустойки са въведени некоректно\", посочи адвокатът. По думите му популярна практика е условията към искащите заем да са много завишени. За пример Димитър Деков даде изискването от компаниите за няколко поръчители, трудов договор с много високо възнаграждение. \"В случай че заемоискателят не отговаря на тези условия, може да му поръчителства фирма, която е близка до организацията, която отпуска заема, срещу съответната такса\", даде пример адвокатът. \"Така реално ситуацията се измени съвсем малко - до 2015 г. търговците записваха реалната цена на лихвата в договорите, а сега се опитват те да изглеждат в съответствие със закона за сметка на всички скрити такси\", изтъкна той. Като един от вариантите за справяне с проблема Деков посочи възможността правата на Комисията за защита на потребителите да бъдат разширени. \"Трябва да се позволи на КЗК чрез административни актове да установява наличието в договорите на неравноправни клаузи\", е предложението на юриста.", "date": "2019.06.13", "title": "Експерт:  Некоректни такси и неустойки при бързите кредити"}
{"url": "https://duma.bg/nova-naredba-shte-kontrolira-tuberkulozata-n193774", "text": "Условията и редът за провеждане на диагностика, профилактика и контрол на туберкулозата, както и регистриране и съобщаване на случаите по електронен път са регламентирани в нова Наредба на МЗ. Проектът е публикуван за обсъждане. ДУМА припомня, че тази година Глобалният фонд за борба срещу СПИН, туберкулоза и малария се оттегля от България. Със средствата от него през годините у нас бе изградена специализирана електронна информационна система за регистриране на пациенти с туберкулоза и контактните им лица, специално обучение преминаха и медицинските специалистите, извършена е цялостна реконструкция на Национална референтна лаборатория в Националния център по заразни и паразитни болести. Благодарение на програмите за туберкулоза, финансирани от Глобалния фонд, заболеваемостта от туберкулоза намаля от 38,5 на 100 000 души население през 2008 г. на 23,2 на 100 000 през 2014 г., а през 2018 г. на 18,3, сочат данни на МЗ. Около 85% от заболелите са успешно лекувани. По данни на НЦОЗА с туберкулоза на дихателните органи през 1980 г. са били 115,1 на 100 хил. население, като в това число са новооткритите и случаите на рецидив. През 1990 г. са вече 80,5 на 100 хил., но 10 години по-късно скачат на 144,8. От 2008 г. насам има траен спад на регистрираните с активна форма на болестта.  В седмицата 3-9 юни са регистрирани 11 нови случая на туберкулоза, през март и април са били по 99, а през януари - 88.", "date": "2019.06.13", "title": "Нова наредба ще контролира туберкулозата"}
{"url": "https://duma.bg/po-niski-dobivi-ot-zarno-chereshi-i-maslodayna-roza-n193789", "text": "Реколта 2019 ще бъде запомнена с проливните дъждове и градушки, които унищожиха посеви в земеделски земи и частни дворове. Добивите през 2019 г. ще бъдат значително намалени спрямо предходната година, предаде БГНЕС. Традиционно в първите дни на юли започва жътвата на пшеница, като и при тази култура всичко отново зависи от това, дали времето ще е дъждовно, или сухо. Към момента прогнозата за добива е труден заради зимното засушаване и болестите. Традиционно брането на череши в Кюстендилско навлиза в решаващата си фаза в средата на юни и честите валежи могат да провалят събирането на реколтата. Все пак изкупната цена на плодовете скочи от 60 ст. на 1 лев за кг, и ако времето се задържи сухо за няколко дни, прогнозите са стойността на плодовете бавно да се увеличава.  Очакваният добив в Кюстендилска област е едва около хиляда тона череши, докато в предишни години са реализирани по 5-6 хиляди тона. Сега черешите се изкупуват в 24 населени места в Кюстендил. И тази година кампанията се охранява от полиция, от служители на регионалния граничен сектор, а до дни ще се включи и звено на жандармерията. При друга традиционна за страната ни култура - маслодайната роза, също се очаква по-нисък среден добив. Стопаните прогнозират поне 50% спад в продукцията, а и качеството й също не е добро заради валежите. Изкупната цена също е по-ниска спрямо миналата година. Началото на розобера започна с една седмица по-късно, а се очаква краят му да бъде около 18 юни.", "date": "2019.06.13", "title": " По-ниски добиви от зърно, череши и маслодайна роза"}
{"url": "https://duma.bg/kontsesionerat-na-letishte-sofiya-yasen-prez-yuli-n193790", "text": "До 90 дни след отварянето на офертите за концесия на летище София трябва да приключи работата на комисията, която ги оценява. Към настоящия момент е в ход обсъждането на предложенията на офертите за концесията за летище София в тяхната пълнота. Това заяви транспортният министър Росен Желязков по време на блиц контрола в ресорната парламентарна комисия. Очаква се през юли да се произнесе комисията, посочи още транспортният министър. Той допълни, че всички участници следват бизнес модела, който съставлява същината на концесионния договор. Желязков акцентира върху обема и сложността на работата на комисията и допълни, че офертите и предложенията са между 600 и 800 страници без приложенията към тях. По думите му това са финансови и икономически модели, които имат за цел да убедят комисията и държавата за сериозността на намеренията на концесионера. През следващата седмица ще бъдат изпратени допълнителни въпроси относно неясни теми, които са засегнати от бизнес моделите на кандидатите, а срокът, в който ще имат време да отговорят, се очаква да бъде около 5 дни, поясни още транспортният министър. ", "date": "2019.06.13", "title": "Концесионерът на летище София ясен през юли"}
{"url": "https://duma.bg/shte-platim-50-mln-lv-za-goriva-za-chinovnitsite-n193792", "text": "Централният орган за покупки към Министерството на финансите е обявил обществена поръчка за горива на държавните автомобили за следващите 2 години. Търгът е на стойност 50 млн. лв. и е с наименование \"Доставка на автомобилно гориво чрез карти за безналично плащане за органи на изпълнителната власт и техни администрации\". Договорът е под формата на рамково споразумение и ще влезе в сила от датата на сключване до 31 януари 2021 г.  За доставчик на услугата ще бъдат избрани четирима изпълнители, с които ще бъде сключено рамково споразумение \"при неопределени всички условия\", пише още в условията на търга. Доставчиците трябва да имат минимален годишен оборот от 15 млн. лв. за последните три приключили финансови години, развита търговска мрежа от бензиностанции в поне 15 областни града. Те трябва да продават гориво, което отговаря на качествените изисквания, и да предлагат система за картово разплащане. Срокът за получаване на оферти е 19 юли 2019 г.", "date": "2019.06.13", "title": "Ще платим 50 млн. лв. за горива за чиновниците"}
{"url": "https://duma.bg/rumen-draganov-ministar-angelkova-ne-razbira-ot-turizam-n193794", "text": "Според директора на Института за анализи и прогнози на информационната среда в туризма Румен Драганов министър Николина Ангелкова не разбира от туризъм. Това стана ясно от думите на Драганов вчера пред БНР. Той обясни, че в момента има и пълни хотели, и напълно празни, като всичко зависи от това как се управляват и каква им е политиката и качеството. \"В една кризисна ситуация, в която сме, виждаме кой разбира от туризъм и кой не. Нашият трагизъм е това, че имаме министър и министерство, които нищо не разбират от туризъм. Ние като членове на ЕС сме най-консервативната държава. Ние мислим, че ЕС трябва на нас да ни дава пари, а не ние да даваме пари на ЕС точно чрез туризъм. Ние може да имаме много повече пари от туризъм, ако имаме по-добра политика, каквато нямаме\", коментира Драганов. Според него се изпускат важни моменти и събития, които могат да се използват за маркетингово позициониране в страната и извън нея. Една от причините за това е, че нямаме национална хотелска асоциация, а бизнесът в сферата е напълно разединен. \"Най-голямата концептуална грешка на българския туризъм е, че нямаме национална хотелска асоциация и че категоризацията не се извършва по места. Докато ние сме концентрирали в Министерството на туризма и категоризацията, и регистрацията, и контрола, т. е. те сами контролират себе си, ще имаме този трагизъм на ситуацията. Малките градчета трябва сами да категоризират хотелите по места. Кметовете трябва да управляват плажовете. Трябва да има и изискване - който иска да строи нов хотел, трябва да има съгласието на другите хотелиери в съответната общност. Колкото повече легла, толкова повече пада средната заетост, толкова повече пада цената и толкова повече нямаме пари за заплати. Ще ставаме по-бедни с тази политика, която имаме на абсолютна свободия и всеки да си прави каквото иска\", каза експертът. Драганов коментира и промените в Закона за Черноморското крайбрежие, срещу които във вторник имаше протест пред Народното събрание. Според него основната цел е приватизираните вече дюни да бъдат застроени.", "date": "2019.06.13", "title": "Румен Драганов:   Министър Ангелкова не разбира от туризъм"}
{"url": "https://duma.bg/1345-lv-za-dekar-zemedelska-zemya-v-dobrudzha-n193793", "text": "При сделките за земеделска земя и аренда в селското стопанство през миналата година се наблюдава както увеличение, така и намаление в зависимост от региона, в който са сключвани те. По-скъпо са се търгували нивите, но по-малък е интересът към  постоянно затревени площи и цената им е паднала. През миналата година средната цена на един декар земеделска земя достига 941 лв., което е със 7,9% повече в сравнение с 2017 година, отчете Националният статистически институт. На годишна база е поскъпнала цената на нивите - с 12,6%. Сделките за постоянно затревените площи обаче са се сключвали на по-ниски цени с 16,8%. Данните на националната статистика показват, че през 2018 г. най-висока e цената на земеделската земя в Североизточния район - 1345 лв. на декар. Най-голямо е годишното увеличение на цената на един декар земеделска земя в Северния централен район - с 39,5%, и в Южния централен район - с 22,7%. Сделките за покупка на земя в Югоизточния район остава почти на същото равнище спрямо 2017 г. - отбелязано е слабо повишение с 0,8%. През миналата година се наблюдава намаление на цената на един декар земеделска земя в Югозападния район - с 53,4%, в Северозападния - с 4,5%, и в Североизточния район - с 4%. През миналата година средната цена на рентата на един декар наета/арендувана земеделска земя достига 48 лева, което е с 4,3% повече спрямо 2017 година. За една година рентата за нивите се е увеличила с 6,4%. Цената на постоянно затревените площи остава без промяна. През миналата година най-висока цената за един декар наета/арендувана земеделска земя са получавали собствениците в Североизточния район - 69 лева. Увеличение на цената на рентата спрямо 2017 година се наблюдава във всички статистически райони с изключение на Южния централен район.", "date": "2019.06.13", "title": "1345 лв. за декар земеделска земя в Добруджа"}
{"url": "https://duma.bg/sedem-shofori-sa-hvanati-da-karat-s-nad-200-kmch-n193773", "text": "Седем шофьори са били засечени от радарите на пътна полиция да карат с над 200 км/ч през последните шест месеца. Рекордьорът е сниман на магистрала \"Струма\"  с 277 км/ч. На същия пътен участък има и случай на шофьор, преминал пред радара с 268 км/ч. Почти толкова бързо е карал водач на магистрала \"Тракия\" край Пазарджик. Над 1100 са фрапиращите случаи на превишена скорост за полугодието. При един от тях радарът засича шофьор с 216 км/ч на главния път Бяла - Плевен - София при ограничение 90 км/ч. Варненец пък е развил 186 км/ч при ограничение от 60 км/ч. В масовия случай шофьорите карат твърде бързо в градове и села. Глобата, която рекордьорите по превишена скорост ще отнесат, е между 1200 и 1350 лева. Законът постановява, че при превишение на скоростта с повече от 50 км/ч над позволеното шофьорската книжка се отнема за по три месеца. Според експертите основните причини за фрапантните нарушения са чувство за безнаказаност и висока самооценка. Според статистиката на КАТ от 4 милиона шофьори близо 400 000 са притежатели на златен талон. Той се издава, ако не си правил нарушения 6 години. Според експертите по пътна безопасност повечето от примерните шофьори всъщност не са сядали зад волана с години.", "date": "2019.06.13", "title": "Седем шофьори са хванати  да карат с над 200 км/ч"}
{"url": "https://duma.bg/zakon-zaplaha-n193812", "text": "Собственикът на кучета убийци, които умъртвиха човек във Владо Тричков, може да получи присъда до 5 години затвор и глоба до 10 000 лева, гласи законът. Един закон трябва да удовлетворява определен обществен интерес - в случая обществената нужда от справедливост (не мъст). Е, до пет години затвор за човешка смърт удовлетворява ли такава потребност? Познавачите на юридическите тънкости ще рипнат, че става дума за непредумишлено предизвикане на човешка смърт, че извършителят не е собственикът на кучетата, а самите кучета. Но точно такива \"тънкости\" плетат паяжината на правната казуистика, която натиква в ъгъла справедливостта.   А, между другото, тънкости наистина има и те не са в полза на кучешкия собственик. Още през 2016 г. е имало сигнали срещу него, съставяни са и протоколи да направи така, че кучетата да не напускат двора. Да направи такава ограда, че да не я прескачат. Не го е направил и всъщност е представлявал обществена опасност. Ако я е пренебрегвал, още по-зле за него, а ако пък не я е осъзнавал, това изобщо не го оневинява. И това са все \"тънкости\", които просто плачат за графата \"утежняващи вината обстоятелства\". Или за дефиницията \"съучастник в убийство на човек\".   Но присъда до пет години затвор едва ли отчита такива подробности. Плюс, че тя най-вероятно ще бъде намалена наполовина или с 1/3 за добро поведение и след 2-3 години собственикът ще се радва на свободата. А невинната му жертва ще гние в земята. Какво общество сме, ако правораздаването натрапва такава \"справедливост\"? Законът обаче има и възпираща, възпитателна функция. Ако други или бъдещи собственици на кучета знаят, че ще отидат зад решетките не до 5, а най-малко до 10-15 години, няма ли да реагират на сигнали и протоколи и да вдигат непреодолими за кучетата си огради? Цунамито на престъпността у нас след 10 ноември не се ли дължи и на това меко, \"цивилизовано\" законодателство? ", "date": "2019.06.13", "title": "Закон заплаха"}
{"url": "https://duma.bg/karatsi-n193811", "text": "Не, не става дума за едноименния филм на Ивайло Христов, а за новите газови проекти. В рамките на няколко дни стартът на изграждането на българската част от \"Турски поток\" и на газовата връзка с Гърция удари на камък. Причината за \"Турски поток\" е жалба до КЗК на саудитския консорциум \"Аркад\" срещу решението на възложителя \"Булгартрансгаз\" да го декласира от спечелената надпревара. \"Аркад\" бе заменен  от конкурента си - обединение \"Газово развитие и разширение в България\" (ГРРБ).  Премиерите на България и Гърция направиха и първа копка на строежа на газовата връзка между двете страни преди близо три седмици, но проектът реално не може да тръгне заради жалбата на фирмата \"Топливо-2\" срещу определението на КЗК за предварително изпълнение на поръчката за доставка на тръби. По принцип подобни ходове с обжалванията са част от играта, но в нашия случай става дума по-скоро за некомпетентна и непоследователна енергийна политика. Преди време Румен Овчаров каза в Стара Загора, че секторът в момента се управлява от \"ливади\", и вероятно е прав. Защото, като нямаш достатъчното ниво на компетентност, а си сложен на поста от политкомисарите на ГЕРБ, най-лесно е да изпълняваш командите на Брюксел и на новия по-голям брат. Една от тях е: \"Диверсификация на всяка цена\" (разбирай, ограничаване на достъпа на руски природен газ до европейския пазар, включително и българския). Затова явно някой имаше излишни 50 млн. евро да ги зарови по дъното на р. Дунав, правейки газова връзка с Румъния, която бе отнесена от течението на реката. Тази тръба и в момента е суха, защото просто няма откъде да дойде сега горивото по нея. Сега ще се свързваме и с Комотини срещу 200 млн. лв., въпреки че има връзка с Гърция. При такава енергийна политика не е изключено догодина България да попадне в газова блокада. Тогава спират доставките през Украйна, а връзката със Сърбия няма да е готова заради забавянето на \"Турски поток\". Е, каръци. ", "date": "2019.06.13", "title": "Каръци"}
{"url": "https://duma.bg/makron-iska-nov-dialog-s-rusiya-n193801", "text": "Френският президент Еманюел Макрон се обяви за нов импулс на стратегическия диалог с Русия. Това той направи в интервю за швейцарската телевизия Ер Те Ес (RTS), анонсирайки предстоящи преговори с Владимир Путин. \"Трябва ни стратегическа дискусия, затова в най-близко време ще имам нов подробен и съдържателен разговор с президента на Русия Владимир Путин\", каза Макрон. Той добави, че размяната на мнения с руския си колега той би искал да направи не само като президент на Франция, но и като председател на Групата на седемте (Г-7), предаде ТАСС.  \"На Европа й е необходим нов диалог по въпросите на доверието и сигурността в отношенията с Русия\", смята френският лидер. Той призна, че в отношенията между Русия и Европа има разногласия, но \"ние работим заедно\".  Макрон напомни, че Европа и Русия са свързани със съвместна история. \"Това е велика страна, която преживя драма заедно с нас. Никога не бива да се забравя това, което им се наложи да преживеят през годините на Втората световна война\", изтъкна той.  През май Макрон и германската канцлерка Ангела Меркел размениха мнения с Владимир Путин по време на тристранен телефонен разговор по повод смяната на властта в Украйна и избирането на Владимир Зеленски за президент на тази държава.   Интересно е, че първа в Москва реагира не президентската институция, а парламентът. По-точно влиятелният иначе сенатор Алексей Пушков, който оглавява комисията по информационната политика в Съвета на федерацията, горната камара на федералния парламент. На страницата си в туитър професионалният дипломат и политолог написа: \"Това е истинско послание. Но засега това са само думи, а действията са удължаване на санкциите за следващите шест месеца. Трудно е да се очаква появата на граматиката на доверието в условията на санкции. Те пораждат само граматиката на недоверието.\"", "date": "2019.06.13", "title": "Макрон иска нов   диалог с Русия"}
{"url": "https://duma.bg/oon-osadi-nasilieto-v-sudan-n193796", "text": "Съветът за сигурност на ООН решително осъди насилието срещу демонстранти в Судан, пише АФП. В изявление, прието единодушно, Съветът за сигурност призовава за незабавно прекратяване на атаките срещу цивилни и подчертава важността на спазването на човешките права. След месеци на протести срещу автократичното управление на президента Омар ал-Башир той беше свален на 11 април. Властта обаче взе военна хунта, което не се приема от протестиращите. Те настояват за избори и цивилно управление на страната. Преговорите между двете страни пропаднаха, след като не се постигна съгласие дали временната власт в Судан трябва да се оглавява от военен, или от цивилен. Африканският съюз се опитва да тласне Судан по пътя на цивилното управление, а ООН подкрепя регионалната организация за тази позиция.", "date": "2019.06.13", "title": "ООН осъди насилието в Судан"}
{"url": "https://duma.bg/koy-kara-vlaka-n193813", "text": "Лудо мерене на популизмите настана в парламента. По безпрецедентно бърза процедура мнозинството гласува на първо четене партийна субсидия от 1 лев за глас.  . Партиите трябвало да се издържат по американски модел - от дарения. Така всяка партия ще трябва да се обзаведе минимум с един Пеевски. Той ще плаща, тя ще играе по свирката му. Аршинната история с партийните субсидии е откровена гавра. С политическия модел, който вече няма да е политически, а икономически, олигархически, мафиотски. Мутренски. С избирателя, който нищо и никого няма да избира. Ще бъде изнасилван и прекарван, при това без \"ангажимент\" под формата на кебапче, бира или баклава. С кандидатите, които няма да са никакви кандидати и представители, а метреси на повикване. И днес има предостатъчно. Но сме заплашени да се върнем във времето на анцузите с мобифони и бухалки. Сега поне изглеждат по-прилично.  Както са тръгнали, утре ще предложат отрицателна субсидия. Имаш партия - плащаш на държавата, извинете - на ГЕРБ. Който дари на опозицията - да му мисли. Който не дари на ГЕРБ - двойно да му мисли. За \"разминаването\" между Борисов и Пеевски не се заблуждавайте. Пазарлъкът предстои. Който кара влака, той ще прибира парсата.", "date": "2019.06.13", "title": "Кой кара влака"}
{"url": "https://duma.bg/kratki-novini-n193795", "text": "Сирийските държавни медии обявиха, че противовъздушната отбрана на страната е предотвратила ракетни удари от Израел, пише Риа Новости. Целта им бил хълмът Тал ал Хара в Южна Сирия. Мястото е считано за стратегически наблюдателен пост към окупираните Голански възвишения. Израел вече няколко пъти нанася удари от въздуха срещу военни обекти в Сирия. Тел Авив твърди, че целта им са доставки на оръжие от Иран. Сирия отхвърля тези твърдения и понякога заплашва Израел с ответен удар. Южнокорейският президент Мун Дже Ин призова американският президент Доналд Тръмп и севернокорейският лидер Ким Чен Ун да се срещнат скоро. Според него продължителният застой отслабва у двамата политици желанието за диалог за ситуацията на Корейския полуостров. Мун Дже Ин направи изказването по повод годишнината от историческата среща на двамата в Сингапур. Във вторник Тръмп каза, че е получил \"прекрасно писмо\" от Ким Чен Ун. Посланиците на страните членки на ЕС постигнаха съгласие да удължат забраната за инвестиции на Кримския полуостров с още една година, съобщава радио \"Свободна Европа\". Източници, запознати с проведените обсъждания, са разкрили пред радиото, че решението за удължаване на санкциите ще бъде взето официално на министерско ниво в следващите две седмици. Езикът, използван в писмото, изпратено от Вашингтон на Анкара относно отстраняването на Турция от програмата за изтребителя Ф-35, не отговаря на духа на НАТО. Това обяви турският военен министър Хулуси Акар, цитиран от Ройтерс. Той каза още, че Турция подготвя отговор на писмото и че то ще бъде изпратено на САЩ през следващите дни. Той добави, че днес ще проведе телефонен разговор с американския си колега Патрик Шанахан.", "date": "2019.06.13", "title": "Кратки новини"}
{"url": "https://duma.bg/promenite-v-klimata-zaplashvat-mira-n193800", "text": "Климатичните промени ще представляват заплаха за мира в държавите по света през следващото десетилетие. Това става ясно от глобалния индекс на мира на базирания в Австралия Институт за икономика и мир, предаде Ройтерс. Всяка година институтът представя глобален индекс на мира. В него са подредени страните, като най-отгоре са тези, които са смятани за най-мирни. Подредбата е въз основа на 23 фактора, като: вътрешни и външни конфликти, военни разходи, тероризъм, убийства, друга престъпност и други.  За първи път глобалното затопляне се посочва като основен риск. Близо 1 милиард души живеят в региони с висок риск от глобално затопляне, а 40% от тях са в държави, които са въвлечени в конфликт, отчита институтът. Климатичните промени водят до конфликти заради съперничеството за изчерпващите се ресурси и също могат да заплашат прехраната, и да предизвикат масова миграция, поясняват авторите на изследването. Иначе през 2019 година светът е станал малко по-сигурен за първи път от пет години, отбелязват от Института за икономика и мир, който е използвал данни от мозъчни тръстове, изследователски институти, правителства и университети при изготвянето на индекса. Но светът остава значително по-малко мирен в сравнение с преди 10 години заради различни фактори, включително и конфликтите в Близкия изток, засилването на тероризма и увеличаването на броя на бежанците. Според авторите на проучването разрешаването на конфликтите може да помогне на държавите по-добре да си сътрудничат в борбата с глобалното затопляне. Експерти приветстваха включването на климатичните промени като фактор за риск от конфликти. Индексът определя позицията на всяка страна с точкова система от 1 до 5. Едно означава, че държавата е най-мирна, а пет - най-нестабилна, като се основава на 23 индикатора - от нивото на убийства до внос на оръжие. България е на 26-о място с 1,607 точки. Няма промяна на позицията ни от миналата година. Най-мирни страни са Исландия, Нова Зеландия, Португалия, Австрия, Дания, Канада, Сингапур, Словения, Япония и Чехия. Русия е на 154-о място от 163 страни, а САЩ са на 128-о. Китай е на 110-о място. На последните две места са Сирия и Афганистан.", "date": "2019.06.13", "title": "Промените в климата заплашват мира"}
{"url": "https://duma.bg/balgari-yunatsi!-n193810", "text": "Край. Свърши се. Вече всичко е загубено! Не говоря за правителството, а за националите по футбол. Че каква е разликата, ще каже някой. Как каква? Футболистите барем търчат по игрището, потят се, бият ъглов удар чат-пат... И министрите търчат, ще рече онзи, виж им командировъчните. Сейшели, Кариби, Малдиви, що път бият, горките. Някаква тъпа реклама се забива в главата ми като косоварски гол в мрежата на татковия Николайчо.  Световните историци спорят кой по-дълго се е задържал на власт - Тодор Живков, Фидел Кастро или Боби Михайлов? Първите двама си отидоха, мир на праха им, а Боби има шанс да подобри рекорда, пък да развее перчем на дансинга. Ча-ка-ра-ка!   Но спри, сърце! Родните лъвове водят люта битка за всяка педя земя срещу световния футболен колос Косово. Ако бием, а Чехия падне, пък Англия загуби, а Черна гора се откаже, има надежда да продължим. Ех, мечти, мечти...  Пийвам глътка домашен сок от рециклирано грозде, боцвам анадолски домат и стискам палци нашите опълченци да устискат, да увардят вратата от косоварската обсада... Жена ми нещо ми казва. Жените винаги избират най-неподходящия момент да кажат поредната глупост. Доматите свършили. Иди купи, казвам, без да откъсвам очи от малкия екран. Нямала пари. И аз нямам, но какво от това. Важното е да бием! Нарежи листата на фикуса, сложи им оцет и олио и салатата е готова. Айде, Ивелине, ритни го тоя, к'во го гледаш! Ало, съдията, стига си чел \"Граф Монте Кристо\", не виждаш ли, че на нашия футболист му сготвиха белите бъбреци на омлет. О, небеса, Исмаил Иса вкара гол! Ураааа! Що се радваш, дудне жена ми, тоя не е ли от Косово? Абе, наше момче е! Българи, юнаци! Леле каква радост настана в квартала. На партера снаха и свекърва се прегърнаха, инвалид от горния етаж патериците хвърли. Комшията извади калашник, цял пълнител изпразни. В това време Косово ни вкара два бързи, а Ники Михайлов стърчи истукан като Николета на кастинг за манекенки. Ако синчето на футболния бос вардеше Шипка, още да сме под турско робство, пардон, османско присъствие...  Ей затова ме боли! Наште прославени лъвове се щурат по терена като секвестирани юрдечки в текезесарска ливада, а ония от бившата сръбска провинция ни овъргаляха в катран и слама. Жена ми пак нещо говори. Каква кола? Мойта кола? Какво са я направили? Откраднали са я? Много важно! Време й беше. От нашия вход само мойта остана неоткрадната. Нищо, важното е да бием!  Ех, тоя Антон Недялков, по-добре да се ориентира към шахмата. Жена ми отново нещо говори зад гърба ми... Съкратили ме. Много важно! Аре бе, Десподов, центрирай поне веднъж като хората! Жена ми пак дудне в най-инфарктния миг от мача. Ипотекирали жилището ни заради неплатено парно. Ама нали нямаме радиатори? Добре бе, нека го ипотекират, важното е да изравним! Всъщност защо очакваме чудеса във футбола. Каквито са политиците, такива са и ритнитопковците. Обаче някой ще каже - а я ги виж, косоварите! Няма ги на картата, а как сърцато играят. Господи, като си спомня онова незабравимо американско лято преди години! Шарън Стоун сънуваше кривия ляв крак на Стоичков, ех! Бременни булки на \"Витошка\" раждаха спонтанно от радост. Дойде Боби Михайлов на власт и сложи край на вълшебната приказка...  Пак е жена ми. Гости сме имали. Ами покани ги да гледат мача. Ама \"сини каски\" били. Нищо де, к'во от това. Да си свалят каските в антрето и да дойдат да пием по една гроздова. Ама каските искали да я вземат на чужда вяра. Да те взимат ма, щом нямат вкус! Не ме занимавай с глупости, важното е да бием! Ама ония не жена ми, ами България искали да вземат. Да я взимат, щом са толкоз мераклии. Те, родните айдуци, к'вото имаше, взеха. Да взимат и държавата, и футбола, та да се свърши веднъж завинаги.  ", "date": "2019.06.13", "title": "Българи, юнаци!"}
{"url": "https://duma.bg/nikolay-dimitrov--institutsiite-se-zaigraha-sas-strahovete-na-horata-n193809", "text": "- През последните години свикнахме нещата да не се случват случайно и всяко шумно събитие да \"заглушава\" друго в публичното пространство. Засега по-скоро смятам, че тази \"буря в капачка от бутилка\" не е във връзка с нещо друго. Но в самото поднасяне на информацията има много странни неща. На първо място - появи се като гръм от ясно небе новина, че е хванат \"опасен терорист\". Който, освен всичко друго, няколко дни подред беше описван от зам.-главния прокурор все със суперлатива \"свръхинтелигентен\". После се оказа, че новината е \"със задна дата\" и \"гръмна\" с очевидно недобре преценени последици. Така или иначе остава усещането за нещо, направено набързо и \"надве-натри\". Това е, меко казано, смущаващо. Още повече, че беше представено като съвместна акция между ключовите правораздавателни и правозащитни институции. - Пътят към ада е постлан с добри намерения... И тук отново виждаме нещо такова: разтревожен родител търси съдействие, за да помогне на детето си. Чудесно! Ние, психолозите, постоянно апелираме: когато има проблем - да се търси съдействие за решаването му. Ако не се бяха появили точно тези последици, на които станахме свидетели, нещата със сигурност щяха да имат друг изход. Но в момента не искам да съм нито на мястото на родителя, нито на мястото на детето! - Всичко е въпрос на индивидуална работа по индивидуален случай. Най-погрешно е радикалното противопоставяне, \"влизането на остро\", най-често породено от панически страх у родителя, че ще загуби детето си завинаги (или поне това дете, което познава). Обикновено говорим за заплахи от банди, секти, терористични групировки. Първото нещо, което всеки родител трябва да направи, е да си зададе въпроса: \"Ако аз бях на негово място и моите родители постъпеха така с мен, дали биха постигнали нещо, и какво точно?\". Тогава - мисля си - всеки ще си отговори дали е било ефективно, когато са му забранявали да яде сладко като малък, криели са кабела на телевизора или са му забранявали, със съответните скандали и драми, да се вижда с тийнейджърската си любов. Изобщо - детето ти трябва да чувства, че сте \"от един отбор\", а не - че родителят е най-големият му противник! Иначе детето (пък и всеки човек, впрочем) ще се противопостави, дори и просто на инат.  - Ключов закон на пиара е да даваш едновременно хем толкова \"малко\" информация, така че да не навредиш на този, за чиито интереси работиш, хем толкова \"много\", че да е достатъчно на публиката (в т.ч. и на журналистите), за да не дразниш излишно любопитството им. Точно тук институциите се издъниха и не прецениха, че няма как да се заиграеш по този нелеп начин с най-първичния страх у хората, особено при наличието на един \"свръхинтелигентен\" свръхзлодей, а накрая посланието, което оставяш, е \"Няма да ти кажа, пък!\". Изтичането на информация, показването на снимки на самото дете, на семейството му, включително и ровенето във фейсбука на баба му за пореден път разкрива една болезнена истина, свързана с нивото на българската журналистика. За жалост то отдавна не е това, което се описва в учебниците и в етичните стандарти. Това, което се случи, беше чиста мерзост! Но - пак казвам - тя е реактивна, тя се случи, защото някой не прецени добре ситуацията, не прецени последиците и не прецени какво, кога и как да каже. Има и една линия, която обаче много убягва: няколко дни подред медиите съзаклятнически мълчаха и препредаваха само това, което съответните пиари на съответната институция ги \"помолваха\" да съобщят или да не съобщават. Тук съвсем не става въпрос само за този случай. Извинете ме, но това също не е журналистика! Да чакаш информация от институционалния пиар, която след това да излъчиш или публикуваш във вида, в който ти е поднесена от него, е журналистическа импотентност. И макар тя също да е симптоматична за родната медийна среда, в повечето случаи говори за много опасно залиняване на журналистите. - Имало потребност: като се започне от внимание, мине се през уважение, подкрепяща среда, любов... Какво прави всеки от нас, когато има нужда от внимание, уважение, подкрепа, и не го получи от най-близкия си? Търси си \"друг най-близък\". Естествено, вербовчиците не са със 100-процентова успеваемост. И телефонните измамници не са. Но и ало-измамникът, и търговецът, и вербовчикът пробва. И ако при мен не стане - при тебе ще стане. - През 1995 г., когато Шоко Асахара, полусляп и без висше образование самозван месия, организира атентат в токийското метро, се оказва, че е разчитал на членове на сектата си - все инженери, химици, физици - едни от най-блестящите умове на Япония. 30-ина години по-рано Чарлз Менсън организира своя култ, станал известен с поредица убийства в Лос Анджелис, в който привлича най-обикновени млади хора, които по нищо не се отличават от тълпата. Един трети от по-известните лидери на култове - Адолфо Констанцо - разчита основно на наркопласьори и полицаи. Така че да обобщаваме и да се опитваме да изведем някакъв профил на потенциалната жертва на радикализация би било твърде фриволно. Но има едно нещо, което е ключово - това е незадоволената потребност, която вербовчикът много фино улавя и прави всичко възможно човекът да почувства, че \"точно тази среда\", \"точно тази идея\" са това, което винаги е търсил, и това, което най-сетне е намерил... В случая в Япония блестящите умове получават отговора, който не може да получат от традиционната наука, но към който постоянно се стремят - какво има \"отвъд\" границата на познанието. В този с Лос Анджелис няколко заблудени тийнейджъри хипита получават любов от някого, който замества или влиза в ролята на \"по-добрата версия\" на родителите, с които те не са в особено добри взаимоотношения. Иронично или не - но в случая с Констанцо нещата са много по-различни - той играе двойна игра с полицията и наркобосовете и умело \"жонглира\" с информацията, която има, но като я предава на едната или другата страна, той твърди, че я е \"получил свише\". Така, когато полицията заловяла някой дребен наркопласьор по информация на Констанцо, или пък наркобосовете избегнели полицейска засада, пак по негови данни, те започвали да вярват в свръхестествените му способности и безпрекословно да му се подчиняват, като му докарват хора за човешките жертвоприношения, с които той \"гадаел\"... Надявам се това да не са само увлекателни факти, а такива, които подкрепят отговора ми: най-уязвими за вербуване са хората, които не срещат разбиране и подкрепа, не получават внимание и достатъчно грижа. ", "date": "2019.06.13", "title": "Николай Димитров:      Институциите се заиграха   със страховете на хората"}
{"url": "https://duma.bg/ek-nastoya-london-da-si-plati-za-razvoda-n193797", "text": "Европейската комисия предупреди днес, че Великобритания ще трябва да плати останалата част от бюджета на ЕС дори ако напусне съюза без сделка. В изявление относно подготовката за напускането на Обединеното кралство от Брюксел казаха, че няма да започнат търговски преговори, докато Лондон не изпълни „своите финални ангажименти, които има към ЕС като страна членка”. Според споразумението, което британският премиер Тереза Мей подписа миналата година, Великобритания ще трябва да изплати около 44 милиарда евро на ЕС. Бившият британски външен министър Борис Джонсън се обяви против плащането и предположи, че тази спестена сума ще даде на Обединеното кралство надмощие в разговорите за развода, но от ЕС заявиха, че за такива разговори не може да става и дума, ако сметката не бъде оправена.  Ирландия, чиято граница може да бъде пряко засегната от Брекзит, също предупреди, че нов премиер не означава нова сделка. \"Малко съм притеснен, че някои хора в Лондон, изглежда, смятат, че след като Камарата на общините не успя да ратифицира това споразумение, това автоматично означава, че те ще получат по-добра сделка. Това е ужасна политическа грешка. Надявам се, че няма да бъде направена такава грешка в Лондон\", изтъкна ирландският премиер Лео Варадкар пред местния парламент.", "date": "2019.06.13", "title": " ЕК настоя Лондон да си плати за развода"}
{"url": "https://duma.bg/shindzo-abe-iska-da-posrednichi-mezhdu-iran-i-sasht-n193799", "text": "Японският премиер Шиндзо Абе започва официално посещение в Иран в сряда, по време на което той ще се срещне с президента Хасан Рухани, както и с лидера и духовен лидер на Ислямската република, аятолах Али Хаменей. Това е първото пътуване на глава на японското правителство към Иран от 1978 г. насам, припомня ТАСС. Истинската цел на първата за 41 години визита на японския премиер в Иран е да доведе на срещата на върха на Г-20, която ще се проведе в Осака през юни, духовния лидер аятолах Али Хаменей и да организира преговори между него и президента на САЩ Доналд Тръмп, съобщи източник на РИА Новости. Посещението на премиера Шиндзо Абе в Иран ще продължи от 12 до 14 юни.  Посещението също е посветено на 90-годишнината от установяването на дипломатически отношения между Токио и Техеран. Самият Абе заяви, че по време на посещението си в Иран очаква да засили приятелските си отношения с тази страна.  По време на посещението си в Япония миналия месец Тръмп заяви, че се интересува от намерението на Абе да играе ролята на посредник между САЩ и Иран. Стопанинът на Белия дом припомни, че лидерите на Япония и Ислямска република Иран са в добри отношения.  Япония също така бе една от държавите, пострадали от американските санкции срещу продажбата на ирански петрол и има пряк интерес от подобряване на отношенията и евентуално възобновяване на доставките.", "date": "2019.06.13", "title": "Шиндзо Абе иска да посредничи между Иран и САЩ"}
{"url": "https://duma.bg/idva-li-krayat-na-transmazninite-n193808", "text": "Световната здравна организация (СЗО) представи през миналата година план за премахване на трансмазнините (хидрогенирани мазнини) от световния пазар на храни, който трябва да се осъществи за пет години. Според СЗО употребата на трансмазнини, характерни за готовите печива и преработените храни, води до над 500 хил. смъртни случая всяка година. Това е кризисно равнище и е най-сериозният фронт, на който да се борим, каза тогава генералният директор на СЗО д-р Тедрос Гебрейесус. Изкуствените трансмазнини са нездравословни. Те се получават, когато към растително масло бъде добавен водород, за да го вплътни, както е при производството на маргарина. Според здравните експерти индустриалните трансмазнини могат да бъдат заменени с масло от канола (рапица) или с други продукти. Естествени трансмазнини се съдържат в месото и млечните продукти. Трансмазнини или хидрогенирани мазнини се използват при производството на чипсове, снаксове и пакетирани тестени храни заради по-голямата им трайност и твърдост. Според СЗО обаче те а смъртността от тях - с 28%. Световната здравна организация препоръчва трансмазнините да не превишават 1% от дневния хранителен прием. Те са вреден компонент, който може да бъде премахнат лесно и без големи разходи, заявява Франческо Бранка, ръководител на дирекция \"Хранене за здраве и развитие\" към СЗО. От Световната здравна организация са убедени, че премахването на трансмазнините може да бъде постигнато до 5 години, тъй като процесът вече е в ход. Например Дания е елиминирала тези мазнини преди 15 години. САЩ и други 40 държави вземат сериозни мерки за премахването им. СЗО настоя средно развитите и по-слабо развитите икономики също да се включат в битката срещу трансмазнините. Европейската комисия вече действа в тази посока, защото през април прие нов регламент за определяне на максималния лимит за използването на промишлено произведените трансмазнини в храните от ЕС. През годините редица научни изследвания, включително и на Европейския орган за безопасност на храните, предупредиха, че хранителният прием на трансмазнините  за да се избегнат рисковете за здравето. Максималният лимит, който се поставя, е до 2 гр трансмазнини на 100 гр от мазнините в храна, предназначена за крайния консуматор и за доставка на дребно. Също така производителите трябва да предоставят информация за количеството на трансмазнини в храна, доставена на други предприятия, ако лимитът от 2 гр е надвишен. Регулацията ще влезе в сила от 2 април 2021 г. Още в края на 2015 г. Европейският съюз направи първа стъпка по пътя към забрана на трансмазнините. Европейската комисия излезе със становище, че трябват адекватни законови мерки за ограничаване на вредните мазнини в производствения процес. В свой доклад ЕК посочи, че сърдечносъдовите заболявания са основна причина за преждевременна смърт в Евросъюза - виновни са за 46% от случаите. Държави като Дания и Австрия отпреди години вече са въвели законови ограничения за производителите - продуктите не могат да съдържат повече от 2 гр трансмазнини на всеки 100 гр или 1% от цялостния препоръчителен калориен прием. В резултат случаите на сърдечни заболявания са намалели със 70% между 1985 и 2009 г. Интересното е, че доклад на Еврокомисията отчете, че средният прием на трасмазнините в общността е нисък - под препоръчителните международни норми. Това обаче не можело да се каже за всички държави и социални групи. Храните с високо съдържание на хидрогенерирани и частично хидрогенерирани мазнини са изключително популярни сред по-бедните хора. В страните от Източна Европа - България, Полша, Хърватия и Словения, все още е чест случай вредните мазнини да изобилстват в преработените хранителни продукти заради липсата на законови мерки, отчете докладът. Според СЗО за живеещите  В България единствената форма на контрол е свързана с доброволната саморегулация на производителите и маркировката на храните. Вероятно много производители и сега покриват нормите, които трябва да влязат в сила през 2021 г. Понеже се касае за регламент на ЕС, не е задължително за въвеждането му да бъде изготвен специален закон, а е достатъчно приемането на наредба или промяна в настоящите закони, за да влезе тази разпоредба в рамковите изисквания. Засега обаче нашите власти изобщо не коментират темата, по която върви широка дискусия от години в световен мащаб. Тук думата трябва да си кажат лекарите, специалистите по храни и най-вече технолозите. Въпросът, който си задават обаче много хора, е дали тези изисквания ще засегнат например т.нар. имитиращи млечни продукти, които са разрешени за производство и в тях се влага палмово масло. То обаче е твърдо, подобно на животинските мазнини, което означава, че вероятно регламентът няма да се отнася за него. Единственото предложено досега у нас по отношение на трансмазнините е от преди ден-два и засяга конкретно подрастващите. С промени в наредбата за храненето на децата в детските градини, качени за съгласуване от здравното министерство, се предвижда забрана в детските заведения на ястия или закуски, съдържащи напълно или частично хидрогенерирани мазнини.  \"Активни потребители\": Решението на Европа за ограничаване на хидрогенерираните мазнини е стъпка в правилна посока, но трябва да се действа по-решително. Това коментира пред ДУМА изпълнителният директор на Българската национална асоциация \"Активни потребители\" Богомил Николов. Има някои части на света, където ги забраниха изцяло, просто казаха: трансмазнини не могат да се влагат в храни, влагайте ги, където искате, но не и в храните, заяви Николов. Според него обаче с решението на ЕК се търси баланс, то е вид компромис, типично по европейски. Както е и с пластмасите за еднократна употреба - забраните са частични, даде пример той. Проблемът със сламките ще се реши, но никой не казва какво ще се прави с едрогабаритните пластмаси, обясни аналогията той.  На нас ни се иска повече - забраната да е пълна, заяви Николов. За пълната забрана сме, защото, ако нещо е вредно, най-добре е да бъде абсолютно забранено, а не да бъде дозирано. Говори се от години за вредността на трансмазнините, а в същото време търговският интерес е толкова силен, съпротивата е толкова голяма, че се привеждат най-различни аргументи, за да не се премахнат напълно. Не може да се прави компромис със здравето на хората, коментира Николов. По отношение на сроковете, които се дават - април 2021 г., Николов изрази мнение, че у нас най-вероятно ще бъде изчакан последният възможен момент. До последната седмица ще се отлага, никой няма да започне да го прилага от другата седмица, прогнозира той. Николов очаква отпор от производителите, защото влагането на трансмазнините е свързано с добрия търговски вид на продуктите. - Маргарини - Пържени картофи от заведения за бързо хранене - Готови закуски, бутер тесто - Чипс, солети, царевични пръчици - Шоколад с растителни мазнини - Растителна сметана - Пуканки за микровълнова - Промишлено произведени тестени изделия - Вафли, бисквити и кроасани - Зърнени закуски ", "date": "2019.06.13", "title": "Идва ли краят на трансмазнините?"}
{"url": "https://duma.bg/avtobiografiya-s-muzikata-na-angel-zaberski-bashta-i-sin-n193838", "text": "В последния концерт за сезона на Биг бенда на БНР, наречен \"Автобиография\", Ангел Заберски-младши ще застане на диригентския пулт, за да представи едни от най-обичаните песни на своя баща - проф. Ангел Заберски. Събитието е днес, 13 юни, от 19.30 ч. в Първо студио на Българското национално радио. Проф. Ангел Заберски (1931-2011) e известен композитор, аранжьор и преподавател. Увлечен по музиката на биг бенда, той цял живот работи върху партитурите на големите имена в нея като Дюк Елингтън и Каунт Бейзи. Един от основателите на Школата за естрадни певци при Българското национално радио, Заберски дълги години преподава в нея, а до 1974 г. работи и като музикален редактор в редакция \"Забавна музика\". Пише песни за Лили Иванова, Бисер Киров, Орлин Горанов, Панайот Панайотов, Мими Николова, Ирина Чмихова, Маргарита Радинска и други звезди на българската естрада. Негови творби печелят награди на фестивала \"Златния Орфей\" в продължение на двайсет години. Солисти в концерта \"Автобиография\" ще бъдат Велека Цанкова, Паолина Малешкова, Славина Калканджиева, Мартин Ташев и трио \"Тринити\". Биг бендът на БНР ще изпълни и инструментални пиеси на Ангел Заберски-син, един от най-талантливите и успешни автори и изпълнители в съвременната българска музика за джаз формации и класически състави.", "date": "2019.06.13", "title": "\"Автобиография\" с музиката на Ангел Заберски - баща и син "}
{"url": "https://duma.bg/zaev-tarsi-podkrepa-ot-merkel-za-es-n193798", "text": "Министър-председателят на РСМ Зоран Заев е на посещение в Германия в навечерието на срещата на върха на Европейския съвет в Брюксел в края на юни. На нея трябва да бъде определена дата за присъединителните преговори с ЕС. Заев очаква положително послание от канцлера Ангела Меркел за получаване на дата за преговори. Той подчерта, че политическите решения в страната за това дали ще има реконструкция на правителството, или предсрочни избори ще зависят именно от решението на Европейския съвет, както и от посланията и ясната комуникация относно някои стъпки, които канцлерът Меркел ще обсъди на срещата, която ще се проведе в четвъртък. Той е убеден, че страната ще получи дата за преговори. „Няма дилема, че ще получим дата за преговори, важно е да бъде по-рано“, цитира думите му МИА.  Преди да отпътува за Берлин, Заев се срещна с чешкия си колега Андрей Бабиш. Премиерът на Чехия бе на официално посещение в Скопие.  Бабиш обеща, че Чехия ще направи всичко възможно страната да получи дата за започване на преговорите. Той посочи, че Северна Македония има също подкрепата на Вишеградската група, в която освен страната му са и Словакия, Полша и Унгария и обяви, че скоро ще има среща на \"четворката\" в Будапеща, на която ще се обсъждат, наред с други неща, начините, по които да се ускори евроинтеграционният процес на страната.", "date": "2019.06.13", "title": "Заев търси подкрепа от Меркел за ЕС"}
{"url": "https://duma.bg/vsichko-da-se-provezhda-tayno!-n193807", "text": "Преди близо 80 години, през юни 1941 г., Хитлер нахлу в СССР и самонадеяно обяви, че ще го унищожи. Бе подготвил дори победния си коктейл в Ленинград. Толкова време мина оттогава, а все още има неизвестни или съзнателно премълчавани факти и документи, показващи тъмните страни на годините. Ето ви днес една тема - болезнена и отбягвана  - за \"приноса\" на  Полша в битката срещу СССР преди и по време на Голямата война.    Руско-полските и полско-съветските отношения от векове са натоварени с негативизъм и между двете страни съществува нескривана непоносимост, която понякога взема трудно обясними форми и размери - независимо дали поредният спор е за гранични територии или за най-обикновени селскостопански продукти. Очевидно многовековното съседство не е допринесло за разбирателството. (Помислете с какъв гняв реагират повечето хора у нас на зачестилите опити на някои обгрижени отвън апологети да ни убеждават колко добре сме си живели с турците и как не е имало никакво иго.) А отношенията на Русия и Полша в дълги периоди от време са били по линията \"завоеватели - угнетени\". И днес за тези отношения се спори и летят аргументи и в двете посоки, особено за това кой какво е причинил на другия по време на Втората световна война. Като че поляците, подкрепяни от Запада, надделяват със своята гръмогласност. Сякаш не може да се седне на масата и с аргументи да се разкрие историческата истина. Като тази, че поляците са били съюзници на Хитлер по време на чехословашката криза 1938-1939 г. и че самите те са окупирали част от Чехословакия; че не са допуснали съветските войски да й помогнат и дори са били готови да се сражават с тях; че техни части са воювали с Червената армия по време на Втората световна война. Днес ви предлагаме един по-различен поглед на американските публицисти Майкъл Сейърс и Алберт Кан, които се спират и на тези премълчавани събития. Например под чия диктовка избухва Варшавското въстание и трябва ли да бъде обвиняван Сталин, че не предотвратява погрома над града, причинен от хитлеристите. Който иска да им вярва, който не иска, нека представи документи, които ги опровергават - нашата страница ще им предостави място. Но черно на бяло. М. Сейърс, А. Кан През последните месеци на Втората световна война антисъветската пропаганда във Великобритания и Съединените щати се съсредоточи главно върху полския въпрос. С напредването си на запад Червената армия премина границите на Полша и започна да освобождава от нацистките нашественици все по-големи области от Полша. Английските консерватори и американските изолационисти подхвърлиха обвинението, \"че свободата на Полша е заплашена от Съветския съюз\". Седмици наред в Съединените щати печатът на Хърс и Патерсън-Маккормик настояваше да се направи необходимото за спасяване на Полша от \"болшевизма\"... Голяма част от тази антисъветска пропаганда почиваше върху изявления и материали, издавани официално от полското емигрантско правителство в Лондон и от представителите му... Полското емигрантско правителство в Лондон се считаше за законен наследник на режима на Пилсудски, чиято политика се основаваше на опозиция срещу Съветска Русия. Раймонд Бюел писа следното в своята книга \"Полша - ключът на Европа\": \"Пилсудски считаше, че Полша трябва да има голяма територия. Поради исторически причини, това можеше да стане по-лесно за сметка на Русия, отколкото на Германия.\" Предивоенната полска дипломация, под ръководството на бившия антисъветски разузнавателен офицер полковник Йозеф Бек, се насочи не срещу нацистка Германия, а срещу Съветска Русия. Полската армия съдържаше най-големия процент кавалерия от всяка армия в света и бе организирана за операции по полетата на Украйна. Полската индустрия се съсредоточаваше по германската граница, а военните укрепления - по съветската граница... Когато нацистите поднесоха своя ултиматум на чехите и последните се готвеха за съпротива, полското правителство мобилизира армията си и я разположи точно по пътищата на една възможна помощ за чехите от страна на Съветския съюз. Като награда Хитлер разреши на поляците да си възвърнат областта Тешен при подялбата на Чехословакия. През 1939 г., в навечерието на германското нахлуване в Полша, полските милитаристи все още упорстваха да ревизират самоубийствената си антисъветска политика; те отхвърлиха военно споразумение със Съветска Русия; те не можеха да позволят Червената армия да мине полската граница и да пресрещне германския вермахт. Последиците от тази политика бяха катастрофални за Полша; наскоро сред нахлуването на германците полското правителство избяга в чужбина, като взе със себе си и полските златни резерви. Отначало във Франция, а след това в Англия, представителите на това полско правителство се конституираха в полско изгнаническо правителство и продължаваха антисъветските си интриги, които докараха страната им до купища развалини. В тези интриги те получаваха подкрепата на мощни представители от международните и стопански, политически и религиозни кръгове, които считаха една победа на Съветския съюз във войната срещу Германия за заплаха срещу собствените им интереси. В това време съществуваха две полски правителства. Освен емигрантското правителство в Лондон, в самата Полша съществуваше временно полско правителство, или така нареченото варшавско правителство. Варшавското правителство се състоеше от представителите на полските антифашистки партии и отхвърляше фашистката конституция на Пилсудски от 1935 г., която поляците в Лондон поддържаха.  Ялтенското споразумение се посрещна с ревностна опозиция от полските емигранти в Лондон и от техните американски и английски съюзници. То се окачестви като пожертване на Полша. Пуснаха се в ход дипломатически интриги, за да се осуети ялтенското решение. Антисъветското брожение и интриги  около полския проблем достигнаха върха си през май 1945 г., когато съветското правителство съобщи, че е арестувало шестнадесет представители на полското емигрантско правителство в Лондон заради антисъветска дейност... Най-шумното име измежду арестуваните от съветското правителство беше генерал Леополд Бронислав Окулицки, бивш началник-щаба на полската изгнаническа армия... Тя се организира през 1941 г. на съветската земя по силата на съветско-полското споразумение, за да воюва рамо до рамо със Съветската армия срещу германците. Начело застана Владислав Андерс... За обучението и екипировката на Андерсовата армия за военни действия срещу Германия съветското правителство отпусна безлихвен заем от 300 милиона рубли, като й оказа ред услуги. Генерал Андерс, Окулицки и други полски военни лица се противопоставиха обаче тайно на споразумението с Червената армия. Те считаха, че Съветска Русия е осъдена на бързо поражение от Германия и действаха съобразно това си убеждение. ...Генерал Андерс свикал офицерите си и заявил: \"Когато Червената армия се разпадне под германските удари, което няма да стане по-късно от няколко месеца, ние ще можем да си пробием път към Каспийско море и Иран. Ние ще бъдем в състояние да вършим каквото пожелаем, защото ще представляваме единствената въоръжена сила в тази територия.\" ...До пролетта на 1942 г. войската на Андерс в Русия не беше влязла в нито едно сражение с германците. Напротив, полските офицери и войници се надъхваха непрестанно с антисъветската и антисемитска идеология на техните генерали. Най-после полското командване поиска полската армия да бъде евакуирана в Иран с помощта на англичаните. 75 491 полски офицери и войници, 37 756 членове на техните семейства напуснаха през април 1942 г. съветската земя, без да са нанесли нито един удар в защита на родната си земя... Полското емигрантско правителство се готвеше за въоръжена акция срещу Съветския съюз. Оръдие за провеждане на тази акция трябваше да стане \"Армия Крайова\", или още АК - един нелегален военен апарат в самата Полша, създаден и ръководен от лондонските емигранти. Начело на АК стоеше генерал Бор-Коморовски. В началото на 1944 г. генерал Окулицки бе повикан в щаба на генерал Сосиковски, военен представител на лондонските емигранти. Окулицки даде по-късно следните сведения за тази тайна среща: \"...Сосиковски предложи \"Армия Крайова\" да извърши мнимо разформироване, след като Червената армия прогони германците от Полша, а в тила на руските войски се създаде \"резервен щаб\".  Сосиковски заяви, че този резервен щаб ще трябва да води действията на \"Армия Крайова\" срещу Червената армия... През есента на 1944 г. Червената армия достигна бреговете на Висла и се спря пред Варшава да прегрупира силите си и докара подкрепления след продължителната си лятна офанзива. Стратегията на съветското главно командуване не предвиждаше фронтална атака срещу полската столица, а завземане чрез внезапно обграждане, за да се запази градът и населението. Но генерал Бор-Коморовски, без знанието на съветското командване и по заповед от Лондон, вдигна полските патриоти във Варшава на въстание, заявявайки им, че Червената армия се готви да навлезе в града. Поради пълната неподготвеност на Червената армия да прекоси Висла германското командване можа да бомбардира и обстрелва всички части на града, които се държаха от въстаналите полски патриоти... През есента и зимните месеци на 1944 г. и пролетта на 1945 г., когато Червената армия разгъваше гигантски офанзиви, за да нанесе последния унищожителен удар върху германската военна мощ на източния фронт, \"Армия Крайова\", под командването на генерал Окулицки, провеждаше в широки размери тероризъм, саботаж, шпионаж и въоръжени нападения в тила на Червената армия...  Отреди на АК хвърляха във въздуха влакове, които пренасяха руски войски, разрушаваха съветски военни депа, минираха пътища, по които се движеха руските войски, и повреждаха по всички възможни начини съветския транспорт и съобщителни линии. Една заповед, издадена от помощника на Окулицки на 17 септември 1944 г., гласеше: \"Операциите трябва да бъдат всестранни - вдигане във въздуха на военни влакове, камиони, ж.п. линии, изгаряне на мостове, разрушаване на складове и на съветски села. Всичко да се провежда тайно.\" ...Нарочно обучени терористични групи от АК нападаха из засада и убиваха червеноармейци и представители на варшавското правителство. Според публикуваните впоследствие непълни сведения от страна на съветските военни власти, терористи от АК са убили 594 офицери и войници от Червената армия и наранили още 294 души за един период от 8 месеца... В началото на 1945 г. съветското военно разузнаване пристъпи към залавянето на полските конспиратори в тила на съветските линии. До лятото на 1945 г. водачите попаднаха в съветски ръце. Шестнадесет от тях, между които и генерал Окулицки, бяха изправени пред военната колегия на Върховния съд на СССР... На 21 юни съветският военен съд издаде присъдите си. Трима от подсъдимите бяха оправдани. Генерал Окулицки и единадесет от другарите му бяха намерени за виновни и осъдени на затвор от четири месеца до десет години. (Процесът срещу шестнадесетте бе отложен поради заболяването на Антон Пайдак. Когато съветските власти арестуваха тези поляци, американският министър на външните работи Едуард Д. Стетиниъс и английският министър на външните работи Идън протестираха енергично, тъй като \"били арестувани видни полски демократически водачи\". След завършването на процеса Стетиниъс и Идън запазиха пълно мълчание - бел. авторите.)  След процеса Съединените щати и Великобритания оттеглиха признаването си на полското емигрантско правителство в Лондон. За законно временно правителство на Полша бе признат варшавският режим, реорганизиран съгласно условията на Ялтенското споразумение. (Съветското правителство скъса дипломатическите си отношения с полското емигрантско правителство две години преди тези събития - на 25 април 1943 г., поради антисъветската конспиративна дейност на последното. Още от самото начало емигрантското правителство се поддържаше и финансираше от английското правителство - бел. авторите.) Майкъл Сейърс, Алберт Кан, \"Големият заговор срещу Русия\", книгоиздателство \"Модерно изкуство\", 1947 г. ", "date": "2019.06.13", "title": "Всичко да се провежда тайно! "}
{"url": "https://duma.bg/sfumato-predstavya-balgariya-na-festival-v-rim-n193837", "text": "Спектакълът \"Раната Филоктет (Post-truth Лемнос)\" на Театрална работилница \"Сфумато\", с режисьор Борис Кръстев, ще бъде представен на 16 юни на шестото издание на фестивала \"Dominio Pubblico - Градът за под 25\" в Рим, научи ДУМА от Рада Баларева. Създаден през 2014 г. по идея на фестивал \"Киловат\", театър студио \"Арго\" и \"Театро дел'Оролоджио\", от 2015 г. негов домакин и основен партньор става Националният театър на Рим \"Театро ди Рома\".  Фестивалът има за цел да бъде най-значимото италианско събитие, фокусирано върху творчеството на младите - под 25 години, в областта на театъра, танца, музиката, визуалните изкуства и късометражните филми. От друга страна, той е иновативен проект за популяризиране и обучение на публиката в дисциплините на живия спектакъл благодарение на своя оригинален формат. \"Театро Индия\", който е една от основните сцени на \"Театро ди Рома\", е домакин от 10 до 16 юни на фестивала. В продължение на шест дни всички пространства на бившия индустриален комплекс са завладени от над 100 млади артисти от цяла Италия, както и 3 чуждестранни спектакъла от Великобритания, Литва и България, избрани от художественото ръководство на фестивала. Афишът включва повече от 50 спектакли, изложби, прожекции, специални събития, семинари и концерти. Участието на \"Раната Филоктет\" на ТР \"Сфумато\" се осъществява със съдействието и финансовата подкрепа на НФ \"Култура\" и Българския културен институт в Рим.", "date": "2019.06.13", "title": "\"Сфумато\" представя България на фестивал в Рим"}
{"url": "https://duma.bg/yabalkata-na-razdora-n193804", "text": "Ако БСП отделяше за формиране на политика и управление една десета от енергията, която отделя за вътрешни борби, интриги и взаимно подливане на вода, щеше да печели всички избори и да властва неограничено. Този извод е възниквал многократно в годините на българската демокрация. Мотивация за него забелязваме и сега, когато различни крила и течения в партията са се вкопчили в тежка процедурна междуособица. Ябълката на раздора този път е прекият избор на партиен председател. Ако Корнелия Нинова не беше призовала за такова решение на проблема с отговорността и легитимността, щеше да се намери друга ябълка. Но и сегашната не е за подценяване. Става дума за съвършено нова практика в една доста традиционно мислеща партия и може би е нормално тя да извиква  Ако оставим настрана личните емоции и вражди, критиките към прекия избор се свеждат до няколко основни типа. Първо, подминава се волята на изборните партийни органи като Конгрес и Национален съвет и се укрепват авторитарните тенденции в ръководството. Второ, не се отчита умората на партийните членове от множество национални и вътрешни кампании, особено при необходимост да се мобилизират отново за местни избори. Трето, попада се в хлъзгав уставен терен, където всяка втора крачка се оспорва, а всяка трета се блокира и където, общо взето, трябва да ходиш като вързан. Някои от забележките не са безпочвени, други са донякъде пресилени. Прекият избор сам по себе си не води до авторитаризъм. Напротив, там, където го има, коментаторите го свързват с демократизация и децентрализация. В европейския партиен процес през последните десетилетия част от левите партии прибягват до пряк избор именно за да разрешат проблемите със самозатварянето на елитите и откъсването на политиката от хората. Може да се каже, че  към която по-късно започват да гравитират и редица десни формации. Френската социалистическа партия след Митеран се ориентира към пряк вот и за лидерите си, и за кандидатите си за президент. Демократическата партия в Италия отива стъпка по-напред и \"отваря\" прекия избор към всички свои симпатизанти, за да превърне вътрешната си кампания през славната епоха на Романо Проди във внушително национално волеизявление с по няколко милиона участници. Във Великобритания лейбъристите издигат лидера си с пряк избор, в който право на глас притежават и членовете на партията, и членовете на близките до нея профсъюзи, и регистрираните привърженици. Не толкова отдавна тъкмо прекият избор на Джеръми Корбин доведе до приливна вълна от нови членове и симпатизанти, извади партията от кризата на Третия път и я доведе до положението на политическа сила с най-големи шансове при едно ново съревнование за парламент. Португалските социалисти надмогнаха изтощителните фракционни борби с въвеждане на пряк избор за лидер - една реформа, в която ярко личи името на днешния генерален секретар на ООН Антониу Гутериш. В съседната на Португалия Испания Социалистическата работническа партия разчупи имиджа си на полуфеодална мрежа от барони, след като преди пет години стартира пряк лидерски избор. Директна политическа последица от това действие беше възходът на Педро Санчес, навлизането на ново поколение в левицата и успешната конкуренция с алтернативното ляво обновление, лансирано от Подемос.  В хода на преките избори в Испания бушуваха спорове за действителния размер на членската маса, за условията на кампанията, за равнопоставеността на кандидатите - изобщо все сюжети, от които България може да почерпи опит и да разбере, че  не е характерна само за нашите ширини и не прегражда непременно пътищата към успеха. Допълнителни примери могат да изскочат и от Дания, и от Холандия. Разбира се, имаме го и случая с най-голямата лява партия на континента, германската социалдемокрация, където конгресът излъчва лидера. Но и там също звучат гласове, че балансите между конгресните делегати ограничават шансовете на определени кандидати. Надеждите, събудени от шефа на младежкото крило Кевин Кунерт - силно харесван именно от обикновените партийни членове - са индикатор за растящия натиск за вътрешнопартийни реформи. Прекият избор на председател не е въведен навсякъде в европейските левици, но все повече печели популярност. Той е средство за отваряне. Той е начин за възвръщане на самочувствието на членовете на партиите, че не са само гласоподаватели и изпълнители на решения, но и непосредствени участници във \"високата\" политика. Той представлява процедура и самичък не би променил състоянието на политическите везни, ако не бъде съчетан с програма за действие и воля за нейното следване и налагане. Той не е белег за авторитарно лидерство. Авторитарното лидерство произтича от концентрацията на лостове на властта, подчиняване на медиите, запушване на устите на инакомислещите, еднолично разпореждане с ресурси - не просто амбиция да подчиниш всички, но и капацитет да ги принудиш да се подчиняват. Дали ще бъде избран от партията, от конгреса, или от пленума й, лидерът не става повече или по-малко авторитарен. Това може да бъде резултат единствено на възможности, с които едва ли някой в БСП може да се похвали.  Проблемът с прекия избор в БСП следователно  Той е проблем на политическото мислене, което разсъждава в крайности: или всичко са устав и процедура, или всичко са политика и посока. Важни са и уставът, и процедурата, и политиката, и посоката. Ако БСП започне да се държи единствено и само за устава и процедурата като пиян за ограда, ще се върти на вечния винт на своята самодостатъчност. Ако върви единствено и само през политически кампании, ще изгуби фундамента на подкрепата, своята структурираност и вътрешния си живот. Ето защо \"умората\" на социалистите не е измислена, тя реално съществува. Но съществува, защото мнозина партийни членове не разбират не в какво точно участват, а в името на какво участват в него. Докъде ще ги доведе? Каква е политическата цел?  Ръководството на БСП има основания да смята, че прекият избор на председател като европейска практика ще генерира енергия, ангажимент, готовност за битка. Опонентите на ръководството напразно се притесняват, че прекият избор ще бетонира Корнелия Нинова на върха за вечни времена. Всичко ще зависи от продължението на прекия избор, от умението (или липсата на умение!) прекият избор да бъде използван за политическа мобилизация в името на промяната на България.  Фиксацията в процедурни хватки вече носи огромно успокоение и облекчение на Бойко Борисов. Една опозиция няма право да раздава такива подаръци на управляващите. При българските условия на фасадна демокрация е недопустимо не да загубиш избори, а да помагаш на властта да ги печели. От гледна точка на левия политически календар времето за решителна битка за или против Корнелия Нинова не е дошло, моментът е неподходящо избран. Време е за битка да се докаже, че има огромно значение за партията и за България институцията председател на БСП - било заемана от Корнелия Нинова, било от някой друг. ", "date": "2019.06.13", "title": "Ябълката на раздора"}
{"url": "https://duma.bg/kandid-ot-barnsteyn-na-varnenska-stsena-n193839", "text": "Българо-американската продуцентска компания \"Варна интернешънъл\" отбелязва 20 години от създаването си и от началото на един от водещите й образователно-артистични проекти - Международната музикална академия, както ДУМА писа. По традиция в началото на лятото във Варна се срещат повече от 150 певци, хористи и инструменталисти от САЩ и Европа за участие в майсторските класове за певци, диригенти и инструменталисти. За да отбележат тези две десетилетия отдаденост на музиката, Калин Чонев и съпругата му Шарон, заедно с елитния международен преподавателски екип, организират 13 концерта с класически шедьоври. Най-открояващото се име сред четирите оперни заглавия е \"Кандид\" на Ленард Бърнстейн (1918-1990). Според някои творбата е жанров абсурд - нито опера, нито оперета, нито мюзикъл, а всичко наведнъж. Първообразът е философската новела на Волтер \"Кандид или оптимизмът\", за която Бърнстейн казва: \"Сатирата на Волтер е интернационална. Тя осветява всички тъмни кътчета както в Америка, така и в Европа. Наистина, не е американска история, но третира всичко, което се отнася за нас - американците, и за хората от целия свят.\" Бърнстейн отлага композирането на станалата впоследствие прочута \"Уестсайдска история\", за да даде приоритет на \"Кандид\", и залага много повече на него, но американската публика намира творбата твърде \"европейска\". Днес \"Кандид\" се оценява не само като един от шедьоврите на световния оперен театър, а и като произведение с дълбок смисъл, съдържателност и житейска ценност, своеобразен калейдоскоп на музикални стилове. Главният герой се противопоставя на тезата на философския оптимизъм, според който във всяко зло има неразвито добро, а светът, в който живеем, е възможно най-добрият от всички светове.  Във Фестивалния и конгресен център на 15 юни ще се състоят два спектакъла на Бърнстейновия \"Кандид\" - от 11 и 19 ч. Диригент е маестро Грегъри Бухалтер от \"Метрополитън опера\" в Ню Йорк, артистичен директор и диригент на оперния театър във Феърбанкс, щата Аляска и на \"Опера камерата\" във Вашингтон, музикален директор на операта в Лас Вегас, щата Невада. За втори път пристига у нас именно за сценичните изяви в рамките на Музикалната академия \"Варна интернешънъл\". Сценографията и изработката на костюмите са дело на Иван Карев и Весела Статкова. Диригент на хора е Джил Бърджет - зам.-директор на хоровите дейности в Университета на Северно Колорадо. В ролите участват: Кандид - Матео Адамс, Леонардо Куинтана; Кюнегонд - Маргарет Еймъри, Флавия Албано де Лима; Пакет - Шерис Вийзи-МакНали; Максимилиан - Нейтън Лърнър; Д-р Панглос - Джонатан Стинсън; Губернатор - Никълъс Карузо; Джейсън Дънджи; Старата дама - Черил Уорфийлд, Магдалена Числак.", "date": "2019.06.13", "title": "\"Кандид\" от Бърнстейн на варненска сцена"}
{"url": "https://duma.bg/datata-n193803", "text": "323 Г.ПР.Н.Е. - УМИРА АЛЕКСАНДЪР ВЕЛИКИ, ЕДИН ОТ НАЙ-УСПЕШНИТЕ ПЪЛКОВОДЦИ (Р. 356 Г.ПР.Н.Е.). Начело на войните за завладяване земите на древна Гърция при управлението на баща си Филип II, продължава делото му и само за 12 години завладява Персийското царство, Египет и множество по-малки държави в Близкия изток. При смъртта му завоюваните земи се простират от Балканския полуостров до днешните Афганистан, Пакистан и Индия. Получава образование при Аристотел, основава бъдещия голям културен център Александрия. 1878 - ЗАПОЧВА БЕРЛИНСКИЯТ КОНГРЕС. Провежда се под председателството на германския канцлер Ото фон Бисмарк. Разглежда резултатите от Руско-турската война (1877-1878); статута на Цариград, проливите Босфор и Дарданели, Румъния, Сърбия, Черна гора; териториална подялба на османски владения; създаването на българска държава и др. Завършва на 13 юли 1878 г. с подписването на Берлинския договор. Българският народ е разделен на седем части, с пет различни начина на управление в неговата етническа територия. Създаден е възел от противоречия, които определят развитието на Балканския полуостров за десетилетия напред. 1903 - В АЙТОС СЕ РАЖДА ФИЛИП КУТЕВ, КОМПОЗИТОР (УМИРА 1982 Г.). Пръв започва да прави обработки на песните така, че те да бъдат изпълнявани от многогласен битов хор. Видоизменя традиционния песенен фолклор и на негова основа създава специфичната хорова музика. На 1 май 1951 г. основава първия и най-голям български фолклорен ансамбъл, който днес носи неговото име. 1965 - В СОФИЯ Е ОТКРИТ ТЕАТЪР \"199\". Сценично пространство на столичната ул. \"Раковски\" (\"престижно и уютно театрално мазе в центъра\"), наречено така заради 199-те места, с които разполага, и посветено на камерни спектакли от съвременни автори. Театърът няма собствена трупа, всички режисьори и актьори са гостуващи. От 2007 г. \"199\" добавя към името си и това на Валентин Стойчев - директор на театъра от 1991 г. до кончината си. 1986 - УМИРА ДИЙН РИЙД - АМЕРИКАНСКИ ПЕВЕЦ И АКТЬОР (Р. 1938 Г.). Увлича се по идеите на комунизма, а концертите му през 50-те години на миналия век в Южна Америка събират повече публика от тези на Елвис Пресли. През 1973 г. заживява в ГДР, където продължава с кариерата си на певец (рокендрол и кънтри) и актьор, както и на активен борец за мир. Популярността му е голяма и зад Желязната завеса е известен като Червения Елвис. 1986 - УМИРА БЕНИ ГУДМАН - АМЕРИКАНСКИ ДЖАЗ И СУИНГ МУЗИКАНТ (Р. 1909 Г.). Наричат го Краля на суинга. Групите на Гудман помагат за стартирането на кариерите на много от маститите имена в джаза. Във време на сегрегация неговата група е от първите, в които музикантите преминават расовата бариера. Кариерата му продължава почти до края на неговия живот.", "date": "2019.06.13", "title": "Датата"}
{"url": "https://duma.bg/sporat-za-evropa-i-voynata-v-bsp-n193805", "text": "Изобщо не разбирам защо бе нужно БСП така да се самонаранява след евроизборите, които като цяло още не са задълбочено обсъдени и осмислени. От цялата материя, свързана с евроизборите и последвалите ги политически битки, има два, взаимно обвързани въпроса, по които имаше ясни, но не общоприети позиции на партийното ръководство. Част от левите хора приеха на доверие баснята за \"антиевропейските отклонения на БСП\".   Спорът за миграцията пише днешната политическа история на Европа. Миналата седмица в Дания изборите спечели левицата - с две послания - възстановяване на социалната държава и ограничаване на нелегалната миграция. Това не е екзотика, а осмислена и перспективна политика. Неограничената миграция, такава каквато бленува глобалният пакт на ООН, приет миналия декември, обективно ще погребе всички европейски надежди за спокойно национално развитие по посока по-добро благосъстояние и по-висока култура на европейските народи. Той обективно ще доведе до снижаване на равнището на заплащане на труда в цяла Европа, до снижаване на социалните гаранции за работещите хора и необосновани свръхразходи по посрещане и обгрижване на мигрантите. Полека-лека това се разбира в цяла Европа. Според шокиращия израз на Жан-Клод Юнкер отпреди няколко години целта била \"нелегалната миграция да се трансформира в легална такава\". Същото с много повече думи отдавна твърдят някои специализирани организации към ООН. \"Европа не гласува срещу мигрантите, а срещу нелегалната и декретирана миграция\". Това бе големият спор. На тези избори сериозният разговор за миграцията в България просто не се случи.  Много \"фактори\" - наши и чужди, така и не разбраха полемичния политически документ \"Визия за Европа\". Визията се съсредоточи върху някои от най-острите, най-спорни въпроси в Евросъюза. Визията бе игнорирана. Десни коментатори задръстиха медиите с разсъждения как БСП е тръгнала по лош, \"антиевропейски път\". Това е лъжа, но решението не се свежда просто да се възрази - \"не, бе, не сме антиевропейци\", а трезво да се посочи, че през близките няколко години евроинституциите като цяло и особено Европарламентът ще търсят решения на въпроси като глобалната миграция, демографските проблеми на Стария континент, поведението на радикалните ислямисти, както и бъдещето на ядрената енергетика. Част от тези теми по един неприемлив начин бяха изоставени от някои евролеви фактори и така подхраниха новите европейски десничари.  е и тази да се направи опит т. нар. \"джендърен въпрос\" да бъде поставен на плоскостта на здравия разум. БСП го направи на 13 януари миналата година - ясно и аргументирано. Не е съвсем честно дейци и ръководители на БСП да \"обосновават\" позицията ни по Истанбулската конвенция с решението на Конституционния съд, взето седем месеца след решението на Националния съвет. БСП трябва да се гордее с решението си по \"джендърния въпрос\" и през близките няколко години да не пропуска повод да докаже спекулацията - под флага на борбата с насилието, да се утвърждават шмекерски позиции. Борбата за равенство на половете да се модифицира в борба за \"джендърно равенство\", схванато като равенство на лезбийките, гейовете, бисексуалните и транссексуалните (ЛГБТ). Преди броени дни папа Франциск заяви актуалната позиция на Католическата църква - също като нашата. Нашето православие се произнесе по документа още миналия януари. БСП може да сподели любопитния си опит - в деня на заседанието на пленума от Страсбург пристига депеша, че да, вярно, има някои грешки в превода на Истанбулската конвенция, но те ще бъдат \"поправени\". Странно обещание за едно скандално \"коригиране\", защото всичко, което БСП видя в конвенцията, е дообяснено в съпроводителния доклад към нея, а той бе някак затулен.  На нашата общественост бяха спестени публично известни факти като този, че специализирани организации и фондове, свързани с ООН, ежегодно, под формулата \"равенство на половете\", раздават милиарди на ЛГБТ организации и за НПО-та, работещи за \"джендърно равенство\" и просвещаване. Нужно е да се знае, за да се доразберат мотивите за \"проистнбулския\" джендърен устрем. За страшно много пари става дума...    Ако е необходима, Конвенцията срещу насилието над жени просто трябва да се пише наново.  С двете си противопоставяния - по Истанбулската конвенция и по Мигрантския пакт, Корнелия Нинова застана определено  Повечето от нейните политически кусури, мисля, вече са осъзнати в партията. Лично за мен най-тежкият е неготовността да приеме базисния политически факт, че избори се печелят в дискусия, в спор с другите мнения. Партийното ръководство просто нямаше право да допусне такова \"редуциране\" на партийното участие в медийните предизборни прояви и в дебатите през предните месеци.  Сега, след \"Евроизбори 2019\", БСП спокойно и експертно би следвало да изгледа пълния комплект от записи на малкото по брой предизборни телевизионни и радиопредавания и да подреди мислите си и преценките по повод тези участия. Но най-сериозното разминаване е между представите на БСП и фактическите обществени нагласи за това кое и колко възмущава българските граждани. От една страна, хората с охота четат за многобройните безобразия на властници, от друга, не смеят да си позволят да говорят за тях свободно. Кампанията на БСП не бе \"негативна\". Кампанията бе вдъхновена от опита да се кажат някои важни истини както за днешна България, така и за днешна Европа. Май за пръв път БСП си позволи да дава критични преценки за политиката на някои евроинституции и това я прави част от онези сили, които ще работят за позитивната промяна. Лично съм си обещал да работя за смяната на всяко партийно ръководство и на всяко българско правителство, което е готово да капитулира пред глобалния ултралиберализъм. Важната истина е, че именно той вдъхновява мигрантския пакт и джендър конвенцията.  Процесът, който се надявам да стартира след евроизборите в ЕС и в ПЕС, може да се нарече \"възстановяване на позициите на здравия разум\".   В началото на 2019-а чрез \"Визия за Европа\" БСП изпреварващо заговори по един нов политически конспект на Евросъюза. Това е перспективната политика. Тя цели да скъса с антиутопиите на глобалния неолиберализъм. Някои господари на нашия свят имат шокиращи представи за близкото бъдеще на Европа и на човечеството - свят без държави, без национално гражданство, без граници, без национална идентичност. Не говоря за XXII век. Плановете са буквално за утре следобед. Мартин Шулц насрочи предстоящия край на европейските национални държави за 2025 г. Натрапва се визия за света, в която отричането на националния суверенитет е въздигнато в ранг на висше проявление на прогреса. Свят на тоталното господство на корпорациите, фирмите и подхранваните от тях неправителствени организации. Свят, който изначално отрича политиката и демокрацията, т. е. самата представа, че всички ние, гражданите, заедно търсим решения на общите ни проблеми. Конгресът трябва да отрече този път на развитие, поне в рамките на мандата на новоизбрания Европарламент. Каквото и решение да вземе БСП по \"кадровия въпрос\", то трябва да е на плоскостта на отхвърляне на ултраглобализма, а идеите от \"Визия за Европа\" да остават приоритетна тема, фокус за БСП и ориентир в политическите схватки.  Евроизборните резултати \"2019\" някак подвеждат. Като че ли Европа не се е променила особено, само националистите леко са подобрили позициите си. Мисля, че в Западна и Централна Европа промяната е осезаема, но тя тепърва ще се разгръща. Начинът, по който бе разбиран и граден Европейският съюз предните две десетилетия, среща сериозни и обосновани възражения. На политиката на пренебрегване и игнорирането на националните държави (бавно и трудно) ще се сложи край. Евроинтеграцията ще започне да се осъществява по друг начин - със зачитане на националните интереси на държавите членки. Ще се преосмислят и пререшават десетки конкретни въпроси. Процесът ще трае години. Предното десетилетие европарламентаристите имаха \"отговор\" на всеки въпрос - \"Повече Европа!\". Към тази позиция сега се придържат предимно някои привилегировани малцинствени общности и групи. Днес призивът е национално по-отговорна Европа. Конгресът следва да даде израз на такова разбиране за нашето общо бъдеще. Иначе пак ще събираме руините от погрешен строеж.  ", "date": "2019.06.13", "title": "Спорът за Европа и войната в БСП"}
{"url": "https://duma.bg/metamorfozi-i-katarzis-n193806", "text": "Метаморфози и катарзис са две особено модни за времето ни понятия. Прекалено много са примерите, от които става ясно съдържанието и приложението им по време на Прехода.  Ако на 20 години си приел идеите на комунистическата партия, влязъл си в нея доброволно, а на 40 си изневерил на сърцето и подведен от разума и практицизма, си влязъл в ПП \"ГЕРБ\", без тя да има определени идейни основи, означава ли на първо време истински катарзис!? И благодарение на тая метаморфоза или катарзис си влязъл в парламента, дори си станал негов шеф, после си опитал да поемеш държавата като бъдещ главнокомандващ, или да станеш поне \"майка на нацията\", станал си след това жалко фиаско министър на правосъдието, минал си край някакъв изкоп и си харесал бъдещото си луксозно жилище в елитен софийски квартал, което е било и причина за националната отговорност да напуснеш високия пост, но не и апартамента. Не е ли обяснение, че една преференциална цена става причина и за ново определение на републиката ни!? Да, защо да е само парламентарна тя, като на практика се оказва, че е и апартаментална... Колко други също внесоха свой дял в това наименование - и Цветан Цветанов, и Ваня Колева, и Пламен Георгиев, и Борис Сарафов, и Вежди Рашидов, а край тях иде плеяда от гербери, които именно за това са станали членове, съратници и симпатизанти на Гражданите за европейското развитие... А ако напишеш книгата \"Шайка\", в която доказваш, че Бойко Борисов, Цветелина Бориславова, Цветан Цветанов, Аню Ангелов и останалите шайкаджии водят \"талантливо\" и стабилно страната ни към дъното, а после ти самият влезеш в шайката, станеш дори народен представител на \"Шайката\" и с всякакви \"документи\" доказваш противното, а с махленския си речник и непрекъснати компромати биеш по опозицията, какво ще да е това явление в българския демократичен процес? Какво освен метаморфоза и обясним катарзис е да се съберат в едно в кухнята, столовата и спалнята сребърни лъжички и дантелени завивки с филията с мас и помията в кочината на двора за прасето в Банкя!? Примери колкото щеш... Онзи ден \"уволняваш\" чрез билбордове и премиера, а вчера вече си му станал личен съветник в Министерския съвет. Или днес си му и конституционен съдия... Вчера говориш открито, че Борисов е за затвора, а днес си народен представител от гражданската му квота и като \"наемен убиец\" стреляш в който и да е, само да е от опозицията срещу лидера на ГЕРБ! Същото е и парадоксалното съвпадение на политическите процеси, в които си едновременно ярък опонент, яростно осъждаш политиката на една партия, хулиш с коментари управленското й поведение и... влизаш на избираемо място в листата й на едни европейски избори като коалиционен партньор на метаморфозата и катарзиса - като коалиционен партньор на довчера руганото с позволени и непозволени средства лице на лидера й! Това ли е хубавият ден за българската демокрация!? Метаморфозите и катарзисът в обществото ни имат своите лични данни. И своите лични бащини и фамилни имена. Знаете ги, досещате се кои са... Антон Тодоров, Спас Гърневски, Яне Янев, Атанас Семов, Методи Андреев, Георги Марков, Тома Биков, Спас Панчев, Александър Йорданов... и т. н. Развиват се хората! Няма да се уморя да припомням достоверните примери на Прехода, който ни научи на фалшиви новини, на скандални коментари, на нагло поведение и който направи уродливи демократичните усилия да станем истинско гражданско общество. То обаче трудно излиза на жълтите плочки и няма желание вече да сложи жълти жилетки на своя протест, то е видимо уморено.", "date": "2019.06.13", "title": "Метаморфози и катарзис"}
{"url": "https://duma.bg/arabesk-s-moderen-prochit-na-nay-velikata-lyubovna-istoriya-n193834", "text": "Почитателите ще имат възможност да гледат \"Ромео и Жулиета\" на 15 юни от 19 ч. на сцената на Музикалния театър. Музика Сергей Прокофиев, хореография - Боряна Сечанова, сценография - Иван Токаджиев, костюми - Николина Костова-Богданова. Ролята на Жулиета играе Виктория Петрова, Ромео - Филип Миланов, Дойка - Даниела Иванова, Отец Лоренцо - Асен Наков, Майка Капулети - Ангелина Гаврилова, Меркуцио - Васил Дипчиков, Бенволио - Стефан Вучов, Тибалт - Ервин Есен, и др. Трагичната история за съдбата на двамата влюбени от Верона, гениално пресъздадена преди 420 години в шедьовъра на Уилям Шекспир, се превръща в символ на първата голяма и неосъществима любов. Енигмата \"Ромео и Жулиета\" оживява със същата сила и в балетната музика на Сергей Прокофиев. Спектакълът на балет \"Арабеск\" - \"Ромео и Жулиета\", е модерен танцов прочит на пиесата, в който авторският екип начело с хореографката Боряна Сечанова разсъждава върху Шекспировите представи за времето и пространството, за истината, познанието, любовта, мястото на човека в мирозданието. Проектът е финансиран от програма \"Култура\" на Столичната община и осъществен с подкрепата на Министерството на културата.", "date": "2019.06.13", "title": "\"Арабеск\" с модерен прочит на най-великата любовна история "}
{"url": "https://duma.bg/atila-lorant-pokazva-choveka-v-peyzazha-n193833", "text": "Фотоизложба на Атила Лорант е подредена в Унгарския културен институт в София, ул. \"Аксаков\" 16, в рамките на десетото издание на Месец на фотографията. Тя представя фотографии от проекта на Атила Лорант \"Човекът в пейзажа\", посветен на десет национални парка в Унгария. Едноименната книга, издадена през 2017 г. от National Geographic, включва 330 снимки. Носител е на много награди, режисьор, художествен директор и основател на фондация \"Изчезващи култури\". Публикувал е няколко книги и е представил над 70 изложби в Европа, Северна Америка и Африка. Режисира експериментални филми, комерсиални и видеоклипове. Основател и собственик е на една от водещите компании за постпродукция Post Edition Computer Graphics.", "date": "2019.06.13", "title": "Атила Лорант показва човека в пейзажа"}
{"url": "https://duma.bg/ivan-landzhev-poluchi-orfeev-venets-v-nachaloto-na-plovdiv-chete%09-n193835", "text": "\"Поезията има много важно място в съвременния свят, дори да не изглежда така. Пловдив се отнася към мен с много топлина и любов и винаги ще му отвръщам със същото.\" Това каза тазгодишният носител на \"Орфеев венец\" за високи постижения в поезията Иван Ланджев на мократа сцена на Античния театър. Министърът на културата Боил Банов окичи поета с творбата на скулптора Жорж Трак на откриването на фестивала \"Пловдив чете\", информира Капана.бг. Въпреки дъжда, който се изля минути преди обявения час за начало на церемонията, Античният театър събра достатъчно публика. \"Вие сте най-великите читатели. Викам си преди събитието: \"Кой ли луд ще дойде в този дъжд\", а ето ви и вас. Те, лудите хора, са великите хора\", поклони се на публиката създателката на издателство \"Жанет 45\" и двигател на фестивала Божана Апостолова. Един от спонсорите - Димитър Георгиев, пък връчи на поета и парична награда от 5000 лв.  \"Златна четка\" за оформление на книги получи илюстраторът на \"Сиела\" Стефан Касъров.", "date": "2019.06.13", "title": "Иван Ланджев получи \"Орфеев венец\" в началото на \"Пловдив чете\"\t"}
{"url": "https://duma.bg/tridneven-festival-v-kinoklub-kabana-n193836", "text": "Второто издание на \"SoFest\" ще се проведе от 14 до 16 юни в киноклуб \"Кабана\" (до НДК) и ще продължи да следва вече поставените цели от миналата година - да предлага богата международна културна програма, научи ДУМА от Вера Тодорова. В рамките на трите фестивални дни публиката ще се срещне с известни музиканти от България, Северна Македония и Гърция и ще се наслади на три джаз, рок, dRom и фюжън концерта. На 14 юни в 19.30 ч. на сцената заедно ще стъпят три оркестъра от три държави, за да предложат уникален балкански джем сешън, пресъздаващ фолклор и цигански ритми, и предлагащи музикално пътешествие из Балканите: Тони Китановски трио (Северна Македония), Танос Ставридис dRom квартет (Гърция) и Теодосий Спасов джаз квинтет (България) със специален гост - джаз певицата Мирослава Кацарова. Трите оркестъра ще пресекат границите на времето и пространството, пречупвайки ритмите през индивидуалния подход на изпълнителите. На 15 юни в 20 ч. зрителите ще се докоснат до музиката на магнетичната Хилда Казасян и джаз музикантите Живко Петров, Михаил Йосифов, Христо Йоцов и Димитър Карамфилов. На 16 юни в 20 ч. група \"Акага\" ще провокира с живата си и колоритна музика. Фестивалът се провежда с подкрепата и под патронажа на Министерството на културата и на кмета на София. Цените на билетите са само по 15 лв. (20 лв. на врата). Организаторите предлагат и фестивален билет за трите концерта на цена от 36 лв. За децата е подготвена дневна програма с множество арт ателиета и театрални постановки. Малчуганите ще опитат да свирят на различни музикални инструменти, ще създават роботи, ще правят различни химически опити, ще се забавляват с Монтесори игри, ще рисуват, ще открият, че математиката може да бъде забавна, ще правят йога. Всички прояви в детската програма от 10 до 17 ч. през целия уикенд са с вход свободен.  \"SoFest\" e балкански фестивал, който  представя интересни културни събития от България и страните от Балканския полуостров. Проявата се провежда за първи път през май 2018 г. в рамките на пет дни, на различни места в София, и представя както концерти и театрални постановки, така и интересна детска програма. ", "date": "2019.06.13", "title": "Тридневен фестивал  в киноклуб \"Кабана\""}
{"url": "https://duma.bg/rumyana-peneva-gostuva-v-klub-knigata-n193832", "text": "\"Личният стил\" от Румяна Пенева - най-новата книга на изд. \"Софтпрес\", ще бъде представена днес, 13 юни, от 19 ч. в клуб \"Книгата\" в София (ул. \"Г. С. Раковски\" 193). Авторката, позната от платформата Coloriten.com, ще разкаже защо е решила да събере опита си като консултант в книга и какви са нейните послания, за подхода към личния стил като начин да изразяваме себе си, а за пример ще бъдат дадени няколко вдъхновяващи истински истории. Гостите ще имат възможност да получат от авторката практични съвети за грижата за външния си вид, а един от тях ще спечели безплатна консултация от Румяна.", "date": "2019.06.13", "title": "Румяна Пенева гостува в клуб \"Книгата\""}
{"url": "https://duma.bg/levski-tragva-ot-ruse-tsska-sf-priema-etar-n193823", "text": "Левски започва новия сезон с гостуване на Дунав в Русе, а ЦСКА-Сф посреща Етър. Това отреди жребият за Първа лига, теглен в базата на националния отбор в \"Бояна\". Шампионът от последните 8 г. Лудогорец ще започне да брани титлата с гостуване на Царско село. В момента именно в хотелския комплекс в София са на подготовка футболистите на Стойчо Стоев. \"Царете\" са абсолютен новак в елита и са първият отбор на хотел, който ще играе в Първа лига. За четвърти пореден сезон в елита ще играят 14 отбора. Другият нов член е Арда, който също дебютира при майсторите. Първият кръг ще се проведе между 12 и 15 юли. Датите и часовете ще бъдат обявени, след като ги одобри телевизията, излъчваща мачовете. Също така ще се изчака и тегленето на жребия за евротурнирите, за да може програмата да бъде съобразена с българските участници. Първото голямо дерби ще е в V кръг в началото на август, когато Лудогорец посреща ЦСКА-Сф в Разград. В XII \"орлите\" приемат Левски. Дербито между \"сини\" и \"червени\" ще е в VIII кръг, а символичен домакин е ЦСКА-Сф. По решение на МВР двата тима играят помежду си на Националния стадион. В VIII кръг ще е и първото пловдивско дерби между Локо и Ботев, които ще мерят сили на \"Лаута\". Мачовете ще са между 30 август и 1 септември. На жребия присъства и председателят на БФС Боби Михайлов, който успешно се постара да пропусне да говори по важните теми. Най-вече за загубата от Косово (2:3). За краткото време, в което получи думата, Михайлов сподели колко топки ще получат отборите - по 60 за тези от Първа лига, по 20 за Втора и по 10 за Трета. Топките за елита са подсигурени от тотото, а останалите са закупени от футболния съюз. \"Важно е всички отбори да са на равни начала с топките. Постигнахме промяна на инфраструктурата на много стадиони. Играе се на осветление, повечето стадиони във Втора лига имат добри терени. Разговаряли сме да разширим тази програма за развитие на детско-юношеския футбол. Мисли се за бъдещето. Това са бъдещите футболисти. Последните три първенства бяха много оспорвани. Новият формат всички го харесват - медии и телевизии. Излъчват се всички мачове и нека пожелаем успех на всички отбори в следващото първенство\", каза Михайлов.  Царско село - Лудогорец, ЦСКА-Сф - Етър, Черно море - Локо Пд, Арда - Ботев Пд, Славия - Витоша, Ботев Вр - Берое, Дунав - Левски.  Верея - Пирин, Септември - Струмска слава, Литекс - Локо ГО, Черноморец Бч - Поморие, Кариана - Монтана, Нефтохимик - Спартак Вн, Хебър - Спартак Пл, ЦСКА 1948 - Локо Сф, Лудогорец-2 - Ботев Гъл.", "date": "2019.06.13", "title": "Левски тръгва от Русе,  ЦСКА-Сф приема Етър"}
{"url": "https://duma.bg/loko-pd-iska-v-grupite-na-liga-evropa-n193822", "text": "Локо Пд се цели в групите на Лига Европа, заяви собственикът Христо Крушарски. Носителят на Купата на България започва участието си от II предварителен кръг, където обаче е непоставен, и трябва да преодолее три опонента, за да се класира. \"Лига Европа 3 г. я изпускахме за една точка, за един мач, но тази година успяхме. Целите ни са по-високи - да влезем в групите, в шампионата да си патентоваме шестото място, да защитим купата. До двайсетина дни ще имаме стадион от трета категория и ще можем да домакинстваме в парк \"Лаута\". Ако ни се падне някой по-голям в Европа, обаче ще трябва да си местим къщата\", заяви Крушарски. Той иска да превърне клубния стадион в кокетно съоръжение за 10 400 души, достатъчно за шампионатен мач, но с помощта на държавата ст. \"Пловдив\" да бъде реновиран. Заради дебютната купа в историята на тима босненският старши треньор Бруно Акрапович очаквано заслужи приза за Треньор №1 на май в анкетата на Пресклуб \"България\". Авторът на единствения и победен гол на финала срещу Ботев Пд - 22-годишният словенец Ален Ожболт, пък стана Футболист №1 за същия месец.", "date": "2019.06.13", "title": "Локо Пд иска в групите на Лига Европа"}
{"url": "https://duma.bg/georgi-georgiev-n193824", "text": "също е рожденик днес. С острото си перо, подплатено с вагони прочетени книги, колегата ни е образец за журналистически хъс в анализите си за нестабилната ситуация по света и у нас. А страниците му, посветени на най-актуалните разработки и новини в сферата на оръжията, са сред най-търсените от абонатите на ДУМА. Освен че е завиден съпруг и баща за пример, който винаги (и без \"ама друг път\") е готов да купи не само колело на сина си, Георги с перманентна всеотдайност се грижи и за котарака Франк. Пожелаваме на началника мечта да се радва дълги години на крепко здраве и да продължава да преследва целите си. От екипа на ДУМА", "date": "2019.06.13", "title": "ГЕОРГИ ГЕОРГИЕВ"}
{"url": "https://duma.bg/izlozhba-na-izkustven-intelekt-gostuva-u-nas-n193826", "text": "Първата изложба в България на произведения, създадени в колаборация с изкуствен интелект, ще покаже Галерия +359 от днес до 7 юли под наслов \"Електронни сънища\". Албена Баева и Том Уайт учат алгоритми как да създават картини с помощта на десетки хиляди изображения. Какво обаче ни показват тези образи? Какво значат и за кого са предназначени? \"Синтетични абстракции\" на Том Уайт са абстрактни картини, създадени от алгоритми, подбрани от алгоритмите на Amazon, Google или Yahoo като \"неуместно съдържание\". Баева помага на алгоритъма да намери своята идентичност, като създаде свой автопортрет, който да не прилича задължително на човек или робот. \"Вечна машина за сортиране\" на Стефан Дончев е сложен робот, който използва алгоритъма на Тюринг, за да реорганизира своя свят, съставен от черни и бели пулове. Когато приключи подреждането на една картина, механичната ръка започва отначало, защото, докато успее да завърши един цикъл, идеите й как трябва да изглежда този свят вече са се променили. Изкуственият интелект е наш съсед, даже наш съквартирант в изследването на Марина Генова. Той променя нашите градове, а вече и дизайна в домовете ни. \"Електронни сънища\" повдига въпроса за мястото на изкуствения интелект в нашето съвремие и в бъдеще, последствията за нашето общество и правата на интелигентните машини. Работите на четиримата автори разглеждат изкуствения интелект като автономен участник във всекидневието. Той е субект на дейността си, освободен да взима решения в рамките на изходна база данни и правила.", "date": "2019.06.13", "title": "Изложба на изкуствен  интелект гостува у нас"}
{"url": "https://duma.bg/shumen-stava-stolitsa-na-roka-za-tri-dni-n193827", "text": "В продължение на три дни Шумен ще се превърне в столица на рок музиката. Известни групи ще забиват в града от 14 до 16 юни. Освен хедлайнерите от Dark blue inc. и Saint N sinners на сцената ще излезе и групата \"Черно фередже\". \"Постарахме се да направим преживяването още по-приятно и дойдохме по-близо до вас - в самия център на града. Знаем, че двата дни са ви недостатъчни, затова тази година сме ви приготвили тридневен маратон\", посочиха организаторите. \"Шумен рок\" се провежда за трета поредна година, а идеята е събитието да стане традиционен фестивал за областния град. Цената на билетите е 15 лева за един ден, двудневният струва 25 лева, а в петък, 14 юни, входът ще е свободен.", "date": "2019.06.13", "title": "Шумен става столица на рока за три дни"}
{"url": "https://duma.bg/viliana-semerdzhieva-n193825", "text": "Изтънченият й вкус към музиката, литературата, театъра, киното и всички други изкуства, съчетан с истинска човещина и приятелска ведрина, превръщат зав.-отдел \"Култура\" не само в професионалист за пример, но и в колега, към когото винаги и всеки може да се обърне за съвет и помощ. Подаръци, букети от цветя и усмивки, безброй телефонни обаждания, виртуални и реални честитки са само малка част от приповдигнатото настроение, с което обикновено е озарена редакцията ни на 13 юни. Към искрените пожелания за здраве, късмет, радост и обич остана да добавим само едно, но най-важното: на многая лета! От екипа на ДУМА", "date": "2019.06.13", "title": "ВИЛИАНА СЕМЕРДЖИЕВА"}
{"url": "https://duma.bg/arabi-nalivat-pari-v-pirin-n193821", "text": "Закъсалият Пирин намери арабски спонсори. Инвестиционният посредник \"Емирейтс Уелт\" подписа за 1 г. с \"орлетата\". Това е дубайска фирма, свързана с кралското семейство. \"Това е първата стъпка към по-добро бъдеще за Пирин. Партньорската и делова перспектива за любимия на цяла Югозападна България тим е много сериозна, като тепърва ще става достояние на спортната и футболната общественост в региона и държавата. Водеща фигура в състоялото се партньорство е г-жа Ива Уорън, родом от Благоевград, наследствен привърженик на \"орлетата\", дъщеря на бившия състезател на Пирин и Ботев Благоевград - Димитър Дацев\", обявиха от втородивизионния клуб. Оттам още съобщиха, че най-вероятно Пирин ще почива на старта на първенството, защото се очаква съперникът им Верея да не получи лиценз.", "date": "2019.06.13", "title": "Араби наливат пари в Пирин"}
{"url": "https://duma.bg/grafa-shte-pee-na-stadion-n193829", "text": "Владимир Ампов-Графа и шоуто му излизат извън пределите на концертните зали. Изпълнителят, който се превърна в еталон за безкомпромисно сценично представяне, ще работи цяла година върху концерта си на стадион \"Българска армия\". Датата е 10 юни 2020 г., а билетите на цени от 25 до 60 лева вече са в продажба. Борислав Бояджиев-Борче (барабани), Миро Иванов (китара), Васето Крумов (китара), Краси Тодоров (клавишни), Александър Обретенов (бас китара), Венци Трифонов (кларинет, саксофон и др.) и вокалното трио LaTiDа са музикантите, с които Графа споделя големите сцени, тъй като са доказали, че освен перфектни професионалисти са хора, раздаващи се безрезервно и печелещи сърцата на публиката. За концерта си на стадиона Графа споделя: \"Да пея на открито пред десетки хиляди ще е комбинация от споделената музикална емоция, усещане за свобода и обща енергия. Публиката на концертите ми е най-големият катализатор и причина за техния успех. Преди дни се разходих по терена на \"Българска армия\" - красиво място в сърцето на Борисовата градина, обградено от зеленина. Веднага си го представих във вечерта на концерта. Благодарение на всички, които застанаха зад организацията и ни подкрепиха, сме готови да стартираме подготовката за 10 юни 2020 г. сега.\" Новината за голямото събитие идва заедно с излизането на най-актуалния студиен албум на музиканта \"Страничен наблюдател\". Очаква се на концерта на стадиона Графа да изпълни най-големите си хитове и песни от последната тава.", "date": "2019.06.13", "title": "Графа ще пее на стадион"}
{"url": "https://duma.bg/fenovete-pregovaryat-hitovete-na-menouar-n193828", "text": "Концертът на \"Меноуър\" (Manowar) в зала \"Арена Армеец\" е след броени дни - на 16 юни, от 20 ч., и феновете на бандата със сигурност вече преговарят любимите си парчета, които очакват да чуят по време на грандиозното шоу с впечатляващи пироефекти. На гърба на сцената ще има огромен LED екран, а бандата пристига с 60 души екип и собствено озвучаване и осветление. Преди две седмици Джоуи Демайо успя да стъпи на наша земя и за пореден път засвидетелства пред водещи български медии топлото си отношение към страната ни и многобройните фенове на бандата. The Final Battle World Tour 2019 на известната американска хеви метъл група е със спонсор Walltopia.  Както бе обявено, Golden Circle билетите се разпродадоха три месеца преди концерта, а вече са изчерпани и пропуските на терен. Ревностните последователи на бандата все още имат шанс да си купят пропуски за седящи места в мрежата на www.eventim.bg.  За перфектното обезпечаване на шоуто в неделя са ангажирани над 400 души.", "date": "2019.06.13", "title": "Феновете преговарят хитовете на \"Меноуър\""}
{"url": "https://duma.bg/sreshti-s-ispanskiya-pisatel-markos-hiralt-torente-n193831", "text": "Световнопризнатият испански писател Маркос Хиралт Торенте пристигна за участие в литературния фестивал \"Пловдив чете\". Събитието с него е днес, 13 юни, от 19.30 ч. в Bee Bop Cafe (Дом на техниката, ул. \"Гладстон\" 1). Ще бъдат представени новата му книга \"Краят на любовта\" и романът \"Време за живот\" (издадени от \"Персей\" и преведени от Румен Руменов, който също ще участва в събитието). Маркос Хиралт Торенте е роден в Мадрид през 1968 г. в семейство, свързано с изкуството (баща му е известен художник, дядо му - писател). Завършва философия в Автономния университет на Мадрид. Литературният му дебют е през 1995 г. със сборника разкази \"Разбери ме\". Носител е на престижни национални и международни награди.", "date": "2019.06.13", "title": "Срещи с испанския писател Маркос Хиралт Торенте "}
{"url": "https://duma.bg/radio-park-fest-gotvi-iznenadi-n193830", "text": "Щафетни игри за деца и родители, лекции на тема \"Интернет за всички\", спортни състезания и още куп изненади очакват гостите на Радио парк фест. За трета поредна година БНР организира мащабното събитие, посветено на настъпването на лятото. На Голямата поляна в Южния парк дневните активности ще очароват столичани и гости на София на 14, 15 и 16 юни. Полезни лекции за глобалната мрежа ще има в събота и неделя, между 14 и 17 ч. От Асоциацията за развитие на българския спорт ще поднесат букет от изненади за децата. Открити тренировки по лека атлетика очакват ценители на 15 юни от 10 до 12 и от 16 до 18 ч. Спортен клуб по ушу/кунг фу  организира традиционен Ян Тайджи Чуан на 15 и 16 юни от 10 до 12 ч. Асоциацията за развитие на българския спорт, Асоциацията на българите, боледуващи от астма \"Дишам свободно\", и Неделното училище при храм \"Рождество Христово\" ще поднесат песни, рисувателна работилница, музикални игри и драматизации на приказки за най-малките в събота между 10 и 12 ч. По същото време ще се проведе и работилница за физическа активност и белодробно здраве чрез спортни игри на открито. Зумба за деца ще се състои в неделя между 10 и 12 ч. Радио София организира в събота между 10 и 11 ч. щафетни игри за деца и родители. Теглене на въже, скачане с чувалчета, минифутболен турнир и състезание с обръчи са само част от предизвикателствата, с които малки и големи ще имат възможността да се забавляват. Очакват ви хубава музика и добро настроение, обещават от младежката програма на БНР. Екипът на ретро каравана Travel Cocktails ще разкрие тайните при приготвянето на домашните коктейли в неделя от 15 ч. на Голямата поляна в Южния парк. А екипът на \"Посоки\", който кипи от енергия и се стреми с всяка хапка да събуди вкуса на приключението, ще приготви топящ се в устата чийзстейк, свежи салати, симпатични чашки с морски дарове, неустоима паеля, домашен студен чай и ледена бира. За първи път това лято в неделя между 17 и 18 ч. зрителите ще имат възможността да гледат Шоуто на влогърите: VaseTo&Nikole DB; SandeFF&Stella. Лятото започва с Остава, Миленита, Орлин Павлов, Jeremy?, Dorothy Takev, Жлъч, Гена и Григовор, Marten Roberto, DJ Desy, IVA, Krekhaus, MIRY и Innerglow.", "date": "2019.06.13", "title": "Радио парк фест готви изненади"}
{"url": "https://duma.bg/sokolov-mechtae-za-tokio-2020-n193820", "text": "Цветан Соколов призна, че завръщането му в националния отбор е главно за класиране на Олимпиадата в Токио 2020. Квалификацията е във Варна между 9 и 11 август, а българите ще мерят сили с Бразилия, Египет и Пуерто Рико. Само победителят взима виза, а родната федерация взе турнира, след като получи 250 000 долара от държавата, за да плати таксата. Новият селекционер Силвано Пранди искаше да изгради способен състав, като върне в тима Матей Казийски и Тодор Алексиев, но и двамата отказаха. Така Соколов се явява най-голямата ни звезда. Миналата година заради наложителна операция в рамото той пропусна световното, на което бяхме съдомакини с Италия. Сега дупничанинът ще се включи в мачовете от Лигата на нациите във Варна, където \"лъвовете\" посрещат Австралия, Япония и Италия. \"Очакваме прекрасно волейболно лято, изпълнено най-вече с положителни емоции. Надявам се сега да се получат красиви мачове, да зарадваме публиката във Варна и да излезем от срещите като победители. Тук сме се събрали да се подготвим най-добре за квалификацията. Чувам, че много хора говорят, че това е мисия невъзможна, но защо пък да е такава? Очаквам всеотдайна подкрепа от публиката. Тук сме постигали голяма част от целите си и сме играли мачове на високо ниво. Надявам се да покажем нашата игра и лице, да се забавляваме и най-вече - да излезем радостни от крайния резултат. Олимпийските игри са важен форум, на който всеки мечтае да се класира. На клубно ниво за мен тази година беше емоционална, понеже миналата година загубихме всички финали. Много хора са казали, че да се класираш на олимпиада е по-трудно, отколкото да станеш шампион. За мен първата и най-важна цел в момента е да се класираме за Токио. Трябва да се подготвя най-добре и да помогна на отбора. Вярвам, че всички имаме същата цел и същата мечта\", каза Соколов.", "date": "2019.06.13", "title": "Соколов мечтае за Токио 2020"}
{"url": "https://duma.bg/angel-slavkov-poe-shkolata-na-slaviya-n193815", "text": "Ангел Славков е новият директор на детско-юношеската школа на Славия. Той замени на поста Владимир Иванов-Фугата. Опитният специалист работи като помощник-треньор на \"белите\" през 2014 и 2015 г., когато тимът беше воден от Иван Колев. Славков е бивш старши треньор на кипърския Пафос, на Оборище, Беласица, както и бивш помощник-треньор на Левски.", "date": "2019.06.13", "title": "Ангел Славков пое школата на Славия"}
{"url": "https://duma.bg/vdigat-sadiyskite-taksi-vav-futbola-n193814", "text": "Съдийските такси за новата футболна кампания у нас ще бъдат увеличени. Реферите ще получават с 23% повече. Това е първата промяна в заплащането на съдиите от 2007 г. Хонорарът на главния рефер за мач в Първа лига вече ще е 1200 лв. Досега те взимаха по 1000 лв. Сумата е валидна и за мача за Суперкупата, както и за двубоите от баражите за евротурнирите. Помощниците ще получават по 900 лв. на мач в елита спрямо 700 досега. За Втора лига главните съдии ще взимат по 600 лв. (спрямо 400 лв. до момента), а за Трета лига - 130 (спрямо 100 лв. до момента). Един от аргументите при взимането на решението е бил да не се губят млади съдии, които свирят в зоналните първенства за ниски хонорари. В същото време целта е била и парите да не се вдигат рязко, защото те се плащат от клубовете.", "date": "2019.06.13", "title": "Вдигат съдийските такси във футбола"}
{"url": "https://duma.bg/za-10-i-pat-mototsikleti-v-pamet-na-dimitar-kalchev-n193816", "text": "Този уикенд пистата в Долна Митрополия ще бъде домакин на III кръг от европейския шампионат по СуперМото и VII кръг от BMU европейския шампионат на писта, като състезанията за юбилейна 10-а година ще се проведат в памет на Димитър Калчев. 140 състезатели от България, Турция, Гърция, Сърбия, Северна Македония, Румъния, Естония и Чехия са заявили участие в деветте класа. Една от най-интересните битки ще е в клас \"СуперБайк\" при пистовите машини, където \"царят\" на това трасе Мартин Чой (Еко БМВ Рейсинг Тийм/БМВ) очаква да запише първи старт за сезона, тъй като на предния състезателен уикенд в Румъния електрониката му не сработи. Лидер в класа с 6 победи и максималните 150 точки пък е големият му съперник Ангел Караньотов (Оувърдрайв Райсинг Тийм/Дукати).", "date": "2019.06.13", "title": "За 10-и път мотоциклети в памет на Димитър Калчев"}
{"url": "https://duma.bg/petar-stoychev-se-bori-za-zimna-olimpiada-n193818", "text": "Петър Стойчев иска да участва на Зимна олимпиада. Двукратният световен шампион по плуване в ледени води се бори да вкара този спорт в олимпийското семейство. Българинът бе на среща на изпълнителния комитет на Международната федерация по този спорт в Лондон и представи важно предложение пред управата. \"Категоричен съм, че трябва да има внезапен допинг контрол не само по време на състезанията, но и извън тях. Важно е да го въведем и се радвам, че успях да убедя хората около мен по време на срещата. Искаме чист спорт и това е един от начините да станем част от голямото семейство на Зимните олимпийски игри. Трябва да вървим напред и да спазваме всички правила като на другите федерации. Мен са ме проверявали за допинг сигурно над 100 пъти. Идвали са вкъщи по всяко време на денонощието. Даваш проба и това е. Но ако има внезапен контрол, няма как да излъжеш системата. Това искам да го направим и при нас в леденото плуване. Бях направил сериозен писмен анализ на предложението ми, подкрепен с факти, и го представих\", каза Стойчев. Следващото световно е в Катовице през февруари 2021 г.", "date": "2019.06.13", "title": "Петър Стойчев се бори за Зимна олимпиада"}
{"url": "https://duma.bg/deseta-zaguba-za-voleybolistkite-n193819", "text": "Женският волейболен отбор на България загуби от Италия с 0:3 гейма (-19, -23, -20) в Перуджа и остава без победа в Лигата на нациите. Поражението е десето в десет мача, а това закономерно ни отрежда последното 16-о място в надпреварата. Нашите имат само една записана точка (от спечелените 2 гейма при 2:3 от Белгия). \"Лъвиците\" са също така единственият отбор без успех от 16-те в надпреварата. След мачовете в Перуджа те ще се простят с елитния си статут. Последното поражение не е изненада - италианките са втори в турнира с 8 победи и 2 загуби. Най-резултатни бяха Гергана Димитрова с 15 т. и Силвана Чаушева с 13. Пред 2500 зрители в зала \"Пала Бартон\" топреализаторка стана Индре Сорокайте с 19 т. Офелия Малинов не игра. Тя е българка, но е родена в Бергамо, като винаги е играла за Италия. Разпределителката е дъщеря на треньора Атанас Малинов и съпругата му Камелия. Снощи волейболистките на Иван Петков играха с младия състав на Русия, а днес срещат Южна Корея. Нашите завършват груповата фаза с двубои в Нингбо срещу Сърбия, Китай и Германия на 18, 19 и 20 юни.", "date": "2019.06.13", "title": "Десета загуба за волейболистките"}
