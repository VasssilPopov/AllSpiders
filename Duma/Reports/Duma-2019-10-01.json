{"url": "https://duma.bg/tragichen-intsident-v-bezhanski-lager-v-gartsiya-n200568", "text": "Най-малко двама души са загинали при пожар в бежанския лагер на гръцкия остров Лесбос в неделя, съобщиха медиите. Има информация за мъртва майка и нейното дете. Огънят е пламнал в претъпкан бежански лагер и обхванал 6-7 жилища, в които са настанени мигранти. Гърция изпрати второто за три седмици искане за помощ до Фронтекс, Европейската агенция за гранична и брегова охрана, съобщи в. \"Катимерини\". Страната иска да й се предостави най-модерно оборудване за наблюдение - главно радари и термични камери. Отделно гръцката брегова охрана е разположила над 50 кораба и 1300 офицери в Беломорието като част от план за справяне с мигрантите. Планът действа от миналата седмица. ЕС също е разположили 21 кораба, както и въздушни и сухопътни системи за наблюдение в Източно Егейско море, разкри висш служител, пожелал анонимност. Сред системите е и дрон, произведен в Израел. \"Катимерини\" пише още, че \"ежедневно турската брегова охрана спира между 5 и 7 лодки с мигранти в своите териториални води\". Гръцката брегова охрана реагира средно на 30 инциденти на ден, което означава спасяването на 400 до 500 мигранти.", "date": "2019.10.01", "title": " Трагичен инцидент в  бежански лагер в Гърция"}
{"url": "https://duma.bg/rabotata-v-dunarit-e-vazstanovena-sled-pozhara-n200570", "text": "Работният процес във военния завод \"Дунарит\", където на 27 септември избухна пожар в един от цеховете, е възстановен от понеделник сутрин. Това съобщи изпълнителният директор на предприятието Петър Петров. Огънят пламна в склад за снарядяване на авиационни и артилерийски бомби. Това наложи евакуация на работници и на хора от близки населени места. Обстановката се успокои вечерта на същия ден. По думите на Петров пожарът е унищожил между 1/3 и половината от цеха. Той обясни, че служители от служба КОС са изолирали цеха и района около него. Очаква се и екип от разследващи да влязат на оглед в засегнатите помещения. По думите на Петров още в събота заявили за смяна, но полицаите били вътре и не ги допускали. Петров каза, че служители работят във всички останали цехове на предприятието. Най-вероятната причина за пожара във военния завод \"Дунарит\" е фабричен дефект в оборудването. ", "date": "2019.10.01", "title": "Работата в \"Дунарит\" е възстановена след пожара"}
{"url": "https://duma.bg/ban-chestva-150-godini-n200573", "text": "С изложба на открито, посветена на постиженията на научните звена на БАН, утре БАН открива честванията за 150-та годишнина от своето създаване.  На 12.10.1869 г. в Браила е учредено Българското книжовно дружество, което в края на 1911 г. със закон е преименувано в БАН. Изложбата ще бъде открита в 11,30 ч. на Моста на влюбените при НДК, а от 17 ч. в Националния археологически музей на БАН ще бъдат наградени 41 млади учени, участвали в конкурса на академията за млади учени. Сребърна възпоменателна монета \"150 години Българска академия на науките\" пусна в обращение БНБ миналия месец. За празника предстои валидиране на марка, специален документален филм разказва за историята на академията, три книги - за сградата на БАН, която е паметник на българското културно наследство. Международна научна конференция \"Актуални проблеми в изучаването на нематериалното културно наследство и прилагането на Конвенция 2003\" ще се проведе в академията под егидата на ЮНЕСКО. На 12 октомври е тържественият концерт-спектакъл в зала 1 на НДК. В събота 4-те музея на БАН - Природонаучен, Етнографски, Национален археологически и Национален антропологичен, както и Ботаническата градина на БАН, ще са със свободен вход.  Изложба в централата на ЮНЕСКО в Париж ще представи дейността на академията. За пръв път от много десетилетия в програмата не е предвиден традиционният тържествен форум на Общото събрание, академиците и чл.-кореспондентите за Деня на БАН в голямата зала на академията.   ", "date": "2019.10.01", "title": "БАН чества 150 години"}
{"url": "https://duma.bg/100-godini-otbelyaza-bsp-v-lopyan-n200572", "text": "С тържество партийната организация в с. Лопян отбеляза своята 100-годишнина. Бяха поднесени цветя пред паметника на ятака Никола Михайлов, разстрелян на 31 декември 1943 г. Юбилея уважиха депутатите от БСП Иван Ченчев и Лало Кирилов, които пожелаха на местните социалисти да продължават да постигат добри изборни резултати и да пазят лявата идея все така жива. Поздравителен адрес изпрати председателят на БСП Корнелия Нинова, а лидерът на организацията в Лопян Стефан Стоев припомни важни моменти от живота на левицата в района. Председателят на Младежкото обединение в общината Лъчезар Лазаров пое ангажимент да възстанови премахнатата плоча, която указва къде е основана партийната организация на БСП в Лопян. Радка Домусчиева, бивш кмет на Лопян и дългогодишен член на партията, пожела на съпартийците си да се докажат на висотата на очакванията на предците си. Заслужили дългогодишни членове на БСП и председатели на ОПО получиха грамоти и плакети за приноса си към социалистическото движение. За активната си работа те бяха поздравени от председателя на Общинския съвет на БСП в Етрополе Давид Давидов. \"На 27 октомври ни предстоят местни избори. Уверен съм, че отново ще се поздравим с победа\", заяви той. ", "date": "2019.10.01", "title": "100 години отбеляза БСП в Лопян"}
{"url": "https://duma.bg/korneliya-ninova-podkrepi-cherveni-kmetove-n200576", "text": "Лидерът на БСП Корнелия Нинова подкрепи червени кметове в навечерието на общинските избори. Вслушвайте се какво ви говорят хората, посъветва ги тя. \"Георги Чакъров е четири мандата кмет на Полски Тръмбеш. Той е пример, че доверие се печели с ясна социална политика. Гордеем се с него и неговия екип. Вярвам, че и петият мандат ще бъде изпълнен с успехи за цялата община\", подчерта тя. \"Емануил Манолов е един от най-успешните ни кметове вече два мандата. Уважавам старанието му да работи за хората - почтено и с грижа за всеки\", подкрепи Нинова градоначалника на Павликени. Лидерът на БСП пожела успех на кандидата за кмет на Велико Търново Весела Лечева при откриването на кампанията й. \"Като състезател тя прослави името на България. Вярвам, че като кмет ще прослави и Търново, защото е умна, дисциплинирана, отговорна и състрадателна. И защото кандидатите ни за общински съветници и кметове на населени места са почтени и професионалисти, млади хора с енергия и опитни с мъдрост, готови да подредят своите градове и да работят за вашето добруване\", подчерта Нинова. \"Обещавам на търновци да премахнем страха. Велико Търново има нужда от градивен растеж и от усилието на всеки свой гражданин. Обещавам да свърша всичко това, което моите опоненти обещаваха в тези два мандата и не го направиха\", обърна се към съгражданите си Лечева.    ", "date": "2019.10.01", "title": "Корнелия Нинова подкрепи червени кметове"}
{"url": "https://duma.bg/shikalki-n200579", "text": "Трябваше ножът да опре до кокала с Македония, та Борисов да се сапикяса, че минаха две безплодни години, откак подписа договора със Заев, без да е направил нищо за изчистване на спорните въпроси. Две седмици остават до решението на Европейския съвет за отпочване на преговорите за членството на Северна Македония, та трябвашe президентът Радев да свика правителството и сите партии за спешно изработване на българската позиция. Щото няма за кога вече!  Гърците си свършиха работата, прекършиха апетитите на Скопие да краде историята им. А в нашия договор, който Борисов подписа урбулешката, липсват каквито и да било конкретни условия, критерии и срокове, които македонците трябва да изпълнят, за да ги подкрепим за ЕС и НАТО. Пък сега премиерът изведнъж се сети, че \"не ги подкрепяме безусловно\" и че безсмислената съвместна комисия от историци, която той подхвърли като шикалка за замазване на очи, трябвало да излезе с решение за историята! Той ли не знае, че македонските участници в тая комисия се върнаха на кота нула и пак възседнаха българската история - от Кирил и Методий и Самуила, та до Гоце и Вапцаров. \"Те ни се подиграват\", рече Каракачанов, и е прав.  Но и Каракачанов подхвърля шикалки - ще излизам от управлението, няма да излизам, ако подкрепим съседката с все цирка, дето го разиграва. Пък външната ни министърка Захариева вече обяви, че подкрепяме Северна Македония, без каквито и да било резерви. А Борисов продължава да мята шикалки за замазване на националното предателство, което прави с най-щедрото дарение - това на историята ни.   Забелязахте ли, че вчера всичкото политик повтаряше как трябвало да защитим \"нашия национален интерес\". Що за дума - \"интерес\", като че покупко-продаваме краставици на едро. Шикалки. А място за тях просто няма, нещата са пределно ясни. Македония да си ни остави историята на мира, да си гледа развитието, откак е създадена през 1944 г., и да мисли за бъдещето си. И да спре да ни рекетира, знаейки подлизурковщината на правителството ни. Бойко - уж ербап вчера, ама пак шикалкави: \"не можем единствени да не ги подкрепим за НАТО и ЕС\". Ами, не можете, понеже си измислихте и дума - \"политкоректност\", сиреч слагане пред САЩ в щението им да затворят балканския обръч на НАТО срещу Русия. Случайно ли вчера властимащите ненадейно залепиха и Албания към С. Македония - и тя да влезела в НАТО! Хайде не ни продавайте краставици как това осигурявало стабилност на Балканите! Каква стабилност, ако превърнете Балканите в плацдарм срещу Русия, дето е отсреща през морето?!        В цялата тази игра какво значение има историята на България. Съседите го знаят и гледат да изкярят - като загубиха от гърците античното си величие, поне да си чопнат за самочувствие Средновековието и Възраждането ни, пък и някой и друг герой от ХХ в. На същия принцип ние можем да си присвоим историята на половин Европа и да я обявим за наша, щото при Симеон Велики земите от Днестър до Карпатите и Егея са се наричали България. Можем, ама няма да ни обърнат внимание, щото ние сами с овации се навряхме в НАТО, та няма кого и защо да рекетираме. Затова в близките дни чакаме да видим какво решение \"в защита на националния интерес\" ще ни стовари правителството... ", "date": "2019.10.01", "title": "Шикалки"}
{"url": "https://duma.bg/kontraprotest-zashtiti-shefa-na-bnr-n200575", "text": "Контрапротест в подкрепа на генералния директор на БНР Светослав Костов се проведе вчера пред сградата на радиото. Под съпровода на гайда 30-40 човека, предимно ИТ специалисти, шофьори и няколко журналисти, се събраха с искането Костов да не бъде освобождаван, а да му бъдат дадени 100 дни толеранс. Поддръжниците на ръководството събрали повече от 200 подписа, които са внесли в СЕМ и настояват тяхната позиция също да бъде чута. Те заявиха, че е необходим диалог за разрешаване на кризата в радиото.  Напрежението в радиото продължава, досега се проведоха две демонстрации на журналисти от БНР и други медии пред радиото в защита на свободата на словото. Причината бяха опитът дългогодишната водеща Силвия Великова да бъде свалена от ефир, свидетелствата за оказван натиск, както и безпрецедентното петчасово замлъкване на \"Хоризонт\". Очаква се тази седмица СЕМ да започне процедура по отстраняването на Костов от поста. Миналия петък регулаторът призова генералния директор да си подаде оставката, но той заяви, че няма никакво намерение да го прави. Продължава напрежението и в другата обществена електронна медия - БНТ. Още един журналист бе принуден да напусне телевизията след серията от уволнени, съкратени или отстранени знакови имена в българския ефир. Договорът на  Мария Стоянова, кореспондент на БНТ в Берлин от една година и бивш председател на СЕМ, няма да бъде продължен. Формалният повод, който бе изтъкнат от директора на БНТ Емил Кошлуков, е пестене на пари. \"Договорът с нея е изключително тежък, с финансови разходи, които телевизията не може да си позволи. Самият договор с г-жа Стоянова е шестцифрена сума, за да не кажа точно колко е. На никой от кореспондентите си не предлагаме такива условия\", коментира Кошлуков. Въпреки високите качества на журналистката БНТ не можела да си позволи издръжката й. ДУМА припомня, че Стоянова беше в СЕМ през 2017 г., когато Емил Кошлуков кандидатства за първи път за директорския пост на \"Сан Стефано\". Тогава Стоянова зае категорична позиция против кандидатурата му заради политическата му обвързаност като депутат и като служител на телевизията на партия \"Атака\". Тя постави под въпрос и професионалните му качества.", "date": "2019.10.01", "title": "Контрапротест   защити шефа на БНР"}
{"url": "https://duma.bg/orban-zove-za-kompromis-mezhdu-dvete-evropi-n200567", "text": "Виктор Орбан призна различията между Западна и Източна Европа, но призова за компромис в името на съвместното съжителство.  На партиен форум, на който бе преизбран за лидер на партията ФИДЕС, 55-годишният унгарски премиер заяви: \"Макар че западните и източните половини на съюза следват различни пътища...и зачитат различни ценности, дори и при такива обстоятелства могат да се намерят начини за съвместно съжителство\". Той призова \"другата страна\" да изостави откритите атаки срещу правителствата от Централна и Източна Европа.\"Те трябва да изоставят прикритите действия срещу централноевропейските правителства. Бюджетът на ЕС не трябва да се използва от финансови екипи и медии, подкрепяни от либерали и имигранти, обслужващи собствените си интереси. Ако искаме да запазим Европа обединена, трябва да изоставим тези практики. Ние не им изпращаме такива политически активисти, така че те трябва да си приберат техните вкъщи от Централна Европа\", настоя Орбан. \"Ние сме член на съюза и ще останем член\", добави той. Правната комисия на Европарламента потвърди вчера, че отхвърля кандидатурите на унгареца Ласло Трочани и на румънката Роват Плубм за еврокомисари.", "date": "2019.10.01", "title": "Орбан зове за компромис  между двете Европи "}
{"url": "https://duma.bg/postavyame-usloviya-na-skopie-za-es-n200577", "text": "България ще изготви позиция с ясни изисквания и критерии в защита на националния интерес при преговорите за еврочленство със Северна Македония, стана ясно след консултативната среща при президента по темата. Румен Радев свика срещата заради обтегнатите отношения със Скопие и предстоящата лидерска среща на ЕС, на която Македония и Албания очакват покани за започване на преговорите.  Условията ни към Македония в преговорната рамка касаят промени в учебните програми и текстове с преиначени исторически факти, надписите в музеи и паметни плочи и позициите на обществените медии.  \"Вярвам, че не е достатъчна само воля от наша страна, необходима е воля и от България\", заяви македонският премиер Зоран Заев минути след срещата при Радев. Повод за разговорите са обтегнатите отношения със Скопие и срещата на евролидерите на 17 октомври, на която Македония и Албания очакват да получат покани за започване на преговорите.  Приемането на Македония в НАТО и ЕС е важна стъпка за гарантиране на мира, стабилното и устойчиво развитие и просперитета на Югоизточна Европа и България винаги е отстоявала тази позиция, но поведението на Скопие поражда несигурност и недоверие, заяви Радев след срещата. Той припомни, че сключеният преди две години двустранен Договор за приятелство и добросъседство трябваше да реши наслоените проблеми в отношенията ни и да им даде ново развитие. Липсата обаче на конкретни условия, измерители и срокове в договора доведе до драстично изоставане в неговото изпълнение. Въпреки огромните усилия от българска страна Съвместната комисия по исторически и образователни въпроси не постигна особени резултати, особено напоследък те са обезпокоителни, смята президентът.  Правителството се ангажира да изготви условията и критериите в преговорната рамка и те да станат задължително условие за приемане на Македония в ЕС, обяви Радев. Особено внимание трябва да се обърне на учебните планове и програми, текстовете в учебниците, надписите в музеи и паметни плочи и позициите на обществените медии. Основният критерий е да се очертаят \"червени линии\" като гаранция, че македонската евроинтеграция няма да е за сметка на българската история, език и идентичност.  Ако \"БСП за България\" сме удовлетворени от позицията, ще търсим обща декларация на НС, коментира зам.-председателят на НС Кристиан Вигенин. Той е категоричен, че България не бива да допуска в ЕС страна, която не изпълнява добросъседските ангажименти, но и не бива да има разделение между Македония и Албания. България ще подкрепи Македония да получи дата за начало на преговорите за ЕС, но ще постави ясни условия да не си играе повече с историята и при необходимост ще я спре по време на преговорния процес, обеща премиерът. Вярвам, че не е достатъчна само воля от наша страна, необходима е воля и от България, заяви македонският премиер Зоран Заев минути по-късно.", "date": "2019.10.01", "title": "Поставяме условия на Скопие за ЕС"}
{"url": "https://duma.bg/avstriya-otnovo-izbra-sebastian-kurts-n200569", "text": "Австрийските консерватори печелят предсрочните парламентарни избори, съобщават медиите.  Австрийската народна партия (АНП) на предишния премиер Себастиан Курц печели 38,4% от гласовете (73 места в парламента). Втора сила е Социалдемократическата партия на Австрия с 22,6 на сто (41 места), а на трета позиция е крайнодясната Австрийска партия на свободата (АПС) с 16,7 на сто (30 места) подкрепа. Зелените са подкрепени от 13% (27 места). Блокът NEOS (\"Нова Австрия\")-Либерален форум e пети със 7,8 на сто (14 места). От АПС бързо обявиха, че минават в опозиция и няма да формират правителство с дясноцентристите на Курц. АПС губи 10% спрямо изборите през 2017 г., когато беше подкрепена от 26 на сто от избирателите и влезе в коалиция с АНП на Курц. Австрия стигна до предсрочни избори заради скандала \"Ибисагейт\", свързан с бившия лидер на АСП Хайнц-Кристиан Щрахе. Той подаде оставка като вицеканцлер и лидер на партията на 18 май. Ден по-рано германски медии публикуваха кадри от скрита камера, направени на вечеря в Ибиса през 2017 г. Тогава Щрахе е провел среща с жена, която се е представила за племенница на руски олигарх. На кадрите се вижда Щрахе да предлага обществени поръчки, макар самият той да твърди, че няма нищо незаконно в изказванията му. Скандалът обаче свали коалиционното правителство на АНП и АПС, а през последните четири месеца страната бе управлявана от служебен кабинет. Отговаряйки на въпрос за възможна коалиция, Курц обяви готовността си да преговаря с всички партии, представени в парламента. Той заяви още, че на Австрия предстоят тежки времена, като се обоснова с \"тежката икономическа ситуация\" в Германия, където има риск от безработица, и нерешения въпрос с Брекзит. Лидерът на Зелените в Австрия заяви, че неговата партия ще обмисли управлението си с консерватора Себастиан Курц само при \"радикална промяна\" на посоката в сравнение с предишната му коалиция с крайните десни. \"Трябва да има радикална промяна на политиките\" на правителството, което Курц води до май, заяви лидерът на Зелените Вернер Коглер пред австрийската телевизия.", "date": "2019.10.01", "title": " Австрия отново избра   Себастиан Курц"}
{"url": "https://duma.bg/datata-n200555", "text": "МЕЖДУНАРОДЕН ДЕН НА ВЪЗРАСТНИТЕ ХОРА. Празникът е учреден с решение на Общото събрание на ООН през 1990 г. Целта е да се повиши вниманието към проблемите на възрастните хора и да се отдаде почит към техния принос за обществото. СВЕТОВЕН ДЕН НА МУЗИКАТА. Отбелязва се от 1974 г. по решение на Международния съвет за музика при ЮНЕСКО. На този ден от 1980 г. празнуват българските певци и музиканти. Поводът е 700-годишнината от рождението на св. Йоан Кукузел. Днес е и българският Ден на поезията. МЕЖДУНАРОДЕН ДЕН НА ВЕГЕТАРИАНТСТВОТО. Учреден е през 1977 г. с решение на световния конгрес на вегетарианците във Великобритания по инициатива на Северноамериканската организация на вегетарианците. ДЕН НА ЗАСТРАХОВАТЕЛЯ. На този ден през 1891 г. в Русе е учредено първото българско застрахователно дружество \"България\". Денят е честван за първи път през 1994 г. Обявен е за професионален празник през февруари 1996 г. с решение на Асоциацията на българските застрахователи и Съюза на частните застрахователи. ПРОФЕСИОНАЛЕН ПРАЗНИК НА ЗЕНИТНО-РАКЕТНИТЕ ВОЙСКИ В БЪЛГАРИЯ. Отбелязва се от 1 октомври 1960 г., когато в Казахстанската степ български дивизион за първи път осъществява боен пуск на зенитна ракета. 1888 - СЪЗДАДЕН Е СОФИЙСКИЯТ УНИВЕРСИТЕТ. Първоначално е основан Висш педагогически курс с 43 курсисти към Първа софийска мъжка гимназия начело с Александър Теодоров-Балан. Според закона от 18 декември с.г. той е наречен Висше училище. На тази дата през 1961 г. е основан Висшият медицински институт във Варна, днес Медицински университет \"Проф. д-р Параскев Стоянов\". С решение на 39-то НС от 2002 г. 1 октомври е обявен за празник на Академията на МВР. 1911 - РАЖДА СЕ ЗАХАРИ ЖАНДОВ, КИНОРЕЖИСЬОР УМИРА 1998 Г. Един от създателите на българското кино. Творческата му дейност започва през 40-те години като фотограф-художник и режисьор (заснема погребението на цар Борис III през 1943 г.). Снима няколко документални филма - \"Един ден в София\", \"Хора сред облаците\". В игралното кино дебютира с \"Тревога\". Режисьор е още на \"Земя\" по повестта на Елин Пелин, \"Отвъд хоризонта\", \"Шибил\" и др. 1946 - ПРОИЗНЕСЕНИ СА ПРИСЪДИТЕ НА НЮРНБЕРГСКИЯ ТРИБУНАЛ. Първият и най-известен процес се води срещу 24 главни нацистки военнопрестъпници от Втората световна война. Започва на 20 ноември 1945 г. Присъдата е произнесена на 30 септември - 1 октомври 1946 г. Дванайсет от обвиняемите са осъдени на смърт чрез обесване, трима - на доживотен затвор, двама - на 20 г. затвор, един - на 15 г., един - на 10 г., трима са оправдани. Нюрнбергският трибунал е първият международен съд, който съди държавници и висши военни за престъпления против човечеството.", "date": "2019.10.01", "title": "Датата"}
{"url": "https://duma.bg/ventsislav-venkov-shte-pokazha-nov-model-na-upravlenie-v-shumen-n200558", "text": "- Случващото се в държавата едва ли радва някой нормално мислещ човек. Няма сфера, в която през последните месеци да не е имало скандали, заради които в една нормална държава основните лица отдавна да са където трябва. Но у нас това не се случва. ГЕРБ ни управляват със самочувствието на всенародни любимци, а ако някой я докара дотам, че вече наистина няма накъде и трябва да се маха, то държавата го праща да ни представлява пред света. Този безумен спектакъл продължава вече с години, но хората са толкова обезверени, че сценарият ще се промени, че са се превърнали в пасивни зрители, които само следят сцената на политическия театър. Свикнали са на откровените подигравки на управляващите, на безогледното  раздаване на пари преди изборите на принципа \"Който слуша, ще закусва\". Свикнахме да живеем, без да се налага да присъстваме. Без да си даваме зор да протестираме, да упражняваме натиск, да изискваме, да сваляме от постове. Когато гафът стане прекалено очевиден, подават оставка, преместват ги. Не ги наказват, не ги съдят, не им вземат откраднатото, а те ни се смеят от терасата.  Това естествено рефлектира и по места. Няма как местните управници да не вземат уроци от менторите си. Това поведение и усещане за безнаказаност е заразно.  Моят мотив и моята цел е да обединя мислещи и нормални хора, които да покажат друг, нов модел на живот. На взаимно доверие и на взаимен контрол.  - Смятам, че преди всичко трябва да дефинирам отношението си към ГЕРБ. Редовите симпатизанти на тази партия не са мои врагове. Няма как моят съсед, който по една или друга причина е застанал зад тази партия, да е мой враг. Но не приемам много неща от политиката на управляващите. Аз и моите съмишленици от БСП искаме да наложим далеч по-различен подход и политика към реалния живот, към средата, която ни заобикаля. Да изградим пряка връзка на управляващите с хората, един по-честен, прозрачен и прагматичен начин на определяне за какво да се харчат обществените пари, които са на всички нас. В последните месеци в Шумен се разхищава голям финансов ресурс и това прави впечатление -запълнени дупки по улиците, ново осветление, миене и машинно метене на платната всяка сутрин, рязане на лентички и какво ли не. Но хората с право коментират къде бяхте 4 години, защо се разшавахте чак сега? И се създава усещането за една доста нечиста сделка - ние ще  пооправим тук-там  града, а вие ще гласувате за нас. Излиза, че с нашите пари на практика си плащаме да ни управлява пак ГЕРБ. Без някой да пита дали точно това трябва да се ремонтира в квартала, точно в тази сфера ли да се налеят пари, какво е най-нужно на хората днес. Това дразни. Защото управляващите може да очакват, но нашата памет не е чак толкова къса и добре помним какво ни обещаха преди 4 години и какво беше изпълнено. Обещаха, че шуменци ще пият евтина и чиста вода и за тази цел ще изградят пречиствателна станция за питейна вода. Обещаха ни, че Шумен ще стане чист и зелен град. Че ще развият системата за интегриран градски транспорт. Че ще караме колите си по улици без дупки. Че ще завършат рекултивацията на старото депо за твърди битови отпадъци и ще изградят нова клетка за отпадъците на града. И още много други обещания. Голяма част от тях не са изпълнени, а други - донякъде. Един пример. В града беше изградена многофункционална спортна зала \"Арена Шумен\", с която местната управа се гордее. Тя струва 8 млн. лв. на бюджета на държавата. Пространствено залата \"отвори\" добре един голям район в Шумен. Но, както обикновено, всичко е в детайлите. Залата не се менажира ефективно. Тя остана затворена за тренировки на шуменските спортни клубове, тъй като наемите са непосилни за тях, мероприятията са епизодични, има редица технически несъвършенства. Друг е въпросът дали точно това беше най-голямата нужда на града в този момент.  Друг пример е широко рекламираният проект за модернизиране на няколко училища с евросредства за около 13 млн. лв. Но управляващият орган наложи рестрикции за стотици хиляди левове заради неправилна процедура за избор на изпълнител, след което стана ясно, че тези ремонти са изключително некачествени и още при първия дъждец преди няколко дни мобилизираха чистачки с кофи и парцали да събират водата. - Когато става дума за местни проблеми, знаете, че всеки има собствен поглед към реалността около себе си. Затова ние решихме да попитаме шуменци за тези проблеми и да обобщим резултатите. Направихме социологично проучване с агенцията на Живко Георгиев с обем от 800 респонденти по метода \"лице в лице\". То беше представително за община Шумен във възрастовата категория над 18-годишна възраст. Анкетираните хора определят спонтанно като най-голям проблем крайно неблагоприятното състояние на водоснабдяването и преди всичко некачествената, но за сметка на това, скъпа вода. Посочват и лошото състояние на пътищата, улиците и тротоарите, както и липсата на добре платени работни места. Важен проблем, който открояват гражданите, е чистотата и неритмичното извозване на битовите отпадъци, недостатъчната грижа за зелените площи, лошото състояние на обществения транспорт.  В това проучване особено тревожно е, че близо половината от хората смятат, че има корупция в работата на местната власт и че липсва прозрачност в дейността й. Цели 61% преценяват, че евросредствата не се разходват по най-подходящия начин за решаване на проблемите на обикновените граждани. Затова и средните оценки за работата на кмета и Общинския съвет са незадоволителни - среден 3. Няма нищо странно, че половината - 46%, избират промяната и посочват отговор \"по-добре ще е радикална промяна в местната власт\". Сред тези хора са не само членове и симпатизанти на БСП, но и от електората на ДПС, ВМРО, \"Воля\". Дори 22% от обявяващите се за симпатизанти на ГЕРБ искат радикална промяна.  - Мисля, че най-важното е не да изброя улици, които ще асфалтираме, лампи, които ще сменим, или сгради, които ще ремонтираме. Важното е да гарантирам, че по-малко ще говоря, повече ще слушам хората. Това, което ги вълнува, интересува, дразни, притеснява. Всяко важно предложение за града ще бъде обсъждано с максимален брой граждани, подлагано на сериозен анализ, преди да се превърне в решение и да бъде реализирано. А не както сега на пожар се опитваме да помогнем на живеещите в квартал \"Тракия\", които протестират срещу изграждане на два жилищни блока за социално слаби. Или тънем в неведение ще се изгражда ли завод за изгаряне на отпадъците в Шумен. В хода на предизборната кампания аз и кандидатите ни за общински съветници ще предложим конкретни програми за най-важните сфери на обществения живот - икономика, здравеопазване, образование, култура, спорт. - Взаимно доверие с взаимен контрол. Призовавам и останалите кандидати за кметове - мълчете и слушайте. Хората са по-мъдри от нас. ", "date": "2019.10.01", "title": " Венцислав ВЕНКОВ:    Ще покажа нов модел на управление в Шумен"}
{"url": "https://duma.bg/voynata-za-edno-selo-n200556", "text": "Как се дискредитира един кмет, получил признанието да управлява селото си цели осем мандата? Кога е най-удобно да поведеш целенасочена кампания срещу управленец на 3000 души, половината, от които роми? Какво е да унижиш човек, който застава на кметския стол още през 1986 г., и дава силите си да направи селото си известно, а инициативите му са мащабни? Най-добре отговорите на тези въпроси знае Тодор Атанасов - кмет на Ново село, Пловдивско, за още няколко дни. Въпреки популярността си, той е решил да не се кандидатира за пореден, вероятно рекорден мандат с подкрепата на БСП. Въпреки факта, че само на последния местен вот в селото му се е стигало до балотаж, а на предходните е печелил безапелационно доверието на съселяните си. Атанасов обаче се оттегля от управлението с горчивина и възмущение, заради стихийната кампания срещу него, активизирала се от няколко месеца от страна на общинския кмет на Стамболийски Георги Мараджиев. Според Тодор Атанасов с приближаването на изборите ситуацията в Ново село става нетърпима, а натискът върху него - безпрецедентен. Целта е ясна - фамилията на кмета да стои по-далече от властта, а тя да се завземе от кандидат-кмета на ГЕРБ, известен като Роко.  Оплакванията на кмета на Ново село от крупната акция срещу него намират израз в официални жалби и писма до областния управител на Пловдив Здравко Димитров и до самия общински кмет Георги Мараджиев. Досега обаче адекватен отговор на бурните нападки срещу него не е получил. Тодор Атанасов не се предава и продължава да води битка срещу опитите за рушене на дългогодишно изграждания авторитет.  Върху три опорни точки в момента ГЕРБ води остра кампания срещу селския кмет. Първо спира парите за кметството. Доскоро получавахме по 400-500 лева на месец, от 1 юли вече ни пращат по 20 лева на месец с нареждането да ги използваме само за пощенски пликове и марки, разказа за ДУМА Атанасов. Сега няма средства за гориво за трактора, с който се почиства селото, за лампи, брави, за възстановяване на пешеходни пътеки и всякакви други режийни разходи. Вместо да отпуска средства за вражеското кметство, ГЕРБ насочва усилията си към активна медийна кампания за опетняване на името на Тодор Атанасов. Тя е адресирана и срещу семейството и роднините му, които пък получават официални искания от община Стамболийски да представят в седемдневен срок всички налични строителни книжа за къщите си. \"Това са домовете ни от 20-30, дори от 50 години, какво има да доказваме\", пита кметът. Третият пункт в гербаджийския тормоз над селото е опитът да се нагнети напрежение в ромската махала чрез заплахата да се съборят незаконни постройки. Но само на определени хора. 15 от тях, поддръжници на кмета, са получили писма да представят строителните си книжа.  \"Целта всъщност е да бъдат сплашени преди изборите, а по повод и без повод се тръби, че ще се събарят къщи,\" възмущава се още Атанасов. Той уточнява, че още през 2010 г. Общинският съвет на Стамболийски е взел решение за откриване на процедура по узаконяване на около 80 постройки в Ново село. За всичките изминали години процедурата обаче така и не е задействана. През 2015 г. Тодор Атанасов праща докладна записка до кмета на Стамболийски и Общинския съвет с молба да разгледа проблема с незаконните жилищни постройки в кв. \"Север\".  \"Четири години не се сетиха да направят узаконяването, а три месеца пред изборите искат да събарят къщи и да създават напрежение, да покажат, че не си върша работата\", недоволства още Атанасов. Той с огорчение припомня, че преди три години по инициатива на Мараджиев му е намалена заплатата. За кметуващия 32 години идва време, в което е заслужил да получава по 420 лева възнаграждение на месец. В същото време Общинският съвет на Стамболийски гласува управляващите съседните села да вземат средно по 1200 лева. Затова и официалните жалби на Атанасов от действията на кмета на община Стамболийски датират отпреди 3 години. Още тогава кметът на Ново село търси съдействие от областния управител срещу \"психическия и административен терор\" от Мараджиев. Отговор обаче не получава. Нито подкрепа. Разчита на признателността на съселяните си, доверявали се на опита и уменията му през последните три десетилетия. ", "date": "2019.10.01", "title": "Войната за едно село"}
{"url": "https://duma.bg/evropa-obnaglya-n200557", "text": "1. Започнах да ви разказвам за срамната резолюция на Европарламента от 19 септември - \"Значението на европейската историческа памет за бъдещето на Европа\".  Резюме. ЕП постанови: виновникът за Втората световна война е пактът \"Рибентроп-Молотов\", подбудител на войната е СССР; Червената армия не е освободител на Европа от нацизма, а окупатор и поробител.  ЕП подмени историята на Европа и света, демонизира антифашистката съпротива, обяви съветските воини за престъпници и разпореди тия антифашистки паметници да бъдат сринати, помен да не остане от тях, щото \"разпространяват тоталитарни системи\". А фашизма благослови и го вкара в учебниците. Всичко това - срещу вдъхновяващо заплащане от 200 млн. евро. До момента. След момента - не знаем.   2. Изгледах цялата дискусия в ЕП.  Една нова Стена разделя Европа.   От едната страна на Стената евродесните, надменни и цинични, възпроизведоха профашистките постулати в резолюцията и ги гарнираха с истерична русофобия, примитивен антикомунизъм и лицемерно състрадание към жертвите на нацизма:   \"Нямаше да има Втора световна война, ако не беше пактът \"Рибентроп-Молотов\". Западът нямаше да се обяснява за съюза със Сталин. Нямаше да продължава митът за Червената армия като освободителка на Европа; Този пакт е едно от най-мерзките политически действия; Полша е кървава жертва на двата най-чудовищни режима; Малко се говори в Европа за зверствата на комунизма, непропорционално. За да има единство, комунизмът трябва да бъдат осъден. Европа няма да бъде единна, докато няма консенсус по този въпрос\"... И още: \"Нацизмът приключи. СССР приключи. Но тези практики останаха. Вижте Грузия. Вижте Крим. Вижте Украйна; Военният конфликт в Украйна трябва да бъде наша грижа; Украйна ще си върне Крим; Кремъл съхранява своята сфера на влияние в Украйна, Молдова, Грузия. Духът на Молотов обитава Кремъл. Европа е мишена на информационна война. Русия използва историята като инструмент на лъжата\"... Това са опорните точки на десните евродепутати. Обичам да ми говорят за справедливост, морал и чест представители на държави, които държави се гордеят със своите колаборационисти, с Хорти и Салаши, с Антонеску и Павелич, със своите латишки, литовски, естонски, унгарски, румънски, хърватски СС легиони, батальони, бригади, дивизии, полкове и наказателни отряди, погубили стотици, стотици хиляди човеци - евреи, руснаци, поляци, украинци, белоруси, сърби, чехи, словаци...   Ако има награда за най-мракобесно изказване, безспорният фаворит е Андрей Ковачев (ГЕРБ). Той  извести ЕП, че \"всяка втора улица в България носи името на диктатор или на някой от техните (на диктаторите - б.а.) поддръжници\". И поздрави \"българското правителство и МОН за приемането на новите учебни програми, които най-накрая обективно отразяват събитията от 20-и век\". Тези думи не изтръгнаха аплодисменти от залата. 3. От другата страна на Стената отговориха антифашистите: \"Искате истината? Първата истина -  Съветската армия освободи европейските народи. Втората истина - 20 млн. комунисти дадоха своя живот, за да сме свободни днес. Сега хвърлят вината върху комунистите. Тук се преследва скрита цел - комунистическите партии да бъдат обявени за незаконни\" (Георгиос Георгиу, Кипър, Обединена левица). \"Защо забравяте, че една година преди пакта \"Рибентроп-Молотов\" беше подписано Мюнхенското съглашение, когато Франция, Англия, Италия сключиха сделка с Хитлер и продадоха моето Отечество. Съглашението стана причина и за ВСВ, и за пакта \"Рибентроп-Молотов\". В резултат от съглашението Чехословакия беше окупирана от полски, унгарски и немски войски. Не трябва да деформираме историята, не трябва да създаваме враждебно отношение към Русия. Какво може да ни донесе такава враждебност - още 6 млн. загинали евреи, още 25 млн. загинали славяни?!\" (Мирослав Радаковски, независим, Словакия).   \"Аз съм от Испания, от втората страна в света с най-много масови гробове в резултат на фашистката диктатура. Страна, в която улици и площади носят имената на франкистки убийци. Страна без памет, която изтри от обществения живот своята недавна история. Трябва да говорим за ролята на испанските републиканци да спрат фашизма, за интербригадите като пример за солидарност. Ние не говорим само за миналото, ние говорим за настоящето. Днешна Европа е препълнена с неофашисти. Трябва да помним и почитаме тези, които загинаха в битка с фашизма\" (Сира Рего, Обединена левица, Испания) \"Днешното заседание не е нито за паметта, нито за бъдещето. Това е вулгарен антикомунистически делириум! Точно така! Резолюцията има скрита хитра цел - забрана на комунистическите партии, на комунистическата идеология и символика и преследване на комунистите. В резолюцията виждам реакционните, мракобесни сили, които ръководят страните от Вишеград и Прибалтика, които героизират нацизма, ласкаят го, сеят расистска отрова. Решаващ е приносът на СССР за разгрома на фашизма и нацизма. Факт. Милиони загинаха в антифашистката борба. Тези, които храбро се бориха срещу фашизма и нацизма, днес наричате съюзници на Хитлер! Колкото и да леете чернилка, истината ще сияе вечно! Историята е написана от народа, а не е предписана в резолюции\" (Лефтерис Николаос-Алаванос, независим, Кипър).   \"Този документ е цинична злоупотреба с истината. ЕНП позорно манипулира паметта, за да подтикне ЕС към експанзионистичен дневен ред. Този документ няма за цел да се опознае историческото минало, а да се злоупотреби с него. Това е ужасна обида за всички истински антифашисти. Какво грубо оскърбление към паметта на френската съпротива, на героите от Варшавското гето, на руските войници, на левите, които се сражаваха с Франко! Тяхното мъжество е доказателство, че интернационалната солидарност не зависи от предписанията на ЕС.\" (Клер Фокс, независима, Англия). \"Ужасен е този опит да бъдат приравнявани фашизмът и комунизмът, да се премълчават милосърдно престъпленията на нацистите, да се премълчава истината за \"Мюнхенския сговор\", който отвори пътя към ВСВ. Това съучастие с капитала продължава и днес. Искат да заличат решителния принос на комунистите за победата над фашизма. Да заличат зверствата срещу антифашистите в Португалия, да заличат Революцията на карамфилите, която сложи край на фашисткия режим. За да узаконят забраната и преследването на комунистическите партии, както става в някои държави от ЕС или в Украйна със съдействието на ЕС. В същото време се допуска реабилитация и възхвала на фашизма\" (Сандра Перейра, Обединена левица, Португалия). \"С примитивен антикомунизъм и безжалостно изнасилване на истината ЕС и ЕП се опитват да оправдаят фашизма и се присъединяват към вишеградските и прибалтийските страни, където почитат нацистките колаборационисти и имат наглостта да наричат \"колаборационисти\" комунистите и СССР, които поведоха борбата на народите срещу фашисткото чудовище. Приравняването на фашизма и комунизма е провокация, оскърбление към историческата истина\" (Константинос Парадакис, независим, Гърция). Нямам какво да добавя. 4. ЕП прие резолюцията с 535 гласа \"за\", 66 \"против\" и 52 \"въздържали се\".   \"За\": Александър Йорданов, Андрей Ковачев, Андрей Новаков, Асим Адемов, Емил Радев - ГЕРБ Атидже Алиева-Вели, Илхан Кючук, Искра Михайлова - ДПС Ангел Джамбазки, Андрей Слабаков - ВМРО Радан Кънев - ДСБ \"Против\": Сергей Станишев, Цветелина Пенкова и Петър Витанов - БСП \"Въздържали се\": Иво Христов - БСП  Отсъстват: Ева Майдел - ГЕРБ,  Елена Йончева - БСП  5. Не си мислете, че Европа, таз блудница Вавилонска, е изгубила разсъдък. Нищо подобно! Коварна е тя! Помни. И почита. И възхвалява. И насърчава. Какво? Ето какво: Почита и насърчава нацистите от латвийския батальон \"Вафен-СС\", които дефилират по улиците на Рига. Сборищата в Блайбург на ултрадесни от цял свят, които славят хърватските нацисти, усташите и техния фюрер Анте Павелич, останал в историята като \"Касапина на Балканите\". Тържествата край Нарва в чест на живите нацисти от 20-а Естонска СС дивизия. И разбира се - разбира се! - бандеровците, които извършиха неонацистки преврат; които прославят украинските СС батальони \"Роланд\" и \"Нахтигал\" и украинската СС дивизия \"Галичина\"; които превърнаха прекрасната Одеса в крематориум, изгориха живи 50 души, квичаха щастливо по своите фейсбуци \"Красота! Да горят руските свине!\", и за награда бяха обявени за \"пазители на демокрацията\" и \"гаранти на евроатлантическите ценности\", американски и европейски политици позираха с неонацистките фюрери, а мадам Нуланд ги черпаваше с курабийки \"Fuck EU!\". Неонацизмът и неофашизмът не са само факли, барабани, вериги, ножове, качулки, маски, татуирани свастики и \"Sieg Heil!\" по стадионите. Това не е природно явление, цунами някакво. Не. Това е мироглед, идеология, целенасочена политика, която развращава общественото съзнание, руши устоите на Европа, нейната идентичност, нейната история, историята на всяка една европейска държава и на света.  Неонацизмът е чудовището, родено от духовната, моралната, социалната и политическата нищета на обществото; от програмираното невежество; от фалшифицираната история; от производството на фалшива памет; от съзнателното разчовечаване на човека; от методичното развращаване на неговата душа, от неговото отчаяние, от неговото унизително битие на амеба, на червей някакъв, от неговата инстинктивна, неистова, болезнена потребност някой да бъде наказан. За всичко. И ако днес в много уж европейски държави героите от Втората световна война са в нацистки униформи, това е политика. Това е политиката на десницата: реабилитация и оневиняване на фашизма и нацизма; сатанизиране на антифашистката съпротива; ревизия на и реванш за Втората световна война; патологична русофобия; подкрепа и възхвала на неонацизма и неофашизма.  Всичко трябва да бъде заличено. Не е имало никакъв нацизъм, и никакъв холокост, и никакви крематориуми, и никакви антифашисти. Това знаят днешните 20-годишни, превърнати в мутанти. Тези лъжи са тяхното знание. Тяхното невежество е тяхното убеждение.    Защо е този заговор, тази конспирация срещу паметта? За да бъде прекъснат историческият континуум. Защото корените на Европа са антифашистки. Защото всички принципи и идеи, върху които ЕС е изграден, са родени от антифашистката борба - от Манифеста от Вентотене до създаването на Европейската общност. Защото, както написаха евродепутатите-социалисти Гийом Балас и Серджо Коферати, \"спойката тогава на различните политически сили беше именно антифашизмът. Загубата на тази важна връзка с миналото обяснява мизерното настояще на Европа\".   Мизерното настояще предопределя мизерно бъдеще. Само преди две години Европарламентът прие резолюция срещу  неонацистките и неофашистките организации. И призова държавите от ЕС \"да съсредоточат вниманието си върху превенцията чрез образованието, чрез изучаването на зверствата на нацизма през Втората световна война\". Но ЕП не чете, камо ли да помни собствените си резолюции. На 19 септември 2019 г. ЕП легитимира фашизма, нацизма и техните ракови новообразувания.  Европа изгуби почтеност, морал и достойнство. Най-обикновена порядъчност загуби, за благоприличие да не говорим, за благочестие - съвсем. Губи ги методично и съвсем не безкористно. Европа, по-точно -евродесните, обнагляха в своя див реванш срещу Русия. Като отмъщение над победителите във Втората световна война. Тази Европа води самоубийствена война срещу себе си и собственото си минало. Сякаш се срамува от него. Има защо.  Тази Европа заплю истината и похити историята, и я подмени, понеже не може да я промени. Изфабрикува и натрапи на обществото един фалшив разказ, където злодеите са жертви и герои, а жертвите и героите - злодеи. Величайша глупост!  Евродесните имат голям проблем. Непреодолим. Срещу тях е многомилионният Безсмъртен полк на паметта. Войната с Безсмъртния полк е обречена. ", "date": "2019.10.01", "title": " Европа обнагля"}
{"url": "https://duma.bg/savremenno-izkustvo-n200559", "text": "Емблематичната и едновременно скандална столична улица \"Граф Игнатиев\" приюти уникални експонати на съвременното изкуство, сътворено в рамките на гербаджийското общинско управление. Акулски перки, надгробни стени, плаващи плочи, незапълнени фуги и не на последно място виброизолационни подложки, са само част от обектите, излизащи от традиционните граници на мисълта - на кметската. Обстоятелствата, довели до популяризирането на тази символична столична улица, отново излизат на дневен ред.  Не, този път не се е продънила настилката, нито се е пребила някоя известна личност. За горчивото битие на \"Графа\" напомни започналото вчера дело срещу бившия зам.-кмет по транспорта Евгени Крусев. През следващите месеци той ще трябва да търси начини да се измъкне от обвиненията за нарушаване на Закона за обществените поръчки, облагодетелстване на частна фирма и нанесени вреди на Столичната община. А дотогава ще слушаме поредица свидетели, които ще обясняват как е възможно един прост шумоизолиращ материал да доведе до нанасянето на такива щети на данъкоплатците и да донесе срам и позор за отговорните. Ще слушаме за полиуретани, за стари гуми, за десетсантиметрови павета и петсантиметрови плочи, които \"пият\" вода, за особеностите на слънцегреенето. Ще видим експерти, които се опитват да се надговорят, надлъжат, оправдаят. Докато забравим, че същността на проблема е абсолютната, безпределна наглост, ширеща се на \"Московска\" 33. Безнаказаността и безконтролността, властващи в средите на управляващите, закономерно намериха израз в нагласен договор, позволяващ далавераджийство. А накрая, по стара нашенска традиция, делото ще се забатачи, за да могат в едно по-далечно бъдеще виновните тихомълком да излязат сухи. Картина от съвременното изкуство, която вече сме я гледали.  ", "date": "2019.10.01", "title": " Съвременно изкуство"}
{"url": "https://duma.bg/stolichni-antifashisti-se-obyaviha-sreshtu-evropeyska-rezolyutsiya-n200571", "text": "Градският съвет на Българския антифашистки съюз в София изразява възмущението си от текста на Резолюцията на Европейския парламент относно значението на европейската историческа памет за бъдещето на Европа. Според БАС тя приравнява фашисткия режим на Мусолини и нацисткия режим на Хитлер със социалистическите режими в Източна Европа и Съветския съюз. \"Оценките, дадени в резолюцията, са твърде пристрастни, а \"препоръките\" към Русия за оценка на съветското й минало са груба намеса във вътрешните работи на една световна сила\", пише в декларацията на БАС, адресирана до Европейския парламент и НС. Антифашистите призовават за обективен прочит на историята, но от научни работници, а политическата намеса да спре.  ", "date": "2019.10.01", "title": " Столични антифашисти се обявиха  срещу европейска резолюция"}
{"url": "https://duma.bg/otpuskat-100-mln-evro-za-firmi-v-balgariya-gartsiya-i-rumaniya-n200562", "text": "Европейската инвестиционна банка (ЕИБ) и Черноморската банка за търговия и развитие (ЧБТР) ще отпуснат съвместно над 100 милиона евро за нови инвестиции в малки и средни предприятия и дружества със средна пазарна капитализация в Гърция, Румъния и България в рамките на нова инициатива за финансиране на частния сектор, обявена в Атина в петък, съобщи ЧБТР. Програмата за финансиране, в която участват поравно ЕИБ и ЧБТР, ще бъде насочена към подкрепа на развитието на селското стопанство, промишлеността, транспорта и възобновяемите енергийни източници. Това е първото бизнес партньорство между двете банкови институции. За целите на програмата ЕИБ е предоставила 12-годишен заем от 50 милиона евро на ЧБТР, която ще управлява цялата програма и ще предоставя кредити на компании от Гърция, Румъния и България.", "date": "2019.10.01", "title": "Отпускат 100 млн. евро за фирми в България, Гърция и Румъния"}
{"url": "https://duma.bg/zabravenite-n200560", "text": "Ха, честито, набори! Първи октомври е  Международен ден на възрастните хора. На този ден всички ние отдаваме почитта си към хората от третата възраст и към техния принос към обществото. Опа, грешка! Това го взех от един доклад, с който дежурно се отбелязва денят на натрупаните годинки, които у нас не се смятат за порок, а за проклятие. Докато възрастни чужденки рипат нашенски хора, докато японци-пенсионери се дивят на световните паметници на културата, докато германци почиват и на нашето море, ние сме омотани в икономическа криза, в ниския прираст и желанието на младите да хванат пътя за чужбина, с мизерните пенсии и скотския живот на старостта прегръщаме самотата. Оказва се трудно дори да отидеш, поради липса на пари, за да погребеш близък или приятел, да отвориш вратата за гости. Оставени сами на себе си, възрастните стават забравени хора. И влизат в статистиката на напусналите този свят, в списъците на кварталната изборна секция или при длъжниците на парно и ток. За каква почест или елементарно внимание към третата възраст може да се говори у нас, когато бедността е надскочила всички нормални граници. Когато дори вдигането на мижавия праг на бедност не стига за 1 663 668 българи да го надскочат. А колко пенсионери могат да се похвалят с 363 лв. праг на бедност, когато за много от тях няма дори пенсия от 200 лв. Някога баби и дядовци кътаха пари за внучета и деца. Днес обратно - разчитат на тях и на трудно изработените им на гурбет в чужбина пари. Иначе са умрели буквално от глад. Под приспивните песни на сега управляващите и в границите на една стара и уредена Европа, в която стърчим като връх на премиерските хвалби за благоденствие и социална сигурност. В държава, в която няма дори кувьози за малкото новородени българчета, та със събиране на капачки доброволци търсят решение и за този проблем. А забравените възрастни тихо плачат в своите домове...    ", "date": "2019.10.01", "title": " Забравените"}
{"url": "https://duma.bg/nishtozhno-poevtinyavane-na-gaza-ot-dnes-n200564", "text": "Комисията за енергийно и водно регулиране (КЕВР) одобри нищожно намаление на цената на природния газ с 0,11 на сто, която влиза в сила от днес. Цените на топлинната и на електрическата енергия остават непроменени, съобщиха от регулатора. Поевтиняването е едва 5 стотинки и синьото гориво ще струва 44,85 лв./МВтч (без цени за достъп, пренос, акциз и ДДС). Поради незначителната промяна на цената на природния газ, същите остават цените на тока и парното до края на годината. От решението на КЕВР става ясно, че доставните цени на руската \"Газпром експорт\" за българския пазар са намалели с 2 процента в резултат на динамиката на световните пазари в предходните девет месеца. Повишил се е обаче осредненият валутен курс на лева към щатския долар и сега е с 0,47 на сто по-висок. За четвъртото тримесечие на 2019 г. \"Булгаргаз\" е заявил 9 507 373 МВтч природен газ от \"Газпром експорт\".", "date": "2019.10.01", "title": "Нищожно поевтиняване на газа от днес"}
{"url": "https://duma.bg/35-rast-na-proizvodstvenite-tseni-n200561", "text": "Производствените цени стигат нов връх през август, като увеличението на годишна база е с 3,5%, показват данните на НСИ. Производствената инфлация се ускорява, след като през юли достигна нов тримесечен връх. През юни тя беше 0,9 на сто. Общото нарастване за година се дължи на увеличението в цените при производството и разпределението на електрическа и топлоенергия и газ - с 11,8%, в добивната промишленост - с 5,4%, и в преработващата промишленост - с 1%. На месечна база производствените цени нарастват с 0,3 на сто. По-високи цени са регистрирани при производството и разпределението на електрическа и топлоенергия и газ - с 2,2%, и в добивната промишленост - с 1,0%, а в преработващата промишленост се наблюдава намаление с 0,3%.", "date": "2019.10.01", "title": " 3,5% ръст на производствените цени"}
{"url": "https://duma.bg/tomas-kuk-ne-e-v-registara-na-turoperatorite-n200565", "text": "Единственият чуждестранен туроператор, който не е регистриран в Националния туристически регистър, е фалиралият \"Томас Кук\". Това заяви председателят на сдружението \"Клуб на хотелиера\" в Несебър Диана Колчева. Според нея с това Министерството на туризма е допуснало огромна слабост. \"Госпожа Ангелкова би следвало, заради тази допусната грешка, да излезе доблестно пред българските хотелиери и всички занимаващите се с туризъм и да каже \"Да, сгрешихме, цялата администрация на министерството, подавам оставка за това\". Какво следва? След като не е регистриран по нашето законодателство, ние, хотелиерите, нямаме никакво основание, да имаме претенции към този оператор\", коментира Колчева пред БНР. \"Томас Кук\" не е регистрирана по българското законодателство, заяви пред ДУМА директорът на Института за анализи и оценки на информационна среда в туризма Румен Драганов. Ако това беше така, компанията трябваше да представи в Министерството на туризма застраховка \"Отговорност на туроператора\". Според него липсата на такава застраховка в известна степен е пречка хотелиерите да предявяват искове към фирмата за нанесени щети. Контролът на регистрираните туроператори се извършва от министерството чрез регистъра. Отсъствието на \"Томас Кук\" от регистъра поставя под въпрос по какъв начин фирмата е извършвала дейност в България, заяви Драганов. Според Колчева българската държава спешно трябва да вземе адекватни мерки, с които да подпомогне следващите два туристически сезона. Тя смята, че сега е моментът да се намалят летищните такси за нискотарифните компании, за да се привлекат. Трябва да се направят и пакетни програми, с които в страната ни да влязат повече индивидуални туристи. ", "date": "2019.10.01", "title": "\"Томас Кук\" не е в регистъра на туроператорите"}
{"url": "https://duma.bg/zaradi-nedostig-na-lokomotivi-bdzh-sprya-vremenno-14-patnicheski-vlaka-n200563", "text": "БДЖ спира временно 14 пътнически влака. Причината е, че не достигат локомотиви, стана ясно от съобщение на железопътния превозвач. Част от пътниците на временно спрените влакове ще бъдат превозвани с автобуси. От вчера до 20 октомври ще бъдат въведени временни промени в движението на 14 влака, които пътуват по различни направления в страната. Промените са свързани с необходимостта от осигуряване на достатъчен брой локомотиви за обслужване на влаковете поради съществуващия в момента постоянен недостиг на тягов подвижен състав, съобщиха от БДЖ. Отменя се движението на част от пътническите влакове, които се движат по маршрутите Карлово-Зимница, Дупница-Петрич, Варна-Шумен, Зимница за Сливен, Стара Загора-Карлово и Карлово-Тулово, Сливен-Карлово и Шумен-Каспичан. Пътниците на тези влакове ще бъдат превозени с автобуси, пишат от БДЖ, но уточняват, че за влаковете по направленията Варна-Шумен и Каспичан-Шумен няма да има осигурен превоз с автобуси поради отдалеченост на гарите по маршрута на влаковете. Повече информация за номерата на влаковете и за начина на придвижване на пътниците може да се намери на страницата на БДЖ в интернет.", "date": "2019.10.01", "title": "Заради недостиг на локомотиви  БДЖ спря временно 14 пътнически влака"}
{"url": "https://duma.bg/zasneha-videoto-kam-novata-pesen-na-koyna-ruseva-i-miro-n200544", "text": "Видеото към новата песен на Койна Русева и Миро е своеобразно продължение на първия им хит \"Нависоко\". Във втория им дует актрисата пита музиканта \"Ти защо си тук?\" и очаква той да вземе важното решение в живота. Авторът на музиката и текста - Димитър Вълчев, дава ключ към всеки от нас, като ни кара да повярваме в тишината. Душата на песента е уловена от Момчил Колев, който е направил аранжимента и сам свири на клавишните инструменти. Песента е балада и разкрива по безспорен начин дълбочината на гласа на Койна Русева и изключителния талант на Миро. В клипа се снима актьорът Димо Алексиев, който се превъплъщава в творец (архитект), изживяващ криза и живеещ с две жени. Едната е Койна Русева, а другата - Красена Ангелова. Зрителите разбират, че това е само химера, неуловим копнеж, а може би и нещо повече от любов. Вероятно това е самият живот, който се променя. А дали дамите наистина са част от живота на главния герой или са само в неговото подсъзнание - трябва да прецените сами. \"Ти защо си тук?\" е въпрос, който може да бъде зададен от една жена по хиляда начина и може би само по два от един мъж. Филмът отдава почит към творчеството на Ингмар Бергман. Заснет е за един ден в покрайнините на София. Финалът е отворен, за да ни подскаже, че (вероятно) ще има и трета песен, съответно и трети клип. В киноверсията на \"Ти защо си тук?\" участват легендите на българското кино и театър Меглена Караламбова (76) и Борис Луканов (83). Режисьори са Васил Стефанов и Стефка Николова. Оператор: Васил Михайлов. Сценографията е дело на Марина Янева.", "date": "2019.10.01", "title": "Заснеха видеото към новата песен на Койна Русева и Миро"}
{"url": "https://duma.bg/kratki-novini-n200566", "text": "Иранският външен министър Мохамед Зариф разкри признанието на президент на европейска ядрена държава, че \"не може да свърши работа\", без разрешение от САЩ, предаде РИА \"Новости\". Разказвайки за беседата си с въпросния държавен глава, Зариф подчерта: \"Той ни отговори, че без разрешение от Тръмп не може да свърши работа\". Зариф  не разкри името на президента, но уточни, че става дума за ядрена държава в Европа, която е и постоянен член на Съвета за сигурност на ООН. В Европа две държави са такива - Франция и Великобритания. Напоследък Иран имаше диалог с президента Еманюел Макрон. През септември Вашингтон бе предупредил Франция, че трябва до има неговото съгласие, за да даде кредит от $15 млрд на Иран.    Йеменските бунтовници хуси са освободили 290 пленници, включително десетки оцелели при нападение, ръководено от Саудитска Арабия, предадоха агенциите. Поддържаните от Иран бунтовници хуси заявиха в неделя, че през август са убили около 200 проправителствени бойци и са пленили други 2000 при офанзива в северната провинция Саада близо до Саудитска Арабия.  Над 100 души бяха задържани и 25 бяха настанени в болници при поредните сблъсъци между полицията и протестиращите в Хонконг. Стигайки до комплекса от правителствени сгради, демонстранти хвърлиха по сградата коктейли \"Молотов\". Полицията реагира с водни оръдия, сълзотворен газ и гумени куршуми. Протестите днес бяха по-яростни от предния ден, когато около 300 000 души излязоха на улиците. Демонстрантите вече подготвят мащабен протест на 1 октомври, когато Китай отбелязва 70-годишнината от основаването на си.  Железопътният трафик в някои части на Северна Германия бе прекъснат заради буря. Става дума за маршрутите от Хамбург за Берлин, Хановер и Бремен, както и линии, свързващи Хановер с Берлин, Бремен и Гьотинген. Дърво падна върху кабели на далекопровод край Нинбург между Хановер и Бремен. В западна и централна Чехия бурни ветрове оставиха без ток около 22 000 домакинства. Засегнати са и райони около Прага. Там вятърът достига скорост от 68-81 км/час. Над 100 души са загинали при наводнения в индийските щати Утар Прадеш и Бихар. Засегнати са железопътният транспорт, автомобилното движение, здравните услуги, училищата и електроподаването. На места хората се придвижват по основните пътища с лодки. Над 500 затворници са преместени в други затвори заради наводнение в три сгради.", "date": "2019.10.01", "title": "Кратки новини"}
{"url": "https://duma.bg/skritite-bukvi-pristignaha-ot-parizh-v-sofiya-n200545", "text": "Директно от Париж седем от пейките с формата на букви очакват студенти, преподаватели и гости в двора на НБУ в столицата. Желаещите имат възможност да спрат, да поседнат и да се потопят в произведенията на Мирела Иванова, Георги Господинов, Силвия Чолева, Цочо Бояджиев, Надежда Радулова, Иван Ланджев, Марин Бодаков, Красимира Джисова, Стефан Иванов, Мария Калинова, Петър Чухов, Галина Николова, Никола Петров и Анна Лазарова. Техните стихотворения, свързани с някои символи на азбуката ни, придружават новите градски тайници. \"Скритите букви\" е проект на Тодора Радева и Кирил Златков. Идеята на инициативата е да отвори повече градски пространства за четене и събиране на тишина, като за целта са създадени 12 оригинални пейки с формата на писмени знаци от кирилицата, които нямат аналог в латиницата и гръцката азбука - Б, Д, Ж, З, И, Й, Ц, Ч, Ш, Щ, Ъ, ь, Ю, Я.", "date": "2019.10.01", "title": "\"Скритите букви\" пристигнаха от Париж в София"}
{"url": "https://duma.bg/grafa-gostuva-s-kontserti-v-shest-balgarski-grada-n200546", "text": "Влади Ампов-Графа продължава своята концертна обиколка, а феновете в шест български града ще се забавляват с музикалното му шоу. Турнето на обичания изпълнител започва в Кюстендил на 2 октомври и продължава в Гоце Делчев (7 октомври, Дом на културата), Смолян (8 октомври, Родопски драматичен театър \"Николай Хайтов\"), Кърджали (9 октомври, Театрално-музикален център), Шумен (10 октомври, \"Арена Шумен\") и Казанлък (11 октомври, Дом на културата). От екипа на Графа споделят, че неговото желание е да стигне до повече кътчета в България, защото вярва, че хората навсякъде имат нужда да слушат музика на живо, да се докоснат до любимите си изпълнители, а емоцията от един концерт е неповторима и незаменима. За турнето си Влади Ампов пътува с екипа на \"Монте мюзик\", а до него неотлъчно на сцената са Борислав Бояджиев-Борче, Венци Трифонов и Мирослав и Иванов. Билетите за есенната концертна обиколка на Графа почти навсякъде са изчерпани, като отличници са кърджалии, които първи напълниха залата на Театрално-музикалния център. Все още има пропуски за останалите градове. Налични са в мрежата на Ивентим и билетните каси на съответното населено място.", "date": "2019.10.01", "title": " Графа гостува с концерти  в шест български града"}
{"url": "https://duma.bg/do-50-godini-roboti-zamenyat-polititsite-n200547", "text": "В рамките на половин век политиците ще бъдат заменени с роботи, поради превъзходната им способност да взимат правилни решения, съобщи \"Дейли стар\". Изданието се позовава на мнението на професора по компютърни науки д-р Дейвид Леви. Ученият е и автор на книгата \"Любов и секс с роботи\". \"Ако мислите какво е необходимо да направи някой президент или министър-председател, той трябва да взема становища по икономически, политически, здравни и транспортни въпроси. Тези видове решения в крайна сметка ще бъдат направени много по-добре от машини, отколкото от хората, защото изкуственият интелект се развива с толкова бързи темпове, че почти всяка задача, която изисква човешка интуиция и интелигентност, ще бъде разрешена от компютри\", смята д-р Леви. Професорът предполага, че законодателите постепенно ще загубят доверието на избирателите. Като пример той посочи последните развития на Брекзит и \"хаоса\" в администрацията на Тръмп. \"В крайна сметка мисля и всеки ще приеме, че изкуственият интелект е по-добър от хората за почти всичко. Така че, ако имате някой, който е за предпочитане в икономическото планиране, отколкото всеки човек, който по-скоро ще отговаря за икономиката на вашата страна, какво ще изберете - човек или висш робот\", риторично пита ученият. Експертът вярва, че един ден всеки, който има достъп и свързаност, ще може лично да общува с производител на киберправа. \"Желаещите биха могли да се свържат и да задават всякакви въпроси на роботите. Отговорите ще дойдат от самия изкуствен интелект, което би било много по-добре от ситуацията сега. Вие и аз не можем да изберем телефонния номер на Борис Джонсън и да го питаме каквото и да било, нали?, шеговито рече д-р Леви. Според него човечеството не трябва дълго да чака новата реалност, когато роботи ще заменят политици. \"30, 40, 50 години, нещо в този диапазон\", заяви ученият.", "date": "2019.10.01", "title": "До 50 години роботи  заменят политиците"}
{"url": "https://duma.bg/pochina-zhurnalistat-aleksandar-mihaylov-n200548", "text": "Вчера на 55-годишна възраст, почина журналистът и радиоводещ Александър Михайлов. Той беше дългогодишен водещ на предавания за култура в програма \"Христо Ботев\", куклен режисьор, автор на детски пиеси и един от запомнящите се гласове на Българското национално радио, информира БНР. ", "date": "2019.10.01", "title": "Почина журналистът Александър Михайлов "}
{"url": "https://duma.bg/burgasko-lyatno-kino-sabra-nad-10-000-zriteli-n200549", "text": "Специалната инициатива за безплатно лятно кино на \"Бургаско\" пиво в рамките на кампанията \"Виж звездите\" събра над 10 000 зрители за шест поредни уикенда в Бургас. Филмовият маратон под открито небе се превърна в едно от най-вълнуващите забавления в края на сезона. Жителите и гостите се насладиха на 12 култови ленти на най-големия екран у нас на открито с площ от над 100 кв. м. Те имаха възможност да гласуват на сайта www.burgasko.bg и да изберат обществената кампания, която да се реализира в града - изграждане на мобилна обсерватория в Морската градина, лятно кино или плажен спортен комплекс на Централния плаж. С 44% от гласовете феновете решиха победителят да бъде безплатното лятно кино.  ", "date": "2019.10.01", "title": "Бургаско лятно кино събра над 10 000 зрители "}
{"url": "https://duma.bg/oshte-7-sestri-ot-karlovskata-bolnitsa-s-molbi-za-napuskane-n200574", "text": "Седем сестри от вътрешното отделение на болницата в Карлово подадоха молби за напускане. Те се присъединяват към шестте сестри и тримата лекари от детското отделение, които от 13 септември са с предизвестия за напускане заради ниските възнаграждения. Категорични сме, че основната ни заплата трябва да стане 950 лева, казват медицинските сестри. Една от тях, Силвия Стайкова, съобщи, че в момента получават между 720 и 750 лева и от 7 години не им е изплащано допълнително материално стимулиране. Молби за напускане подготвят и медицински сестри от детските ясли в Карлово. В събота в Карлово се състоя протест за достойни възнаграждения и нормални условия на труд. В него се включиха сестри от Кърджали, София, Пазарджик и Пловдив. ", "date": "2019.10.01", "title": "Още 7 сестри от карловската болница с молби за напускане"}
{"url": "https://duma.bg/talantite-na-asenovgrad-peyat-za-praznika-n200551", "text": "По повод Международния ден на музиката и поезията днес, 1 октомври, от 18 ч. Градската библиотека в Асеновград ще бъде домакин на празничния концерт \"Талантите на Асеновград\". За осма поредна година жителите ще могат да се насладят на музикалното изкуство в неговите различни форми на традиционния концерт по повод празника. ", "date": "2019.10.01", "title": "\"Талантите на Асеновград\" пеят за празника "}
{"url": "https://duma.bg/ivaylo-gizdov-n200543", "text": "Като магьосник на графичния дизайн и бог на шрифтовете отговорният ни секретар е захарта и солта в общия ни дом. Благодарение на неговия талант и шлифовка страниците на ДУМА са естественият мост между изкуството на журналистиката и читателите ни.  Иво, пожелаваме ти здраве и обич, нови пътешествия и щастливи споделени мигове с любимите хора. Забавлявай се, докато твориш, оставяйки свой почерк в графичния дизайн. От екипа на ДУМА", "date": "2019.10.01", "title": "ИВАЙЛО ГИЗДОВ"}
{"url": "https://duma.bg/premiera-na-knigata-ruslan-raychev-n200550", "text": "На 1 октомври от 11 ч. в Партерното фоайе на Софийската опера ще се състои премиерата на книгата \"Руслан Райчев\" (изд. \"Гея Либрис\"). Основава се изцяло на запазени документи от личните архиви на Руслан Райчев и Петър Райчев. Идеята, документалната обработка и съставителството са на Петър Райчев и Румяна Каракостова. Книгата се издава по случай 100-годишнината от рождението на Руслан Райчев (5 май 2019 г.).", "date": "2019.10.01", "title": " Премиера на книгата \"Руслан Райчев\" "}
{"url": "https://duma.bg/kontsert-spektakal-n200552", "text": "Музикалният театър откри сезона и почете своя главен диригент Юли Дамянов с бляскав концерт-спектакъл, озаглавен \"Влез в моя сън\". Маестрото получи поздравителни адреси, цветя и дълги аплаузи по повод 60-тия му юбилей (най-левия на снимката).", "date": "2019.10.01", "title": "Концерт-спектакъл"}
{"url": "https://duma.bg/cheshkiyat-pisatel-martin-vopenka-idva-u-nas-n200553", "text": "Издателство \"Емас\" и Чешкият център канят на среща с Мартин Вопенка, която обещава да се превърне в любопитна дискусия с помощта на модератора Красимир Проданов. Срещата е на 2 октомври от 18 ч. в Чешкия център (ул. \"Георги С. Раковски\" 100).        Мартин Вопенка е писател, издател, публицист и пътешественик. Председател на Съюза на книжарите и книгоиздателите на Чехия. Носител е на най-престижната национална награда, \"Златната лента\", а книгите му се четат и на руски, и на арабски. \"Спящият град\" е първата книга на Вопенка, излизаща на български като част от награждаваната поредица \"Европейски разказвачи\" на изд. \"Емас\", която приютява най-доброто от литературата за млади читатели. Една сутрин всички майки и бащи по света не се събуждат. Не се събуждат и родителите на четиримата млади герои на книгата. Отначало това е весело приключение, но не след дълго липсата на мама и татко започва да се усеща при най-елементарните начинания. Преводът е на Анжелина Пенчева. Вопенка е написал общо 17 книги - пътеписи, романи, новела в \"чат\" форма. Различни, но всички се взират навътре, към човешките възможности, възприятия, без значение дали ще бъдат предназначени за възрастни читатели, или за млади. Много харесвани са и книгите му \"Библейски истории за невярващи деца\" и енциклопедията за най-малките любопитковци \"Опознавам живота и света\". Знакова за кариерата му на детско-юношески писател е трилогията \"Спящият град\" (2011), \"Спящата справедливост\" (2012) и \"Спящата тайна\" (2013). ", "date": "2019.10.01", "title": "Чешкият писател Мартин Вопенка идва у нас"}
{"url": "https://duma.bg/zashto-y-e-na-turtsiya-atomna-bomba-n200578", "text": "\"В нечии ръце има ракети с ядрени бойни глави, при това не една или две. Ама в моите ръце не може да има. За мен това е неприемливо.\" \"Или всички държави трябва да имат ядрени оръжия, или универсално трябва да бъдат забранени... Неравенството между ядрените и неядрените държави е достатъчно да подкопае световния баланс.\" Тези два цитата принадлежат на турския президент Реджеп Ердоган. Първият е от негово изказване на 5 септември в турския град Сивас, по време на икономически форум. Вторият е произнесен на 24 септември от трибуната на Общото събрание на ООН.  Само допреди десетина години подобно изказване от ръководител на страна-членка на НАТО, пръв американски съюзник в Близкия изток, а и просто лидер на голяма неядрена държава, би бил немислим. Думите на Ердоган, с които той провокира коментари, че Анкара се замисля за атомна бомба, са свидетелство за големите промени, настъпили през последно време в световната политика. Те обаче са показателни до какво се стига, когато ги няма \"правилата на играта\" в сферата на ядрените оръжия, за което говори пред френското списание Les Echos съветникът към Фонда за стратегичекски изследвания Франсоа Хейсбург, цитиран от ИноТВ. Според френския експерт ситуацията с новата ядрена надпревара е по-тежка, защото не просто става дума за трупане на оръжия, а за изчезването на самите правила на играта. Действително, от 2001 г. специално САЩ започнаха по техни вътрешни причини, планомерен демонтаж на градената десетилетия наред световна система за ядрена сигурност. Първо, след 11 септември 2001 г. падна Договорът за ограничаване на противоракетната отбрана, уж в името на борбата с тероризма. Това им позволи да разположат системи за ПРО до руските граници, преди събитията от 2014 г. Междувременно Северна Корея се сдоби с ядрено устройство, а Иран излезе на финалната права за създаването атомна бомба, и бе спрян с колективни усилия и преговори, чийто резултати сега САЩ поставят на изпитание.  После през т.г. САЩ напуснаха Договора за ликвидация на ракетите със среден и малък обсег на действие (ДРСМО), уж защото Русия го била нарушила. Веднага след това те демонстрираха наземна крилата ракета с обсег на действие 1000 км, и обещаха през ноември за покажат балистична ракета подобна на унищожените \"Пършинг-2\", което е свидетелство, че те са нарушавали отдавна клаузите на ДРСМО, които забраняват и разработването на такива системи. В същото време обвиненията им срещу Москва останаха неубедителни, след като за пореден път не подкрепиха твърденията си с доказателства.  Сетне срещу Русия бяха отправени обвинения, че е нарушила тайно Договора за всеобща забрана на ядрените оръжия, който Вашингтон дори не е ратифицирал още, за разлика от Москва. Руският външен министър Сергей Лавров дори съзря началото на медийна кампания, която да обоснове под фалшив предлог излизането на САЩ и от този ключов за световната безопасност договор. Американците вече говорят и за разполагането на оръжие в космоса. При намаляването на \"ядрения праг\" нищо чудно да се опитат да наложат като приемливо и разполагането на ядрено оръжие в орбита. Да, има договор, който забранява това още от 1967 г., но практиката показва, че за САЩ международните договорки са като носни кърпички - изхвърлят се след употреба.  Най-животрептящият въпрос обаче е оцеляването на другия ключов ядрен договор - за ограничаване на стратегическите настъпателни оръжия - СТАРТ-3. Той беше подписан през 2010 г. и предвижда САЩ и Русия да съкратят броя на всички видове носители на ядрено оръжие до по 700 единици, а броя на бойните заряди до 1550 за всяка страна. Сега, администрацията на президента Доналд Тръмп дава все повече сигнали, че няма намерение да продължи СТАРТ-3 след 2021 г., когато изтича неговият срок. Всички тези действия на американците стават на фона на пълната безкритичност на т.нар. световна общност, която изглежда е решила, че е безсмъртна и че това е някакво пиарско упражнение, а не директна заплаха за мира. През тази година в САЩ излезе от печат книгата на бившия анализатор на ЦРУ и съветник на вицепрезидента Дик Чейни по Русия Джордж Биби: \"Руският капан: как нашата война на сенките с Русия можа да доведе до ядрена катастрофа\". В една анотация за нея е посочена следната проницателна мисъл на автора: \"Може би най-голямата заплаха е, че ние не разбираме характера на опасността, която ни заплашва\". В деня когато президентът Ердоган попита в Сивас, защо Турция няма право на атомна бомба, вестник \"Известия\" публикува интервю с министър Лавров, който заявява: \"Не можем да си позволим лукса да загубим СТАРТ-3\". Той отхвърля като напълно неоснователно претенциите на САЩ, че новите образци руско въоръжение: планиращият боен блок \"Авангард\", стратегическото ядрено торпедо \"Посейдон\", аеробалистичната ракета \"Кинжал\", разработваната крилата ядрена ракета \"Буревестник\", трябва да бъдат обект на СТАРТ-3. Председателят на Комитета на началник щабовете ген. Джоузеф Данфорд пък направо е заявил пред влиятелния американски Съвет за международни отношения, че удължаването на живота на СТАРТ-3 зависи от разрешаването на ситуацията около ДРСМО.  Истината е, че американското виждане за съживяването на ДРСМО включва задължително участието на Китай в него. САЩ не крият, че са излезли от договора, основно заради Пекин и възможността да разположат ракети със среден и малък обсег близо до китайските граници. Работата е там, че китайският ядрен арсенал е основно от такъв тип ракети (около 2000 единици). Точно в техния прицел са американските цели в Югоизточна Азия и моретата около нея. Китай обаче категорично отхвърля подобен подход. Официалната позиция на Пекин е, че ДРСМО е двустранен договор и Китай не е заинтересован в тристранни преговори. Освен това, отбелязват китайците, САЩ и Русия вече са ликвидирали техните запаси от подобни ракети, а включването на Пекин ще означава той практически да се разоръжи, предвид малкия му брой стратегически носители. Това Китай очевидно няма да направи. Така ситуацията е вкарана в стратегическа безизходица. И това е съзнателно.  Крайната цел на САЩ е да създадат такава военно-политическа конструкция, която безапелационно да осигурява превъзходството им и да връзва ръцете на другите страни. Поради това сме свидетели на ескалация в ядрената сфера - скъсване на договори, премахване на правилата, увеличаване на военния бюджет, заплашителна реторика. Част от тази политика е съзнателното сваляне на прага за използване на ядрени оръжия чрез разработката на боеприпаси с малка мощност и разполагането им в неядрени държави в Европа, претворяването в живота на концепцията за бързия глобален удар, сходна с тази за нанасянето на изпреварващ изненадващ ядрен удар и поради това неотличима от него.  Спорно е дали тези цели ще бъдат постигнати, но е очевидно, че сегашната администрация в Белия дом се ориентира към развързването на ръцете на САЩ, което съчетано с икономическата и военната мощ на хегемона, да му позволи да дърпа и занапред нишките на световните дела, използвайки аргумента на силата. Затова не е случайно, че руското предложение за глобален мораториум върху разполагането на ракети по ДРСМО бе светкавично отхвърлено от НАТО, без дори формално да бъде разгледано. Явно в случая САЩ просто са разпоредили руските предложения да бъдат отхвърляни априори, да не би някой все пак да се замисли, че в тях има рационално зърно.  Но това има и своята обратна страна. Деградацията на световната система за сигурност и безпардонното и безотговорното отношение на един от най-големите участници в нея към този въпрос, неизбежно повдигат въпроса пред други страни - с какво ние сме по лоши от постоянните членки на Съвета за сигурност на ООН, т.е. на големите ядрени сили.  Освен това, в днешния несигурен свят, в който ни убеждават, че демокрацията по западен тертип може да се налага с бомбардировки с повече или по-малко умни бомби, много авторитарни лидери се замислят дали пък ако имат \"Бомбата\", няма да спят по-спокойно. Съдбата на Саддам Хюсеин и Муамар Кадафи, но и тази на Ким Чен Ун е повече от показателна - ако нямаш оръжие за масово унищожаване американците те убиват, а ако имаш - преговарят с теб.  Има и друг момент, колкото повече светът се отдалечава от времето на Втората световна война и Студената война, толкова повече хората забравят какво означава войната, жертвите и заплахата от взаимното гарантирано унищожаване. На свой ред това поражда лекота на политическата мисъл, немислима в предишни десетилетия, но съзвучна с безотговорното време, в което живеем. Създава се впечатление, че вместо сериозно да помислят как да свалят напрежението в света, което видимо се покачва, политици от двете страни на Атлантика си играят на война. Тези хора изглежда не мислят, че действията им могат да доведат до такъв пожар, който да погълне и тях самите, при това буквално. Което, разбира се, би било слабо утешение за жертвите на тяхната глупост и безотговорност. ", "date": "2019.10.01", "title": "Защо й е на Турция атомна бомба"}
{"url": "https://duma.bg/anna-karenina-za-50-i-pat-na-stsenata-n200554", "text": "Спектакълът \"Анна Каренина\" ще отбележи своето 50-то представление на 2 октомври на сцената на Театър София. След края на представлението екипът ще празнува заедно с публиката във фоайето, научи ДУМА от Милена Стратиева, мениджър, маркетинг и продажби.  Събитието ще бъде съпътствано от специална изложба със снимки от гостуването на \"Анна Каренина\" в имението на Толстой в Ясна поляна, Русия, в рамките на Международния театрален фестивал \"Толстой уикенд\" през юли 2019 г. Снимките са направени от журналиста и юрист Кирил Вълчев. Освен това, почитателите ще могат да проследят и другите заглавия в афиша на театъра.  На 22 октомври ще бъде премиерата на \"Вечерята\" по романа на Херман Кох. Режисьор и автор на драматизацията е Пламен Марков, сценографията и костюмите са поверени на Мира Каланова. Участват Дария Симеонова, Ивайло Герасков, Лилия Маравиля, Михаил Милчев, Пламен Манасиев, Бистра Иджома Окереке и студентите от НАТФИЗ Боян Фърцов, Климентина Фърцова, Мелин Ердинч, Недялко Стефанов, Сияна Начева, Теона Димова, Яна Пенева. Кох е холандски писател, телевизионен продуцент и актьор. Постига международно признание с романа \"Вечерята\" (2009). Той е преведен на 55 езика. Само в Европа са продадени над 1 милион екземпляра. Други представления в афиша са \"Съгласие\" от Нина Рейн, режисьор Недялко Делчев; \"Развратникът\" от Е. Е. Шмит, режисьор Стоян Радев; \"Емигрантски рай\" от Димитър Динев, режисьор Катя Петрова; \"Палачи\" от Мартин МакДона, режисьор Стоян Радев; \"Aлонсо\" от Щефан Фьогел, режисьор Марий Росен; \"Женитба\" от Н. В. Гогол, режисьор Елена Панайотова; \"Нощта на 16-ти януари\" от Айн Ранд, режисьор Пламен Марков; \"Олд Сейбрук и последният страстен любовник\", автори - Уди Алън и Нийл Саймън, режисьор Николай Поляков; \"Госпожа Министершата\" от Бранислав Нушич, режисьор Недялко Делчев; \"Скачай!\" от Здрава Каменова, композитор Мартин Каров, режисьор Калин Ангелов; \"Ревизор\" от Гогол, режисьор Бойко Богданов; \"Тирамису\" от Йоанна Овшанко, режисьор Николай Поляков.  ", "date": "2019.10.01", "title": "\"Анна Каренина\" за 50-и път на сцената"}
{"url": "https://duma.bg/lyubomir-kyuchukov-es-tryabva-da-bade-samostoyatelen-globalen-faktor-n200581", "text": "- Бъдещето на ЕС като глобален играч или собствено бъдещето на ЕС като Европейски съюз? - Бъдещето на самия съюз зависи от този дебат, който беше започнат, който е необходим, но който не беше довършен. Говоря за Бялата книга на Юнкер с вариантите за развитието на ЕС, която трябваше да стартира дебата и това беше необходимо. За съжаление дебатът беше приключен почти веднага след това, когато се събраха лидерите на четирите най-големи страни, и без да дефинират конкретно кой от всичките варианти те биха предпочели на практика, препотвърдиха статуквото, което води достатъчно еднозначно към Европа на различните скорости - нещо, което не е в интерес на самия ЕС. И тук големият проблем не е в това колко са скоростите. Те могат да бъдат две, могат да бъдат и много повече. Въпросът е в посоките - защото посоките са реално две: или към задълбочаване на интеграцията - с всичко, което това означава, или към връщане назад - към повече национална държава. Идеята за Европа на различните скорости има своята логика с оглед избягване на трусове и задълбочаване на центробежните сили, т.е. съхраняването единството на съюза сега, но това същевременно е опит да се тръгне едновременно и в двете посоки -  което за в бъдеще ще възпроизвежда днешните проблеми може би с още по-голяма сила. От гледна точка на това дали ЕС може да бъде глобален играч, аз бих казал: ЕС трябва да бъде глобален играч. При това - самостоятелен глобален фактор, адекватен на новия свят. И това не е просто клише. Когато говорим за многополюсен свят, това означава на първо място наличието на много и разнопосочни интереси. Второ - предполага отсъствието на хегемон. Независимо, че динамиката на икономическото развитие през последните десетилетия се премести към Азия, Европа разполага и с икономическия, и с политическия, и с военния потенциал, за да бъде един от водещите фактори в новия глобален свят. Извън това обаче са необходими поне две условия: първо, ЕС да съхрани своето единство и възможност за присъствие на международното поле като единен и самостоятелен субект; второ - да се еманципира политически. - Евентуално отиване към по-интегрирана, дори федерализирана структура безспорно би облекчило механизма на това единодействие на ЕС. Но посоката към федерализация в момента е трудно постижима и тя не среща подкрепа в европейските страни. По-скоро в момента тенденцията е обратната - страните се опитват повече да търсят защита в националните граници, в националното начало. И това, което наблюдаваме с Великобритания - това е само най-крайният израз на стремежа да се отграничиш от цялото. В една или друга степен това е валидно и за страни като Полша и Унгария, а от друга страна - и за старите страни членки. Аз дори твърдя, че докато Обединеното кралство иска да излезе от ЕС, то част от основателките на съюза искат да си тръгнат с ЕС - оформяйки едно високо интегрирано ядро и оставяйки другите в една по-широка и по-хлабава периферия. Центробежни, сепаратистки тенденции се наблюдават и на едно по-ниско ниво, вътре в редица страни от ЕС. И тук не става дума само за Каталуния, но също така и за Шотландия, за противоречията между двете общности в Белгия, за периодично появяващите се проблеми в Северна Италия и т.н. Така че от тази гледна точка ключовото за ЕС в момента е да осмисли собственото си бъдеще и то да го осмисли като съюз. По отношение на външната политика този процес има своите специфични характеристики. ЕС често е обвиняван, че е муден, нерешителен, бездеен. Всичко това произтича от самата същност на ЕС като съюз на независими държави. Често се забравя, че ЕС има обща, но не и общностна външна политика. И разликата съвсем не е просто терминологична. Компетенциите в сферата на външната политика принадлежат изцяло на отделните страни членки като суверенни международни субекти. Общите европейски позиции се формират на базата на обсъждане и взаимно съгласие на всички все още 28 страни. От една страна, това действително понякога блокира взимането на съвместни решения и предприемането на конкретни външнополитически действия, но от друга външнополитическите позиции на Съюза след тяхното съгласуване имат много по-сериозна тежест, доколкото те са много по-балансирани и консенсусни и Дострите ъглиУ в националните позиции са изгладени във вътрешния дебат в рамките на ЕС. Затова и за ЕС се говори като за Дмека силаУ и той е най-ефективен на етапа, когато се търсят позитивни и консенсусни решения за даден международен конфликт. Напоследък, включително и в идеите на фон дер Лайен за работата на новата Европейска комисия все по-активно присъства тезата (лансирана преди всичко от по-влиятелните държави) за необходимостта от промяната на принципа на взимане на решения по външнополитически въпроси Ц от консенсус той да се трансформира в квалифицирано мнозинство. Това, от една страна, означава, че никоя отделна страна няма да може да блокира самостоятелно дадено решение - каквито случаи се наблюдават напоследък. Това действително би направило ЕС по-реактивен и по-ефективен на международното поле. От друга страна обаче, това би принудило отделни държави да заемат външнополитически позиции в ущърб на своите национални интереси - и тук най-често се дава пример с непризнаването на Косово от пет държави-членки на ЕС, които при гласуване с болшинство в рамките на ЕС биха били принудени да преразгледат позицията си. - Интересното в сегашната ситуация, когато говорим за многополюсен свят, е, че за разлика от двуполюсния свят, когато всичките противостояния бяха концентрирани по една и съща ос, между двата полюса: Съединени щати, НАТО, ЕС срещу Съветския съюз, Варшавски договор и т.н., сега ние имаме достатъчно видимо разслоение на основните противоречия. В сферата на икономиката и търговията основното противоборство в момента е САЩ - Китай. В областта на сигурността глобалната конфронтация минава по оста САЩ, респективно НАТО - Русия. В политически план основната динамика и новото в момента е развитието на отношенията от двете страни на Атлантика: САЩ - Европа. Съвсем не случайно САЩ са страна във всяко едно от тези противоречия. След кратката илюзия за еднополюсност самото развитие на нови глобални центрове по дефиниция предполага отсъствие на доминация. Иначе казано, САЩ постепенно ще се разделят с част от своето влияние. И това е дебат, който отдавна тече в политическите и научни среди в самите Съединени щати. От това как САЩ ще менажират собствената си трансформация  - от единствена в може би най-значимата, но все пак една от поне няколкото световни сили - ще зависи и стабилността на международните отношения през следващия период. Точно тези тенденции позволяват да се говори за своеобразен процес на еманципация на Европа от Съединените щати. До голяма степен тя е подпомогната от действията на сегашната американска администрация (да не забравяме, че Тръмп дори \"туитна\": \"ЕС е враг на САЩ\"). По същественото обаче е, че това е закономерен процес, който тласка Европа да заеме своето собствено място, защото се очертават съвършено обективни противоречия между Съединените щати и Европа: в сферата на търговията, на външната политика, на сигурността, на климата и т.н. Тоест обективната логика на процесите в света тласка Европа да заеме своето си място. Доколко успешно тя ще го направи, това вече е въпрос на стабилността на самия Европейски съюз и неговото вътрешно реформиране, в крайна сметка - на неговото единство.", "date": "2019.10.01", "title": "Любомир Кючуков:   ЕС трябва да бъде самостоятелен глобален фактор"}
{"url": "https://duma.bg/mrasni-igri-n200582", "text": "Не мина много време след края на сагата с \"руската намеса\" и американският президент се озова в нова афера. Но този път епицентърът й не е в Москва, а в Киев. Демократическата партия се скандализира от анонимен сигнал, според който Тръмп си е позволил да оказва натиск върху новия украински президент Зеленски и е искал компрометираща информация за Джо Байдън. Бившият вицепрезидент на Обама пък е фаворитът на демократическата върхушка за съперник на Тръмп на изборите следващата година и затова истерията бързо придоби почти същите размери като при т.нар. Рашагейт. Обаче и тогава, и сега целта е на първо място да се измести фокусът от самата Демократическа партия - през 2016 да се спаси честта на Хилари, а сега - тази на Байдън. За един обективен страничен наблюдател би било доста трудно да постави бившия вицепрезидент в категорията \"жертва\". Именно той отговаряше за Украйна в най-размирния период - по времето и след Евромайдана - а после изведнъж неговият син Хънтър Байдън се озова в борда на компанията \"Бурисма\". Това е най-голямата частна компания в газовата индустрия на Украйна.  А само месеци преди да започне новата си работа, Байдън-син дава положителен тест за кокаин и е скоропостижно освободен от запаса на американската армия. Е, при такъв татко кариерни възможности не липсват и Хънтър бързо е пласиран в частния бизнес. При това със заплата от 50 хил. долара на месец - въпреки че нито познава украинския контекст, нито някога е работил в тази сфера. Ако това не е съмнително, здраве му кажи. Историята не свършва дотук - украинската прокуратура започва разследване на \"Бурисма\", но Байдън-баща се обажда в Украйна и заплашва, че ще блокира 1 млрд. долара помощ за страната, ако тогавашният главен прокурор не бъде уволнен. После дори си позволява да се похвали за това публично. Разбира се, в американската политика такива действия често се приемат за нормални и демократите явно не смятат, че има за какво да се извиняват. Макар че буквално всичко, за което обвиняват Тръмп, може да се открие и в тяхната дейност. Двойният стандарт обаче все повече дразни както самите американци, така и хората по света. Шансовете за импийчмънт са нищожни - републиканците имат мнозинство в Сената и няма да го допуснат. Настоящата дандания е предимно с ПР цели. Ситуацията обаче показва, че прехвалената американска политика върви с бързи крачки надолу. Също така става очевидно, че съществува доста притеснително съглашателство между елементи от службите, медиите и Демократическата партия. Видяхме го и при \"руската намеса\", виждаме го и сега. А самият Путин може само да се подсмихва доволно - единият лагер смята, че Тръмп е негова пионка, в същото време пък републикански сенатори написаха писмо, според което импийчмънтът бил точно това, което искал Путин... Човек вече трудно може да се ориентира сред толкова разнобой и меко казано странни твърдения. Но паралелите с късната Римска империя започват сами да се набиват на очи. Не очаквайте Тръмп да загуби много от цялата история. Нито пък Путин. Големият губещ ще е самата Украйна. Защото разговорът на Тръмп със Зеленски не говори никак добре за украинския президент. В него той нарича американския си колега \"наш велик учител\" и въобще поддържа доста подмазвачески тон. В един момент пък си позволява да се изкаже доста неласкаво за Ангела Меркел и Еманюел Макрон. Досега и демократи, и републиканци бяха единодушни в подкрепата си за Киев. Настоящата ситуация обаче може да пропука този консенсус. В Берлин и Париж също едва ли ще погледнат с добро око на поведението на Зеленски. Вероятно без да иска, \"слугата на народа\" се озова в доста деликатно положение. Още по-деликатно ще стане, ако Зеленски изпълни заръката на Тръмп да подобри отношенията с Русия. Но когато си актьор в чужда пиеса, понякога се получават такива неща, какво да се прави.", "date": "2019.10.01", "title": "Мръсни игри"}
{"url": "https://duma.bg/ivet-lalova-nay-barza-v-seriyata-n200541", "text": "Ивет Лалова спечели втора серия в бягането на 200 м на световното първенство по лека атлетика в Доха. Най-бързата българка изпревари съперничките си и пресече финала за 22,79 сек. С 1 стотна по-бавна беше Джоди Уйлямс (Вбр), а с 2 стотни - Муджинга Камбуджи (Швейц). Трите атлетки си осигуриха място в полифиналните бягания утре от 21.35 ч. ", "date": "2019.10.01", "title": "Ивет Лалова най-бърза в серията"}
{"url": "https://duma.bg/grisho-prav-otpadna-v-pekin-n200539", "text": "Григор Димитров (№26 в света) е първият, който отпадна на АТП 500 турнира в Пекин. Най-добрият ни тенисист загуби от руснака Андрей Рубльов (№35) с 2:6, 5:7. Българинът игра колебливо, допусна голям брой грешки и само в епизодични моменти действаше добре на корта. Реално той не изглеждаше адаптиран в обстановката в китайската столица. Миналата седмица хасковлията игра в Ченду, а сега само след 2-3 тренировки излезе на корта, но без да покаже сили да се съпротивлява на руснака. Това е първо отпадане за Димитров в първи кръг от средата на август, когато напусна \"Мастърс\"-а в Синсинати. Гришо не успя да защити 33 т. и идната седмица ще остане с 1432 т. Така той ще регресира поне с позиция. До края на сезона той има да брани 80 т. от \"Мастърс\"-а в Париж и реално може да прогресира в ранглистата. Следващата седмица Димитров ще играе на \"Мастърс\"-а в Шанхай, с което ще приключи китайското му турне.  В Европа хасковлията е заявил надпреварите в Стокхолм (АТП 250, 14-20 октомври) и Виена (АТП 500, 21-27 октомври). За финалния \"Мастърс\" на осемте най-добри Димитров едва ли ще се класира, тъй като в момента е 26-и с 1342 т., а осмият Матео Беретини (Ит) е с 840 т. повече.", "date": "2019.10.01", "title": " Гришо пръв отпадна в Пекин"}
{"url": "https://duma.bg/rezultati-n200512", "text": "XI кръг: Берое - ЦСКА-Сф 2:1 1:0 Конте (31) 2:0 Бригидо (78) 2:1 Соу (90); Дунав - Лудогорец 0:1 Кешерю (23); Ботев Пд - Славия 0:1; Царско село - Черно море 1:1; Левски - Ботев Вр 3:1; снощи: Арда - Етър; Витоша Б - Локо Пд.  1. Лудогорец 11 8 3 0 17:4 27  2. Левски 11 8 2 1 28:8 26  3. Локо Пд 10 6 2 2 24:14 20  4. ЦСКА-Сф 11 5 4 2 17:13 19  5. Берое 11 6 0 5 18:17 18  6. Черно море 11 3 6 2 13:11 15 X кръг: Поморие - Спартак Вн 2:0 1:0 Законов (18) 2:0 Петков (38); Струмска слава - Локо Сф 0:2 0:1 Александров (45) 0:2 Диков (61); Кариана - Нефтохимик 4:1 1:0 Бастунов (21) 2:0 Тодоров (45+1) 3:0 Халил (50) 4:0 Мичев (78) 4:1 Димов (87); Пирин - Монтана 1:1; снощи: Септември - Лудогорец-2; Локо ГО - Спартак Пл; Черноморец Бч - Хебър; днес, 17.30: Литекс - ЦСКА 1948 (Диема спорт). Футбол Шампионска лига по Макс спорт 3 20.00 Реал М - Брюж 22.00 Тотнъм - Байерн М по Макс спорт 2 20.00 Аталанта - Шахтьор Д 22.00 Ювентус - Байер Л по БНТ 3 Лека атлетика 16.30 и 20.00 СП в Доха по Макс спорт 1 Тенис 8.00 Турнир в Пекин (мъже) по Макс спорт 2 7.00 Турнир в Токио (мъже) по Макс спорт 3 Волейбол Световна купа 8.00 Русия - Иран 12.00 Бразилия - Канада", "date": "2019.10.01", "title": "Резултати"}
{"url": "https://duma.bg/satreseniya-v-tsska-sf-n200542", "text": "Жестоки сътресения разлюляха ЦСКА-Сф след загубата с 1:2 при гостуването на Берое в мача от XI кръг. Треньорът Люпко Петрович беше пред уволнение, но шефът Гриша Ганчев му гласува доверие, за да опита да потуши напрежението. \"Петрович остава треньор на отбора\", обяви пред Топспорт Ганчев. Двамата ще се срещнат днес или утре и сърбинът трябва да представи доказателства за моментното състояние на играчите, които под Аязмото бяха трагични. Треньорът даже обяви, че солидно са играли само Петър Занев, Кристиан Малинов, Брадли Мазику (Фр) и Жанио Бикел (Порт). Не е изключено Ганчев да предприеме и чистка по никое време. \"Не съм доволен по никакъв начин от отбора. Играха само 5-6, а останалите присъстваха на терена. Някои от играчите \"лежаха\", отказваха се. Явно някои се приемат за звезди, а това не си личи на терена. Не се притеснявам за поста си. Мислех, че имаме шанс да изплуваме, да вземем някой трофей. След този мач не виждам как ще стане това. Играчите бяха незаинтересовани дали ще загубят или спечелят. Това е най-слабият ни мач, откакто съм тук. Рано е да се говори за абдикация от титлата, но е факт, че Левски и Лудогорец са далеч пред нас\", каза Петрович. \"Щом сме загубили, сме загубили всички. В това число и аз като капитан на отбора имам най-голяма вина\", обяви Занев. \"Надиграхме ги с много желание, раздаване, агресия и футбол. Това, което говоря на футболистите, те го направиха, опознаха себе си. Поздравявам Стара Загора, защото те чакаха този мач. Трябва ни манталитет. Ако тези футболисти ги пренесем в една от трите съблекални - са шампиони. Сега тези момчета влязоха в историята. ЦСКА не е губил 29-30 години тук\", заяви треньорът на заралии Александър Томаш, който е юноша на \"червените\" и за пръв път ги побеждава начело на Берое. \"Когато се придържаш към принципите си, рано или късно резултатите ще дойдат. Винаги. Добра работа\", написа в инстаграм Димитър Бербатов. Така \"червеният\" юноша поздрави приятелите си от младежките години в ЦСКА Томаш, Тодор Кючуков и Косьо Мирчев, които са целият треньорски щаб заралии. Първата загуба на легендарния сърбин с ЦСКА-Сф остави \"червените\" на 8 т. след шампиона Лудогорец и на 7 след \"вечния враг\" Левски още преди средата на редовния сезон.", "date": "2019.10.01", "title": " Сътресения в ЦСКА-СФ"}
{"url": "https://duma.bg/vrashtat-niki-mihaylov-v-natsionalniya-otbor-n200540", "text": "Красимир Балъков обяви пълния състав на националния отбор за европейските квалификации с Черна гора на 11 октомври в Подгорица и с Англия на 14-и в София. Селекционерът на България прави няколко промени, като върна вратаря на Левски Николай Михайлов и капитана на ЦСКА-Сф Петър Занев. Михайлов има само 1 мач този сезон - миналата седмица при 5:1 срещу Спартак Вн за купата.  Първа повиквателна получава Бирсент Карагарен от Локо Пд. Бала събира играчите на лагер в неделя след изиграването на XII кръг от efbet Лига. Избраниците на Балъков: вратари: Николай Михайлов (Левски), Пламен Илиев (Лудогорец) и Христо Иванов (Етър); защитници: Страхил Попов (Касъмпаша, Тур), Васил Божиков (Слован Бр, Слвк), Георги Пашов (Арарат, Арм), Камен Хаджиев (Академия Пушкаш, Унг), Кристиан Димитров (Ботев Пд), Антон Недялков (Лудогорец), Иван Горанов (Левски) и Петър Занев (ЦСКА-Сф); полузащитници и нападатели: Ивелин Попов (Ростов, Рус), Кирил Десподов (Щурм Грац, Ав), Георги Костадинов (Арсенал Тула, Рус), Симеон Славчев (Карабах, Азерб), Георги Сърмов (Кемниц, Гер), Божидар Краев (Жил Висенте, Порт), Кристиян Малинов (ЦСКА-Сф), Марселиньо и Вандерсон (Лудогорец), Галин Иванов (Славия), Васил Панайотов и Исмаил Иса (Черно море) и Бирсент Карагерен (Локо Пд).", "date": "2019.10.01", "title": "Връщат Ники Михайлов   в националния отбор"}
