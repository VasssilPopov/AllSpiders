{"url": "http://duma.bg/node/150916", "text": "Министерският съвет да разреши допълнителен прием в два университета за три медицински специалности още тази година предлага министърът на образованието Красимир Вълчев. Искането за допълнителния прием първоначално е постъпило в МОН от Министерството на здравеопазването и въпросните висши училища - Медицинския университет в Плевен и Югозападния в Благоевград. \nУчебните заведения искат повече бройки по държавна поръчка в специалностите \"Фармация\", \"Медицинска сестра\" и \"Акушерка\". \"По този начин ще се удовлетворят големият недостиг и увеличеното търсене на медицински сестри и акушерки в съответните региони и страната\", пише в мотивите си министърът. Предложението е бройките за \"Фармация\" в МУ-Плевен да се увеличават с 15, в Благоевград за \"Акушерка\" от 8 на 18, а за\"Медицинска сестра\" - от 10 на 24.      \n", "date": "2017.08.15", "title": "Започва нов спешен прием в медицински специалности"}
{"url": "http://duma.bg/node/150917", "text": "Учителите одобриха всички 256 проекта на учебници за II, VI и VIII клас, които им бяха предоставени от издателствата. Само два проекта не са получили оценка \"Приложим в практиката\", тъй като не са били доставени. Одобрение получават тези учебници и комплекти, които имат положителна оценка от над 50 на сто от преподавателите. \nВчера в Министерството на образованието и науката в присъствието на вносителите на проекти бяха обявени общите оценки за пригодността на проектите. С това приключи вторият етап от процедурата по оценяване и одобряване на учебниците за II, VI и VIII клас, както и по чужд език по нива от Общоевропейската езикова рамка. В тази фаза се включиха 2295 училища и 40 192 учители, които преподават учебен предмет в съответния етап от степента на образование.  \nВ началото на процедурата в МОН бяха внесени 261 проекта, като само три не бяха допуснати в следващия етап, тъй като не съответстват на стандарта. \nМеждувременно от издателство \"Просвета\" гарантираха, че ще доставят новите учебници за втори и шести клас до началото на учебната година. Училищата само трябва да дадат своите заявки до 21 август и да подпишат договор до 24 август. Книгите за осми клас пък ще бъдат в книжарниците седмица преди 15 септември.   \n", "date": "2017.08.15", "title": "Учителите одобриха всички 256 проекта за учебници"}
{"url": "http://duma.bg/node/150918", "text": "Има данни за нерегламентирано подслушване на политици, магистрати и журналисти, обяви в телевизионно интервю шефът на Националното бюро за контрол върху СРС Бойко Рашков. Той отговори утвърдително на въпрос дали това се е правило с цел сплашване, натиск или шантаж. Според Рашков органите, които искат да ограничат дейностите на бюрото, са прокуратурата и ДАНС, а целта е да се стигне до безконтролно подслушване. \n\"До 2014 г. един от държавните органи, които безогледно искаха използване на СРС в абсолютен разрез със закона, беше ДАНС. Ежегодно е имало нерегламентирано подслушване с цел натиск и сплашване на политици, магистрати и журналисти\", заяви Рашков. Той разкритикува прокуратурата, че не желаела да събира факти по случая с адвокат Георги Гатев, чийто достъп до класифицирана информация бе отнет от ДАНС по инициатива на прокуратурата. Така Гатев бе отстранен от зам.-председателската позиция в Бюрото за контрол на СРС. Рашков отново повтори тезата си, че случаят е постановка. По думите му той е предложил да предостави доказателства, като е потърсил и няколко пъти главния прокурор Сотир Цацаров. Никой обаче не му обърнал внимание. \nПрипомняме, че на 24 юли прокуратурата обяви, че предлага на ДАНС да отнеме достъпа на Гатев до секретна информация заради три случая, в които той имал нерегламентирани контакти с обвиняеми магистрати. Агенцията се съобрази с предложението. Твърди се, че е помагал на подсъдимия за натиск над прокурор варненски съдия Светлозар Георгиев, на разследвания за връзки с криминалния авторитет Камен Балбузанов-Куката прокурор Димитър Захариев, както и на обвинителя Росен Каменов, срещу когото има дисциплинарно производство, защото лобирал пред свои колеги в полза на обвиняеми.   \n", "date": "2017.08.15", "title": "Бойко Рашков обяви, че политици и магистрати се подслушват за сплашване"}
{"url": "http://duma.bg/node/150919", "text": "Министърката на туризма Николина Ангелкова се разграничи вчера от вицепремиера Валери Симеонов по повод акцията му в дискотеките на Слънчев бряг. Тя заяви, че действията му не са съгласувани с Министерството на туризма. Проверките на нейното ведомство били само по отношение на плажовете, не на хората, и нямали нищо общо с тези на вицепремиера. \"Много трябва да се съобразява начинът, по който тези проверки се извършват, и методите, по които се извършват, за да не се вреди на българския туризъм\", заяви тя. Ангелкова добави, че още в края на миналата година е започнало обсъждането на статута националните курорти, които били имиджът на българския туризъм. \"Затова много трябва да се внимава с това как представяме този имидж. За мен е много важно дейностите, които се извършват там, да бъдат регламентирани. Всички други еднократни прояви водят до негативно представяне на нашата страна като туристическа дестинация, отколкото обратното\", коментира министърът. \nМеждувременно представители на Районната здравна инспекция в Бургас заявиха, че дискотеките в курорта работят от години и не са уличени в нарушения на законите за туризма, за храните, за трудовото законодателство. Според  шефката на РЗИ в Бургас д-р Вергиния Цанова в района на заведенията \"Оксиджен\" и \"Бедрум\" общият шум е бил над допустимите норми, но фоновият шум също е много висок. При спиране на музиката в първото заведение шумът е намалял с 30 децибела, но отново е бил над нормата. \"Глоби са налагани, но не точно на тези заведения. Съставянето на актове зависи отново от общините\", заяви още тя. \n\"Може би вицепремиерът Валери Симеонов е в бъдещето, когато казва, че ще бъде променено законодателството. Дори не съм сигурна, че има право на това нещо, но не съм юрист. Редно е да се каже най-после какво представлява Слънчев бряг: курорт ли е, урбанизирана територия ли е\", заяви д-р Иванка Каменова, представител на РЗИ. \nНедоволството си отново изрази Елена Иванова, председател на Съюза на собствениците в курорта. Според нея не са ясни мотивите за спирането на музиката в заведенията в Слънчев бряг. \nСамият Валери Симеонов заяви на пресконференция вчера, че не гони слава, но законът е над всички, даже и над диджей Станчо. Според него било нормално хората да викат \"Оставка\", след като са си платили за вход в дискотеката. Симеонов обеща, че в акциите срещу нарушителите в морските курорти нямало да бъдат пощадени и политици, министри, кметове и други високопоставени личности, които ги покровителстват. Вчера вицепремиерът отново събра на тричасово заседание координационния съвет на проверяващите служби в областната управа в Бургас. \n    \n", "date": "2017.08.15", "title": "Ангелкова се разграничи от Валери Симеонов  "}
{"url": "http://duma.bg/node/150921", "text": "Създаването на реален разследващ орган, който да проверява не само имотни декларации, а и случаи на корупция по високите и средните етажи на властта предвижда проектозакон на БСП, който бе представен вчера. \"Не, когато констатира проверки, тепърва да пита някой, за да започне работа, а действително да проверява. Когато има данни за нередности, да може да извършва разследване и да го води докрай\", обясни зам.-председателят на ПГ на \"БСП за България\" Крум Зарков. В законопроекта на ГЕРБ няма необходимите гаранции за независимостта на антикорупционния орган, казаха социалистите. \nЗам.-председателят на БСП Кирил Добрев уточни, че   им е изпратен до актива на партията за обществено обсъждане. \n    \n", "date": "2017.08.15", "title": "БСП: \"Антикорупция\" сама да разследва политиците "}
{"url": "http://duma.bg/node/150908", "text": "Столичната община предвещава природен апокалипсис в своя Стратегия за адаптация към климатичните промени. Проектодокуменът ще бъде внесен за разглеждане в Столичния общински съвет от зам.-кмета по екология Йоана Христова. Стратегията трябва да бъде приета заради присъединяването на общината към инициативата Споразумение на кметовете за намаляване на емисиите на парникови газове, която е в партньорство с Генералния секретар на ООН.  \nСлед анализ на експертен съвет от кметството са установили, че заради покачването на температурите се очаква повишена смъртност, увеличение на болести на кръвообращението, обостряне на алергии, повече грипни епидемии през зимата, наводнения, повреди в енегропреносната система, нарушаване на настилката на улиците и повече катастрофи и др. От общината виждат и положителни страни от високите температури като по-малка нужда от отопление през зимата, което пък ще доведе до по-малко вредни емисии, по-малко обледяване и понижаване на разходите за поддръжка на пътищата, както и по-добри условия за целогодишен туризъм.  \nОт администрацията предвиждат да се борят с климатичните промени и последствията от тях, като повишат институционалния капацитет в общината с провеждане на информационни кампании и с развиване на \"хоризонтални политики и стратегическо планиране\".     \n", "date": "2017.08.15", "title": "Столичната община вещае климатичен апокалипсис в своя стратегия"}
{"url": "http://duma.bg/node/150909", "text": "Линейките на Спешна помощ в страната няма да остават без комуникационна система, запис на обаждания и джипиес проследяване. Това обяви в Любомир Петров от Консорциум \"Електронно здравеопазване\". Припомняме, че преди седмица фирмата изпрати писмо в МЗ, с което информира, че от 14 август спира поддръжката на комуникационната система на линейките. Вчера обаче от консорциума обясниха, че променили решението си \"защото сме социално отговорни компании - всичките, които участваме в този консорциум\". Консорциумът щял да работи за своя сметка, докато трае процедурата на новата обществена поръчка, обявена от МЗ на 27 юли. \"Ако се проточи прекалено дълго време, ще дискутираме с МЗ. 2-3 месеца ще издържим\", заяви Петров. По думите му фирмите, участващи в консорциума, решили да продължат да поддържат системата до избирането на нов доставчик, за да бъдат служителите на Спешна помощ и гражданите спокойни. \nДУМА припомня, че само преди дни зам.-министърът на здравеопазването Мирослав Ненков обясни, че поддържаната от \"Електронно здравеопазване\" система е само един от каналите за връзка между телефон 112, центровете за спешна помощ и линейките. По думите му евентуалното й спиране не би създало проблем за гражданите. Шефовете на Спешна помощ в София, Варна и Бургас обясниха тогава, че нищо нямало да се промени, като спре поддръжката на комуникационните системи, тъй като има и дублиращи системи - телефони, за GPS-и, радиостанции. От МЗ увериха, че продължава и гласовото архивиране, както и работата на тел. 112, която също прави гласови записи и локализира адресите. Необходимостта от дублиращи системи те обясниха с подсигуряване.      \n", "date": "2017.08.15", "title": "Консорциум промени решението си, щял пак да поддържа системата на \"Спешна помощ\""}
{"url": "http://duma.bg/node/150910", "text": "Жители във Враца излязоха вчера на протест в защита на уволнения шеф на полицията в областния град Димитър Газибарски. Към 8 ч. сутринта 50 души пожелаха Газибарски да бъде възстановен на поста си. Недоволстващите се бяха събрали пред сградата на Областната дирекция на МВР във Враца. \nОт сайта на вътрешното министерство вчера стана ясно, че за временен директор на врачанската областна дирекция е назначен Цветелин Стоянов, който оглавяваше сектор \"Противодействие на криминалната престъпност\" към Криминалната полиция на ОД на МВР. Бил е начело и на Районното управление в Козлодуй. \nПрипомняме, че на 10 август директорът на Областната дирекция на МВР във Враца старши комисар Димитър Газибарски беше отстранен от длъжност. Официално беше обявено, че го махат заради проверка, установяваща незадоволително състояние на управлението на областната дирекция. Отстраняването на Газибарски обаче дойде само ден, след като стана ясно, че той е уволнил полицая, който разпространи записа с шефа на физическата охрана в АЕЦ Козлодуй Пешко Караджов. \nДен след като Газибарски беше отстранен от поста, полицаи в града излязоха на протест. Сред исканията им беше и възстановяването на бившия директор да ОДМВР във Враца. Униформените поддръжници на Газибарски се опасяват, че има опасност криминалните проявления в града да зачестят.   \n", "date": "2017.08.15", "title": "Във Враца си искат обратно уволнения шеф на полицията"}
{"url": "http://duma.bg/node/150911", "text": "Безработните през второто тримесечие са 213,9 хил. души. От тях 123,9 хил. (57.9%) са мъже и 90 хил. (42,1%) - жени, сочат данните на НСИ от наблюдението на работната сила. По данни на статистиката безработицата през второто тримесечие е 6,3%. ДУМА припомня, че НСИ изчислява безработицата по специфична методика, различна от тази на Агенцията по заетостта. Агенцията се води по броя на регистрираните в бюрата по труда и според нейни данни безработицата през юни е било 6,8%. \nВ сравнение с второто тримесечие на м.г. безработните са намалели с около 51 700 души, съобщават от НСИ. В същото време продължава тенденцията над 55% от хората без трудов ангажимент да са на борсата повече от година, като по-голямата част са мъже. \nБлизо 38% от безработните са с основно и по-ниско образование, почти 49% са със средно образование, а останалите са висшисти. Над 115 600 души са обезкуражени - те желаят да работят, но и не търсят активно работа, защото не вярват, че ще намерят. \nВ същото време се увеличава и броят на заетите на 15 навършени и повече години.  \nВсички заети са над 3,171 млн. души, като над половината са мъже. От тях над 118 хил. са работодатели, а повече от 2 792 400 са наети, като повече от 3/4 от тях са в частния сектор. Близо 142 хил. души обаче са с временна работа. Самостоятелно заети (без наети работници) са над 233 600 души, а около 27 500 души са неплатени семейни работници. \nНад 2 млн. души (63,1% от заетите) работят в сектора на услугите и по-малко от 934 хил. са заети в индустрията. \nЗаетите във възрастта 55-64 г. са близо 571 хил. души, което е също е малко повече от същия период на м.г. Причините за това са различни. Както по-рано писа ДУМА, през първото полугодие пенсиониралите се български граждани са 50 394, което е с 6094 по-малко спрямо същия период на 2016 г. Освен това 5,2 пъти по-малко са пенсиониралите се през първото полугодие военни и полицаи - 1094 души, докато година по-рано бяха 5684. \nПрипомняме, че до края на м.г. в рамките на 2 години, бе замразено увеличаването на пенсионната възраст и мъжете от трета категория се пенсионираха на 63 г. и 10 месеца, жените - на 60 г. и 10 месеца. От т.г. жените имат право на пенсия на 61 г. (с 35 г. 4 месеца стаж), а мъжете на 64 г. (с 38 г. и 4 месеца стаж). До 2027 г. стажът ще расте с по два месеца, докато стигне 40 години за мъжете и 37 години за жените.   \n", "date": "2017.08.15", "title": " Безработните мъже са с 15% повече от жените "}
{"url": "http://duma.bg/node/150913", "text": "Зам.-председателят на БСП Кирил Добрев изрази недоумението си срещу кого ГЕРБ подава сигнал за \"Цанков камък\" за периода от 2003 г. до 2005 г.  Нямам никакви хипотези и съмнения срещу кого е този сигнал, но стана ясно, че нямаме проблем с техническите качества на хидротехническите съоръжения там, обясни той на журналистически въпрос. \n Добрев подчерта, че в БСП винаги са смятали, че всички нередности трябва да бъдат внасяни в прокуратурата, а тя да проверява всеки сигнал. \"Стана ясно обаче, че нямаме проблем с техническите характеристики на хидро-техническите съоръжения. По договор е ясно, че на шестата година язовирът трябва да се източи и да се огледа дъното. НЕК е обявило обществена поръчка за под 100 хил. лв. Представете си това огромно съоръжение и обществена поръчка за под 100 хил. лв. за пукнатини. Ремонтът на един плувен басейн е три пъти повече\", обобщи Добрев и препрати всички въпроси по темата към ГЕРБ.  \nМеждувременно гербаджиите внесоха сигнал в прокуратурата срещу проекта \"Цанков камък\". \"Нямаме необходимата експертиза, за да преценим дали от въвеждането му в експлоатация на това съоръжение и този проект ще се изплати за колко време, за колко години. Смятаме обаче, че ще има отрицателна норма на възвръщаемост, защото експерти твърдят, че изплащането ще продължи над стотици години на този проект\", прозря внезапно депутатът от ГЕРБ Десислава Атанасова. Тя отново се впусна да претопля обвиненията към Тройната коалиция, която била виновна за реализацията на проекта. \nКакто ДУМА вече писа, НЕК подчерта, че ремонтът на \"Цанков камък\" е планов. От БСП неколкократно заподозряха, че сигналът цели отвличане на вниманието около \"Суджукгейт\", пернишката детска градина и др.     \n", "date": "2017.08.15", "title": "Срещу кого е сигналът за \"Цанков камък\", пита Добрев"}
{"url": "http://duma.bg/node/150914", "text": "На специална пресконференция вчера БСП представи основните акценти от проекта си за антикорупционен закон. Зам.-председателят на ПГ на \"БСП за България\" Крум Зарков подчерта, че се предвижда създаването на реален разследващ орган, който да проверява не само декларации, а и случаи на корупция по високите и средните етажи на властта. \"Предвиждаме орган, който да може да извършва разследване, реални проверки. Не когато констатира проверки, тепърва да пита някой, за да започне работа, а действително да проверява декларациите на политиците, да гледа за несъответствие в техните имущества. Когато има данни за нередности, да може да извършва разследване и да го води до край\", обясни Зарков. По думите му именно разследващата функция на единния антикорупционен орган е основната разлика между законопроектите на БСП и ГЕРБ. \nЗарков подчерта, че вместо разпилян орган или сбор от несъвместими неща, БСП предлага концентрирана агенция и логична структура. Според него тя трябва да има най-висока степен на оперативна самостоятелност, за да може да се самосезира, да черпи и проверява информация и сигнали, като е второстепенен въпросът дали те са подписани. \"Агенцията, която ще се базира на основа на това, което съществува в ДАНС. Ще извършва работата си самостоятелно, но нейният председател трябва да се назначава от президента на републиката. В Конституцията ни това е единствената институция, която е изведена над политическите страсти и злободневни борби, и нейният авторитет е достатъчна гаранция председателят на агенцията да работи самостоятелно. Вместо колективен орган, ние предлагаме ясно изразена отговорност на председателя, така че да се знае кой човек отговаря в първо лице за борбата с корупцията в България\", категоричен бе юристът. Той обясни, че това не означава, че президентът ще ръководи оперативно агенцията. По неговите думи са предвидени гаранции шефът на антикорупционното звено да е самостоятелен в работата си и да е защитен от ясно определен мандат, който да не се подновява повече от един път.  \nС оглед гаранциите по правата на хората, БСП предлага новото звено да може да работи само по определен кръг лица и по определен кръг от престъпления - корупция по висшите и средните етажи на властта. Комисията за отнемане на незаконно придобито имущество ще продължи да функционира самостоятелно, каквато е и препоръката на ЕС, гласи идеята на социалистите. \n\"Решихме да изготвим алтернатива на антикорупционния законопроект на правителството, защото предлаганото от ГЕРБ не става. Законът на ГЕРБ не отговаря на първоначално зададената цел, а именно ефективен орган за борба с корупцията\", гласи оценката на БСП. Зарков заяви, че в документа на управляващите има конфискации, декларации, конфликти на интереси, но почти няма мерки срещу корупцията. \"Корупция е престъпление, а то се бори с методите на наказателното право. В законопроекта на ГЕРБ няма наказателно право. За сметка на това са оплетени всевъзможни процедури. Ще се отнема от едни и същи органи имущество по гражданско-правен ред. Ще се установяват конфликт на интереси по административно-правен ред, ще се дават становища и ще се проверяват декларации и същият този орган ще контролира и оперативна дейност на агенти или бивши агенти на ДАНС, които трябва да се слеят в него. Това не може да стане, защото най-сигурният начин да не проработи едно нещо е да го направиш невъзможно\", категоричен бе народният представител. \n\"В законопроекта на ГЕРБ няма необходимите за един ефективен орган за борба с корупция гаранции за неговата независимост. Под благовидното наименование - ще го избира парламентът в парламентарна република, всъщност означава, че ще го избира мнозинство. А мнозинството следва да бъде това, което да е подложено най-много на проверка и разследване\", смята Зарков. \nЗам.-председателят на БСП Кирил Добрев уточни, че миналата седмица текстът е бил изпратен до актива на партията за обществено обсъждане, за да може той да бъде сравнен не само със закона, който ГЕРБ предлага, но да бъде приет и най-добрият вариант. Социалистът добави, че в края на август са планувани и срещи с различни институции - с адвокатската колегия, със Съюза на съдиите, със съдебни шефове и представители на прокуратурата. снимка Емилия Костадинова Някои от предложенията: \nСигнал до агенцията може да подаде всеки, който разполага с данни за корупционни прояви за лице, заемащо висша публична длъжност. За сигнал се приема и публикация в средствата за масово осведомяване. Ако жалбата не е от компетентността на новото звено, тя ще бъде препратена към съответния орган. \n Агенция \"Антикорупция\" извършва: наблюдение, разкриване, предотвратяване, противодействие и пресичане на замислени, подготвяни или осъществявани посегателства, свързани с корупционни прояви на лица, заемащи висши публични длъжности. Тя ще може проверява и анализира декларациите за имущество на лицата, заемащи висши публични длъжности, както и проверка на имущественото им състояние. Сред ангажиментите й е и \"информационно-аналитична, прогностична, контролна, координационна и методическа дейност със собствена и на други държавни органи информация от значение за осъществяване на дейността й\", както и превантивни дейности за борба с корупцията. \nДейността по разследване на антикорупционните  престъпления ще се осъществява от разследващи агенти по реда на Наказателно-процесуалния кодекс. \nПредседателят на новото звено ще се назначава с указ на президента на републиката за срок от 5 години и има право на не повече от два последователни мандата. По негово предложение Народното събрание избира трима заместник-председатели. Изборът ще се осъществява с мнозинство две трети от всички народни представители.     \n", "date": "2017.08.15", "title": " БСП предлага разследващ орган за корупция по високите етажи на властта  "}
