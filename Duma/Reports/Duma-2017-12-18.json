{"url": "http://duma.bg/node/157682", "text": "Комисия към Министерството на здравеопазването ще решава поотделно случаите с онкоболни пациенти, нуждаещи се от скъпи иновативни лекарства. Това съобщи здравният министър Кирил Ананиев след спешна консултация с премиера Бойко Борисов. ДУМА припомня, че в четвъртък 126 депутати от ГЕРБ, ОП и \"Воля\" отхвърлиха президентското вето върху мораториума на скъпи иновативни лекарства. Решението на мнозинството накара президента Румен Радев да ги обвини в липса на човечност и морал. Управляващите са на път да загубят човешкия си облик, възмути се той. \"Има моменти, когато става въпрос за човещина, когато нашите политици трябва да излязат извън своята партийна кожа. Явно не сме дорасли до такъв момент\", заяви държавният глава и подчерта, че казусът с лекарствата е преди всичко морален въпрос. \nГневната реакция на Радев и общественото недоволство активизираха гербаджиите, които с медийни участия опитаха да смекчат случилото се. \"Всеки пациент, който има нужда от лечение и съответно лекарство, ще получи здравна помощ. Няма да лишим нито един пациент от лекарства, които се използват в ЕС. Комисията към МЗ ще разглежда случаите и ще взема решения за закупуването на необходимите медикаменти. За всеки случай остава условието 1/3 държави в ЕС да прилагат тази практика\", обясни здравният министър. Според него това не било мораториум върху нови лекарства, а временна едногодишна мярка за стабилизиране на бюджета на НЗОК. \"МЗ ще поеме заплащането на медикаментите за онкологични заболявания. Механизмът, който създаваме, гарантира лечението на пациентите, които имат онкологично заболяване и нужда от новите молекули, които не са включени в бюджета на НЗОК\", добави той. \nШефката на парламента Цвета Караянчева продължи да обвинява опозицията в политизиране на проблема. \"Има едни 300 милиона, които се дават за онкоболни. 74% от тях са за иновативни терапии и комисия ще определя и в момента дали за тези хора, които нямат вече никаква алтернатива, да се закупи съответната молекула от министерството\", каза Караянчева. Съпартийката й Менда Стоянова  добави, че мораториумът е за 32 нови за пазара молекули, но не всички били за онкоболни, само 4 нямали заместител. \"За две от тях има 23 души с редки заболявания, за останалите две 1500 са болните, за които здравното министерство ще осигури средства. Нямаме знак от премиера за преразглеждане на ветото и аз не виждам причина за това\", заинати се Стоянова. \nМеждувременно Корнелия Нинова потвърди намерението на БСП да внесе конституционна жалба за мораториума върху новите молекули. \"Г-н Борисов каза, че ще преосмисли решението си. Това предложение е прието от МС и е влязло с неговия подпис\", възмути се лидерът на БСП. Тя припомни, че предложението за мораториума е гласувано шест пъти и от ГЕРБ всеки път са гласували за него. \"Изведнъж, след толкова гласувания, те откриват, че има проблем. БСП, пациентските организации, болни хора им казваха да не го правят, защото убиват човешки същества. Те дори не ни чуха, защото са си самодостатъчни\", каза тя. Според нея в случая има отказ на държавата да се грижи за свои граждани, самонадеяност, корупция, пренебрегване на решение на парламента и еднолично вземане на решение от премиера. \nДържавният глава заяви, че ще приеме всяко решение на управляващите за преразглеждане на наложения от тях мораториум и засега ще изчака със сезирането на Конституционния съд. Радев посъветва Ананиев \"да пренастрои мисленето си, ако не иска да попадне бързо на пързалката за министри на здравеопазването\". \nЦветан Цветанов от ГЕРБ отново видя фалшиви новини по темата и си позволи да посъветва държавния глава да чете повече. \n    \n", "date": "2017.12.18", "title": "ГЕРБ измисли комисия, която да гледа молбите за новите онколекарства"}
{"url": "http://duma.bg/node/157644", "text": "Властите в руската Владимировска област смятат да създадат музей на Щирлиц, посветен на подвизите на съветските разузнавачи, съобщи вицегубернаторът на региона Михаил Колков. Той напомни, че близо до старинния град Гороховец, създаден през ХII век, е преминало детството на  Максим Исаев/Щирлиц - главния герой в романа на Юлиан Семьонов и едноименния съветски телевизионен сериал \"17 мига от пролетта\". \nКолков уточни, че градските власти са се свързали с живеещата в Париж дъщеря на писателя, за да получат разрешение на юридическите въпроси около създаването на музей. \n\"Според произведението на Семьонов истинската фамилия на Щирлиц е Владимиров. А Гороховец се споменава като град, в който е преминала част от младостта му. Върху това стъпва и идеята за инициативата, която е с туристическа насоченост\", разказа Колков. \nПланира се музеят да отвори врати през 2018-а, когато ще се чества 850-годишнината на Гороховец. Градът е основан от княз Андрей Боголюбски през 1168-а. Построен на река Клязма, известен е с търговските си традиции и разцвета, достигнат през ХVII вeк. В Гороховец има уникални образци на дървени сгради с декоративна резба и изобразени в нея фантастични животни. \nНаселението на града е около 13 000 души. На негова територия има над 100 обекта от културното наследство, а 20 са с федерално значение. Тази година Гороховец беше включен в предварителния списък на Световното наследство на ЮНЕСКО.   \n", "date": "2017.12.18", "title": "Музей на Щирлиц искат да основат в руски град"}
{"url": "http://duma.bg/node/157645", "text": "Известни личности, спортисти и фенове на скоковете предизвикаха гравитацията на откриването на най-големия батут парк в България в Sofia Ring Mall. Сред гостите, които първи изпробваха всички атракции, бяха световният шампион по плуване Петър Стойчев, Свилен Ноев от \"Остава\" със семейството си, Никол Станкулова, Стаси Кара и Теодор Койчинов заедно със сина си.  \nВодещи на откриването бяха тийн идолите Надя Петрова и Иван Тишев от уеб сериала \"Не, така брат\", които направиха страхотно музикално шоу и представиха на гостите какво ще се случва всяка петък вечер в Area 52 на единствения подскачащ дансинг в София. \nЗа да разкрият пълния потенциал на батут парка, в откриването се включиха и екстремните спортисти от Freerun Bulgaria с главозамайваща демонстрация, която предизвика границите на ума и тялото им и показа как препятствията се превръщат във възможности. За желаещите да почерпят от опита им те ще са всеки ден в парка. \nСлед тях повечето гости скочиха в приключението и се впуснаха в различни преживявания и забавления, сред които кошове за баскетбол за космически забивки, интерактивна стена, гладиаторска битка, въздушни възглавници. Батут паркът разполага още със състезателни съоръжения за скачане, отговарящи на международните стандарти. Има и специална зона за малчуганите между 2 и 5 години. Предвидени са предложения, които да създадат незабравими спомени за цялото семейство, и уникални фитнес класове за всички, готови да опитат нестандартна и високоефективна тренировка. ------------- \nВидео от откриването на Area 52:    \n", "date": "2017.12.18", "title": " Най-големият батут парк в България отвори врати"}
{"url": "http://duma.bg/node/157646", "text": "Яхтсменът Франсоа Габар постави нов рекорд, след като обиколи целия свят сам за 42 дни, 16 часа, 40 минути и 35 секунди. 34-годишният авантюрист премина с лодката си Macif виртуалната финална линия между френския остров Уесан и нос Лизард (най-южната точка на Великобритания) в 1,45 ч. местно време (3,45 ч. българско) в неделя. По този начин куражлията счупи с близо седмица рекорда на сънародника му Тома Ковиля, който през декември м.г. обиколи земното кълбо с яхта за 49 дни, 3 часа, 7 минути и 38 секунди. \n    \n", "date": "2017.12.18", "title": "Французин подобри рекорда за обиколка на света с яхта"}
{"url": "http://duma.bg/node/157647", "text": "Над 30 родни знаменитости даряват лични вещи за благотворителния търг в помощ на 16-годишния Иво Христов. Специалният аукцион ще се проведе утре, 19 декември, от 19 ч., в столичния клуб \"Gotham\". На събитието ще се състои и официалното представяне на книгата \"Изпусната любов\" - най-новото произведение на младия автор, борещ се за живота си с тежко неврологично заболяване. \nНовата книга на Стоянка Мутафова \"Добър вечер, Столетие мое\"; дебютната \"Пътят нагоре\" на Криско; боксовите ръкавици от филма \"Нокаут или Всичко, което тя написа\", предоставени от Орлин Павлов и Ники Илиев; кожен пояс (силях) от създателите на хитовия \"Възвишение\"; тениската на Дидо от \"D2\" от \"Голямото рок междучасие\"; Златната топка за най-добър млад футболист, спечелена от Даниел Златков; любима дреха от личния гардероб на Николета Лозанова и много други вещи ще бъдат дарени за каузата. Ивайло Захариев, Мая Нешкова, Ивелин Попов-Попето, Илиян, Константин и Борис Дали също ще се включат в търга със свои любими предмети. Събраните средства ще бъдат преведени по дарителската сметка на Иво и използвани за предстоящото му лечение. Водещи на събитието са Мартин Геновски и Елизабет Методиева - светска журналистка и \"Miss Top Of The World\". \n--------------- \nОпределяният като българския Стивън Кинг млад писател издава вече пети сборник с разкази, които са отражение на неговия свят, въплъщаващ темите за самотата, злото, насилието, възмездието, съдбовната предопределеност, смъртта. Когато през 2014 г. Иво за първи път е изправен пред животозастрашаващата диагноза \"Неврофиброматоза-тип 2\", той има две мечти - да оздравее и един ден да стане известен писател. Три години по-късно тези мечти са на път да станат реалност. \nПрисъстващите на събитието ще имат възможността да се срещнат и запознаят лично с младия автор, да зададат своите въпроси към него и, разбира се, да се сдобият със снимка и автограф. Познати български лица от театъра и телевизията ще представят някои от най-завладяващите моменти от новопубликуваните разкази. Повече информация:    \n", "date": "2017.12.18", "title": "Родни звезди даряват вещи за благотворителен търг"}
{"url": "http://duma.bg/node/157648", "text": "Известни артисти ще четат от сцена истинските истории на българи, избрали да се върнат в родината и да потърсят своята професионална реализация тук. В проявата ще се включат Ваня Щерева, Димитър Калбуров, Стефан Щерев и Людмила Сланева. В навечерието на Коледните празници, когато хиляди българи, живеещи в чужбина, се връщат при своите семейства у нас, \"Пощенска кутия за приказки\" и \"TELUS International Europe\" организират специално тематично събитие на 19 декември, от 19 ч., в клуб \"Carrusel\". \n\"Историите, които събрахме дотук, са изключително затрогващи - трудно ни беше да изберем кои от тях да прочетем на сцена, защото всички те са толкова лични и толкова истински. Каним всички желаещи да се присъединят към нас, за да споделим тази емоция заедно\", уточниха организаторите. \nСпециалното издание на \"Пощенска кутия за приказки\" е част от кампанията \"Мога там, искам тук\", имаща за цел да предложи професионална реализация на българи, които живеят в чужбина, но мечтаят да се върнат у нас. От началото й в края на юни до момента над хиляда наши сънародници от четири континента и петдесет държави изпратиха своите автобиографии, а някои от тях вече са част от екипа на \"TELUS International Europe\". Заради своите резултати, \"Мога там, искам тук\" спечели и награда за ефективност \"Effie\". \nКампанията е активна до 31 декември 2017 г. Желаещите да кандидатстват имат възможност да го направят на  . Предлага се пакет за релокация, който включва 5000 лв., самолетен билет до България, съдействие от екипа при установяване, документация и търсене на квартира, както и едномесечно настаняване в хотел при нужда.   \n", "date": "2017.12.18", "title": " Четат от сцена истински истории "}
{"url": "http://duma.bg/node/157653", "text": "1737 - УМИРА АНТОНИО СТРАДИВАРИУС, ИТАЛИАНСКИ МАЙСТОР НА СТРУННИ ИНСТРУМЕНТИ (Р. 1644 г.). Известен още и като Страдивари. Създал е много цигулки, чела, арфи и др. Запазени са около 650 инструмента негова изработка. Латинизираната форма на неговата фамилия - Страдивариус, както и кратката \"Страд\", често се използва, за да се обозначат неговите инструменти. Смята се, че не е предал своя богат опит на никого, включително и на синовете си Франческо и Омобоно. 1940 - АДОЛФ ХИТЛЕР ОДОБРЯВА ПЛАНОВЕТЕ ЗА ОПЕРАЦИЯ \"БАРБАРОСА\". Предложено е приготовленията за нападението над СССР да бъдат завършени до 15 май 1941 г., а до есента немците трябва да напреднат до линията, минаваща от Архангелск до Волга. Операцията се проваля по две основни причини: руските ресурси и издръжливост са по-големи от очакваните; самият Хитлер се намесва, давайки заповед за концентриране на войските срещу Москва, след като Ленинград вече е обкръжен, а в същото време придвижва танковите войски от центъра в южна посока и по този начин облекчава защитата на столицата. До настъпването на зимата само южната армейска група успява да изпълни първоначалните заповеди. 1998 - ЗАПОЧВАТ ДЕБАТИТЕ ЗА ИМПИЙЧМЪНТ НА АМЕРИКАНСКИЯ ПРЕЗИДЕНТ БИЛ КЛИНТЪН, признат за виновен по две от четирите точки - за лъжесвидетелстване и възпрепятстване на правосъдието във връзка с разследването на скандала около връзката му със стажантката в Белия дом Моника Люински. Това е втори случай в историята на САЩ, когато законодателните власти задействат тази процедура за разследване срещу държавния им глава. Първата процедура по импийчмънт е срещу 17-ия президент Ендрю Джонсън (1808-1875). И Джонсън, и Клинтън са оправдани след поименно гласуване в Сената. 2011 - УМИРА ВАЦЛАВ ХАВЕЛ, ЧЕШКИ ПОЛИТИК (Р. 1936 Г.). През 1989 г. Нежната революция изстрелва Хавел към върха. Той е последен президент на Чехословакия (1989-1992) и първи президент на Чехия (1993-2003). По време на 13-годишното му управление страната преживява бурни промени, включително отделянето на Словакия, което той не одобрява, приемането в НАТО и започването на преговорите за членство в ЕС, които приключват през 2004 г. Автор е на около 20 пиеси и много есета, преведени в чужбина. 2012 - УМИРА ГЕОРГИ КАЛОЯНЧЕВ (КАЛАТА), АКТЬОР (Р. 1925 Г.). Започва кариерата си в Народния театър, но скоро преминава в трупата на Сатиричния театър. Дебютира в киното с филма \"Утро над родината\" (1951) - в ролята на циганчето Сали е душата на компанията. Има над 50 години във филмовата индустрия, а сред най-популярните творби с негово участие са \"Специалист по всичко\", \"Бай Ганьо заминава за Европа\", \"Бон шанс, инспекторе!\" и др. Носител на десетки награди, но най-голямата за него е званието Народен артист - в най-истинския му смисъл на актьор, всенароден любимец.     \n", "date": "2017.12.18", "title": "Датата"}
{"url": "http://duma.bg/node/157672", "text": "Новият игумен на Бачковския манастир архимандрит Самуил встъпи в длъжност вчера. В петък Светият синод реши да изпрати досегашния игумен Симон в Русенската епархия. Дядо Симон заяви, че е правена ревизия на манастира, но не са установени злоупотреби и не знае конкретната причина за смяната му. Той обаче приема рокадата с послушание. Симон започна мащабна реставрация на църквата в манастира. Работници и в момента застилат с каменни плочи двора и връщат някогашният облик на обителта. \nНовият игумен на Бачковския манастир е клирик на Видинска епархия. Въдворяването му извърши Мелнишкият епископ Герасим, главен секретар на Светия синод. \n    \n", "date": "2017.12.18", "title": "Бачковският манастир има нов игумен"}
{"url": "http://duma.bg/node/157673", "text": "Заради системно неизпълнение на задълженията повече от три месеца Общинският съвет на Опан смени председателя си Елка Бонева от ГЕРБ. До отстраняването й се стигна, след като на 8 декември петимата съветници от \"БСП за България\" внесоха предложение за прекратяване на правомощията й. С таен вот 7 общинари гласуваха за свалянето й от поста, трима бяха против, а един глас бе недействителен.  \n\"Достойнството и разумът победиха арогантността. Внесохме този въпрос, тъй като не сме съгласни председателят да получава възнаграждение за труд, който не полага\", обясниха социалистите. По думите им Бонева не спазва работното време, определено в Правилника за организацията и дейността на Общинския съвет. \"Хората от общината почти не я виждат тук за 4-часовото работно време в петдневната седмица. Тя не упражняваше и контрол върху протоколите от заседанията, не осигуряваше достъп на общинските съветници до деловодството, открихме системно разминаване в правните основания при свикване на заседания на постоянните комисии и на Общинския съвет, и т.н.\", мотивира недоволството си председателят на групата съветници от БСП в Опан Златина Иванова. Колегата й Пламен Иванов предположи, че Бонева е била затруднена да изпълнява общинските си задължения заради трудовия си договор на 8-часов работен ден като директор на Областната дирекция по земеделие в Стара Загора. \nНов председател на местния парламент общинските съветници ще избират на следващо заседание. \n    \n", "date": "2017.12.18", "title": "Свалиха председателя на Общинския съвет в Опан от ГЕРБ"}
{"url": "http://duma.bg/node/157674", "text": "Сериозни нарушения на безопасността при катастрофата в Хитрино преди година установи окончателният доклад на звеното за разследване на железопътни произшествия към Министерството на транспорта. Според експертите устройствата за бдителност и на двата локомотива са били изолирани, а точно те задействат спирачките на влака при проблем. Пломбите на устройствата са били скъсани, но са прикрити като здрави и редовни, което е грубо нарушение. От анализа става ясно, че устройството и на двете машини е било изключвано, когато локомотивът е бил втори в състава. \nМоже би това е порочна практика, която в предприятието е установена с времето, заяви инж. Бойчо Скробански, държавен инспектор по разследване в Министерството на транспорта. Превозвачите трябва да имат служител с пломбажни клещи със съответния номер, който да проверява целостта на пломбите. Локомотивните бригади също са длъжни да направят проверка, преди да започнат работа. Ако нещо в устройството е нарушено, локомотивът няма право дори да излиза в експлоатация. По регламент третият машинист също трябва да задейства устройството за бдителност през определен интервал от време. Системата е направена така, че ако няма реакция на машинистите, влакът автоматично да задейства спирачките. \nОсвен това един от локомотивите е направен за ляво движение, а машинистите не са преминали квалификационен курс за управлението му. Когато машината е била втора в състава и е имало само един машинист, наблюдението на пътя е било затруднено. \nСпоред експертизата движението на влака между гара Плиска и Хитрино е необяснимо. Отсечката е почти 20 километра, а максималната скорост - 70 километра в час. Данните от записващите устройства са установили резки пикове и спадове в скоростта на композицията, която е била близо 2000 т. Според доклада последните 3 километра преди катастрофата уредите са отчели повишение на скоростта. \n    \n", "date": "2017.12.18", "title": "Откриха груби нарушения на безопасността при катастрофата в Хитрино"}
{"url": "http://duma.bg/node/157675", "text": "БСП иска повече българска музика да звучи в националния радиоефир. Депутатите от \"БСП за България\" Нона Йотова и Крум Зарков готвят законопроект, с който да бъдат въведени правила и квоти за родни музикални произведения не само за БНР, а и за частните радиостанции. \n\"Време е за конкретни предложения. В Закона за радио и телевизия се говори за насърчаване на производството и разпространението на европейски произведения в радиопрограмите като цяло, не само в общественото радио. Европейското законодателство се развива именно в защита на европейската продукция\", каза за ДУМА Зарков. Той припомни, че БСП е единствената партия, която прави инициативи за защита на българската култура. Социалистът даде пример с \"културния чек\", който срещна подкрепата на много млади хора. \nЙотова и Зарков започнаха дискусията по темата с парламентарен въпрос към министъра на културата Боил Банов. Той призна, че присъствието на българска продукция в ефира е недостатъчно, но изрази съмнения, че това може да се реши с административни мерки. \"Квотите за европейска продукция са призвани да защитят творческия сектор в Европа и да промотират европейското съдържание, а не да изключват и/или фрагментират това съдържание на основата на национален или езиков признак. Те не целят да заместят индивидуалния избор на потребителите или редакционната свобода на медиите. Въпрос на редакционна политика е каква музика да се пуска в ефира, като се отчита и наличието на нишови музикални профили. Въвеждането на задължителна национална квота по БНР и БНТ следва внимателно да се обмисли\", заяви Банов. Според него за насърчаването на българския музикален продукт  най-правилно е да се търсят работещи решения извън чисто законодателните. По думите на Банов въвеждането на задължителна национална квота в програмното съдържание на обществените радио и телевизия трябва да се обмисли, защото засяга сложен комплекс от мерки за жанровото многообразие, часовете на излъчване и присъствието в такива квоти на дебютиращи таланти и др. \n\"Моментът е много добър за започване на дебати в Народното събрание, за да се обсъдят необходимите мерки. Европейското законодателство се развива в посока на защита на европейската продукция. В нея може да има квота за продукция на оригинален език, в случая на българския. Това се случва в много европейски държави, които вече имат много силни квоти за собствената им продукция\", категоричен е Зарков. Той обяви, че председателят на Комисията по взаимодействие с гражданското общество Антон Кутев е помолил специалната студентска програма в НС да изготви сравнително правно проучване къде съществуват такива квоти. \"Не искаме да отнемем правото на избор нито на слушателите, нито на програмните директори. Но трябва да им дадем право на решение и предпочитания да се чува и родната продукция. Остава усещането, че слушаме все по-малко и по-малко българска музика\", коментира Зарков. \n    \n", "date": "2017.12.18", "title": "БСП иска повече българска музика в ефир "}
{"url": "http://duma.bg/node/157676", "text": "Всички леви в България трябва да се обединим и заедно да намерим начина, по който България да тръгне по правилния път. Това заяви лидерът на БСП в София Калоян Паргов на конференцията \"Лявото: вчера, днес и утре\", посветена на 126 г. от създаването на Столичната партийна организация и 150 г. от рождението на Георги Кирков. Паргов добави, че БСП в София има амбицията да организира серия от дискусии по важни за партията проблеми като местната власт, образованието и здравеопазването. Целта е дебатите да се превърнат в реална политика и да се даде перспектива за бъдещето на България през призмата на лявото. Трябва да си отговорим какво да се прави занапред, как да реагираме на съвременните процеси и как да измъкнем държавата от онази бездънна пропаст, към която вървим стремглаво през последните 28 г., коментира Паргов. Актуална е и дилемата превръща ли се БСП от масова в парламентарна партия, това вълнува всички социалисти и изисква нов тип работа на теоретично ниво, смята той. \nЗа да се подобри положението в България, повече средства трябва да се отделят за образование и наука, подчерта народният представител от \"БСП за България\" проф. Румен Гечев. \"Изоставаме 7-8 пъти от средните показатели на ЕС и повече от 10 пъти от страните в челната десетка на света по трудова способност. България се движи в обратна посока на това, което правят страните в Европа и извън нея, за да реализират по-голяма социална справедливост, а тя е по-близо до принципите на социализма, отколкото до дивия капитализъм\", каза той. \nПроизходът и пътят на БСП бяха коментирани от проф. Искра Баева. \"Идваме от комунизма, защото нашата партия е наследничка на онази, която тръгва по пътя на комунизма. Къде се намираме в момента? Ние сме в социалдемокрацията, към която дълго и мъчително се стремяхме. Но какво виждаме сега? Безпътица, обърканост, изчезване на социалдемократични партии. Очевидно състоянието, в което се намираме, е кризисно и нашият проблем е не толкова как да продължим да се доказваме като социалдемократическа партия, а накъде вървим - не само ние, а накъде върви светът и какъв е шансът това бъдеще да бъде по-добро за по-големия брой от хората. Отговорът на този въпрос зависи от това дали бихме могли да заложим занапред на по-добра социална сигурност и икономическа ефективност\", коментира Баева.     \n", "date": "2017.12.18", "title": " Калоян Паргов зове за ляво обединение"}
{"url": "http://duma.bg/node/157677", "text": "Протести в различни областни градове изразиха недоволството на хиляди българи срещу поредното поскъпване на водата. Официално зад организацията застана БСП. Най-мащабен бе протестът пред сградата на КЕВР в София в петък. Депутатите от \"БСП за България\", общински съветници, лидерът на социалистите Корнелия Нинова, изпълнителният секретар на Федерацията на потребителите в България Емил Георгиев и др. подкрепиха недоволните. \n\"Независимата КЕВР е независима само от народа си, зависима е от концесионера си. Не може да се живее повече така\", заяви Нинова. По думите й увеличението на цената на водата не е оправдано на фона на доходите на населението. Тя благодари на присъстващите, че имат мнение и смелост да го изразят. Предайте това на вашите съграждани, нека и те поискат промяната, която искаме ние, призова лидерът на БСП. \nМеждувременно в парламента Манол Генов прочете декларация, в която обърна внимание на случващото се пред КЕВР. \"Длъжни сме да признаем на управляващите тяхната упоритост така да работят, да налагат и отлагат политики, че периодично да изкарват протестиращи хора по улици и площади. Сега сме свидетели на поредния такъв справедлив протест заради сервираната предколедно новина как водата, която хората използват в дома си, ще става \"по-солена\", заяви той. Генов призова управляващите да вземат незабавни мерки, ако не искат нови протести и за да станат хората отговорни платци. Имайте смелост, признайте си грешките, призова той. \n\"Водата не е автомобил, без който можеш, а е нещо, което е жизнено необходимо, и когато харчиш повече пари за вода, имаш по-малко пари за децата си, по-малко пари за култура, имаш по-малко пари за образование и ставаш онзи прост народ, който тези искат да го има, за да ни управляват по-лесно\", надъхваше протестиращите депутатът от БСП Таско Ерменков.  \n\"Бойко, ти си гола вОда\", \"Водата не е лукс, а необходимост\", \"Спрете терора над потребителите\", бяха само част от плакатите и транспарантите, които протестиращите носеха. \nСлед като блокираха движението по столичния бул \"Дондуков\", протестиращите се насочиха към Министерския съвет, където по думите им се намира главният виновник за увеличението. \nСрещу скока на водата се обяви и омбудсманът Мая Манолова, която изпрати остро становище до председателя на КЕВР Иван Иванов. В него тя подчерта, че на практика КЕВР и ВиК дружествата обсъждат цени, които се плащат от трета страна, без последната да има възможност да вземе отношение. Това, освен че е незаконосъобразно, е и неморално, категорична е Манолова. \nВ Шумен също се проведе протест. Местните социалисти обаче съобщиха, че след това общинският председател на БСП Веселин Пенчев е извикан в полицията заради неоснователна жалба от зам.-областния управител Петко Шаренков. \"По този начин управляващите искат да заглушат недоволството от повишението, с което цената на водата в общината ще бъде една от най-високите в страната. За протеста са получени всички необходими разрешителни и не е ясно кое налага председателят на БСП в Шумен да бъде викан в полицията\", категорични са социалистите. Те призовават вътрешният министър да извърши незабавна проверка на действията на подчинените си в Шумен. \nС коледно дърво на протеста изразиха недоволството си социалистите в Кърджали. В офиса на БСП виси елхичка, чиито празнични \"играчки\" задават въпроси за повишаването на цената на водата. \nВъпреки недоволството КЕВР реши да оскъпи цените на ВиК услугите в 14 области - София, Перник, Монтана, Враца, Пловдив, Смолян, Кърджали, Русе, Силистра, Шумен, Варна, Бургас, Сливен и Ямбол. С коледно дърво на протеста БСП в Кърджали изрази недоволството си срещу поскъпването на водата   \n", "date": "2017.12.18", "title": "Протести срещу поскъпването на водата заляха страната "}
{"url": "http://duma.bg/node/157678", "text": "На 19 декември от 15 до 17 часа народният представител от \"БСП за България\" проф. Румен Гечев и общинският съветник Борис Цветков ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.   \n", "date": "2017.12.18", "title": "ПРЕДСТОЯЩО"}
{"url": "http://duma.bg/node/157679", "text": "Най-старата и най-ефективна днес научна институция у нас - БАН, е в състояние на предизвикан саморазпад и процесът скоро ще стане необратим, заяви вчера председателят на Общото събрание на академията Евелина Славчева. Учените обявиха, че протестите им този път не са еднократни срещу убийствения за академията бюджет, а ще са цикъл от прояви срещу пагубното отношение на управляващите към науката. Абсурдно е България вече 10 години да е член на ЕС, а основната цел на общността \"общество на знанието\" да се бламира от властта у нас, казаха представителите на ОС.   \nВ началото на декември учените са поискали среща с премиера Борисов, до момента отговор нямат. Няма да бъдат свалени черните знамена от сградите на институтите, ще бъдат изпратени отворени писма до председателя на Европарламента, на Еврокомисията, комисаря по науката с информация за случващото се с науката у нас. Открива се електронна петиция, с която учени от цял свят може да изразяват подкрепа за академията. Писма ще получат и чуждите посолства. Ще бъдат призовани за общи действия учените от другите научни институции в България. На въпрос защо не стачкуват, като спрат прогнозите за времето и други текущи държавни дейности, учените отговориха, че БАН е създадена преди държавата, преди 147 години, и отговорността им към нацията се запазва и днес.   \n", "date": "2017.12.18", "title": "БАН продължава протестите срещу съсипването на науката"}
{"url": "http://duma.bg/node/157680", "text": "Най-високо доверие българите имат към президентската институция - 57,3%, сочи допитване на агенция АФИС през декември. Недоверието към съдебната власт е паднало до 80,7%, към синдикатите - 78,7%, към парламента - 77,7%, а към кабинета \"Борисов 3\" - 67,1%. Доверието на българите към ЕС обаче е нараснало до 52,4%. Рейтингът на НС е паднал от 25% на 22%, а на правителството - на 32%. От март желанието за нови избори от 13% вече достига 21 на сто. Аналогично расте и нагласата за създаване на нов кабинет в рамките на сегашното НС. \nСпоред АФИС при избори днес ГЕРБ събира 26,5% подкрепа, а БСП - 22,7%. Освен тях само ДПС и Обединени патриоти ще имат депутати - съответно със 7,7% и 6,4%. \"Воля\" пада до 2,6%. 28,8 процента не желаят да гласуват. Нинова се ползва с доверието на 87% от избирателите на БСП. Борисов е подкрепян от 95% от гербаджиите. \n21% съобщават, че за година заплатата на поне един член от домакинството е нараснала. Делът е значимо по-висок в областните градове, при 30-39-годишните, при служителите и при хората, гласували за ГЕРБ и ОП на последните парламентарни избори. \n\"Галъп Интернешънъл\" представи данни, в които с 57% одобрение президентът Румен Радев се нарежда на първо място. Всеки втори харесва омбудсмана Мая Манолова. Със своите 40% подкрепа столичният кмет Йорданка Фандъкова избутва от топ 3 Бойко Борисов, който е следван от вицепрезидента Илияна Йотова с 25%. \n    \n", "date": "2017.12.18", "title": " АФИС регистрира нов спад в доверието към управляващите"}
{"url": "http://duma.bg/node/157681", "text": "Специално за посещението на просветния министър Красимир Вълчев за откриването на ремонтиран физкултурен салон на 12 декември в крайния ловешки квартал \"Гозница\" спешно и набързо е асфалтирана ул. \"Пано Рогозов\". След като министерският кортеж си тръгнал, камион на фирмата-изпълнител прибрал асфалтовата настилка. За абсурда съобщи в социалните мрежи общинската съветничка от ГЕРБ в Ловеч Александра Енева. \"Правим път за министъра на образованието, а след него си събираме асфалта. За чия сметка, кой е изпълнител и законосъобразно ли е при положение, че точно тази обществена поръчка се жали в момента\", недоумява тя. \nКметицата на Ловеч Корнелия Маринова, също от ГЕРБ, мълчи по темата. На страницата на община Ловеч първо бе качено официално прессъобщение за посещението на министъра. По-късно от пресцентъра на общината разпространиха съобщение, че обвиненията са \"свободни фантазии на хора, търсещи скандали, интриги и конспирации\". Според тях твърдението, че е положен асфалт, който е премахнат, било груба манипулация с политическа цел. Според тях участъкът бил предвиден за ремонт с целеви средства от държавния бюджет за 2017 г., но процедурата за изпълнител е обжалвана, което забавило ремонта с месеци. Последното решение било в полза на общината и предстои сключване на договори. \"Предвид нормативно изискуемите срокове за сключване на договор (срок, в който следва да се сключи договор), а както и предвид зимния сезон, е взето решение състоянието на улицата да се направи поносимо\". За целта повредите и неравностите в настилката са запълнени с фрезовъчен материал - собственост на община Ловеч, поради което не е извършен допълнителен разход на финансови средства\", твърдят от общината. Посочва се, че улицата не е ремонтирана, а само \"насипана\". \n    \n", "date": "2017.12.18", "title": " В Ловеч асфалтираха за министър, после си взеха настилката"}
{"url": "http://duma.bg/node/157649", "text": "Премиера на \"Неделен човек\" от Георги Константинов \nСтоличната библиотека отново посреща един от най-любимите съвременни български поети - Георги Константинов, за премиерата на новата му стихосбирка \"Неделен човек\", издадена от ИК \"Пламък\". Авторът ще рецитира творби от книгата, а песни по негови стихове в акомпанимент на китара ще изпълни Евгени Бенов. Събитието е днес, 18 декември, от 18 ч., в Мраморното фоайе на библиотеката, пл. \"Славейков\" 4.  \n Юбилеен концерт на проф. Емил Янев \nОбщинският културен институт \"Надежда\" в София организира концерт по случай 85-годишнината на проф. Емил Янев със съдействието на БАНИ на 19 декември от 18.30 ч. в концертната зала на ОКИ \"Надежда\", бул. \"Ломско шосе\" 2. Оркестър \"Симфониета \"София\" с гост диригент Петър Димитров ще изпълни произведения в аранжимент на проф. Янев. Входът е свободен. \nПразничен рецитал в \"Старинният файтон\" Националният литературен салон \"Старинният файтон\" организира предрождественска литературна вечер \"С приятели и гости на Файтона\" днес, 18 декември, от 18 ч. в салона на ул. \"Лайош Кощут\" 34 в София (сп. \"Руски паметник\"). Водеща е д-р Елена Алекова, участват Велин Георгиев, Надежда Захариева, Атанас Звездинов, Богдана Вульпе, Емил Савинов, Гео Каракашев и всички приятели на НЛС \"Старинният файтон\", които желаят да се включат в предпразничния рецитал. Изложба и спектакъл на район \"Младост\" \nПетата поредна годишна изложба на художници, които живеят и творят на територията на район \"Младост\", се открива на 21 декември от 18 ч. в изложбените пространства на зала \"България\", Софийска филхармония, ул. \"Аксаков\" 1. Празничен фолклорен коледен спектакъл ще се състои на 22 декември от 18 ч. в залата на Народното читалище \"Младост 1971\" в ж.к. \"Младост 1\" (зад кооперативния пазар), информира Десислава Иванчева, кмет на район \"Младост\". \n    \n", "date": "2017.12.18", "title": "Кратки"}
{"url": "http://duma.bg/node/157650", "text": "Излезе от печат \"Животът е по-голям от човека\" на Петър Андасаров. Книга трета в поредицата заглавия по повод неговия 80-и юбилей, илюстриращи цялото му творчество досега. Тя е дело на изд. \"Захарий Стоянов\" и носи уточняващата добавка \"Срещи и разговори\". Сборникът е изграден от две части. Първата поднася интервюта на автора с именити събеседници. Другата - с него самия пред журналисти в различни години. Отдавна се знае, че изкуството на диалога е трудно и не се отдава на случайни люде. Че задаваните въпроси и получени отговори отразяват лика на времето, родило ги на дневен ред. Остават в него сред пожълтели страници, но все така актуални от датата, когато изреченото е било значимо, честно и правдиво. Визиращо проблеми на обществото в неговото развитие, антагонизъм или кратка хармония. И в този поток от мисли: с идеята за мирно съществуване и просперитет под цветната дъга на ярката духовност. Всички тези достойнства са втъкани в текстовете от първата част - \"Към изворите на живота\". Докосваме се до посланията на Христо Радевски, Анжел Вагенщайн, Евтим Евтимов, Любомир Левчев... Слав Хр. Караславов, Бранко Цветкоски, Николай Петев, Щефан Хермлин, Олег Шестински, редом с Матей Шопкин, Антон Дончев, Боян Ангелов, Александър Геров... Отново на сцената изгряват Стефан Данаилов, Ирина Тасева и Виолета Донева, Иван Кондов, Сотир Майноловски, Гинка Станчева. Оставаме, за кой ли път, омаяни от гласа на оперния певец Арон Аронов, замисляме се за любовта с художника Евгений Босяцки и за изворите на вдъхновение при колегите му Румен Скорчев и Атанас Андасаров. И още, и още имена: на политици, фолклорни и естрадни изпълнители, хора на перото, спортисти, кинорежисьори, карикатуристи. Пъстра галерия от дарования, някои от които вече емблематични за своя народ и своя век. Бих ги наредил тук без колебание, ако имах възможност, ала не това е важното, а подборът на участниците. Защото всеки от тях не просто има какво да каже, а знае и философската, идейната, естетическата стойност на думите. Те именно са плодните зърна на мъдростта, грижливо засети в съзнанието на читател и слушател. За днес, за утре... за бъдни поколения. Отредените ни години отлитат като миг, написаното остава. Във вените му все така ще кипи кръвта на нашите надежди, очаквания, огорчения и идеали, превърнати във фундамент на националната памет. Докато свят светува и пребъде България. \nВъв втора част - \"Животът е по-голям от човека\", ролите са разменени и на прицел е сам той. \"Приятелю, още ли държиш вятъра в ръце?\" - го пита Тодор Коруев, а отговорът е: \"Да беше един само, да го задържа. Сега по-скоро тичам подир ветровете, а понякога в сънищата си търся посоките им.\" Убеден съм, че те отдавна са известни на поета, журналиста и общественика Петър Андасаров. Понякога уморен, често премислящ верността на истини, приемани възторжено от тълпата. Тъжен оптимист, издигнал в култ понятията за добро, човечност и хуманност над праха на делничната битност. Верен на приятелството и откритите отношения. Възторжен певец на всяко ново утро и на късчето красота, блеснало под човешкото слънце. Разговорите с него са морални откровения за доброто и злото. Повеля да се вслушваме в шепота на предците, спящи под крилото на чернозема и да не забравяме словата на Паисий: \"Болгарино, знай своя род и език!\" Ще оприлича книгата на Петър с протегната към съвременниците десница. Безспорен принос в новата ни литература, който трябва да познаваме, ако искаме да отговорим на собствените си нравствени дилеми. Правдиво и без сянка съмнение...     \n", "date": "2017.12.18", "title": "Слова, размисли... съдба"}
{"url": "http://duma.bg/node/157651", "text": "Детският филхармоничен хор ще направи своя дебют на 19 декември в камерна зала \"България\". Децата са подготвили програма с песни от световната Коледна класика. Ден след това \"Кварто квартет\", \"Вая денс студио\" и група \"Акага\" ще забъркат магия за Коледа, наречена \"МоцартиАна на пързалката\". В спектакъла ще вземат участие над 100 артисти. \n\"София квартет\" подготвя изискано парти с дрескод на 22 декември със специалното участие на Васил Петров. Музикантите призовават публиката: Облечете най-красивите си дрехи! Музиката и виното са от нас, танците - от вас.\" 23 декември пък е денят, в който най-малките зрители ще се потопят в историята за \"Сърцето на Снежното момиче\", разказана от вокалния състав \"Импресия\" и със специалното участие на малката Анна-Мария Маджарова. Детският концерт ще бъде повторен на 28 декември в Сити Марк арт център. \nКоледното матине на Софийската филхармония и БНТ2 е на 25 декември от 11 ч. В празничния концерт ще вземат участие Еделина Кънева и Михаил Михайлов заедно с Детския филхармоничен хор. Диригент е Найден Тодоров. Вечерта на 25 декември е традиционният концерт на хора на Софийските момчета и Софийската филхармония.  \n28 и 29 декември са датите на Новогодишния концерт на Софийската филхармония. Той е с участието на джаз и поп примата Камелия Тодорова, Националния филхармоничен хор и гостите Орлин Горанов и Васил Петров. На диригентския пулт застава Славил Димитров. \nДо 29 декември може да се купят билети за концертите на Софийската филхармония през декември на половин цена, както и билети за пролетните цикли с 30 на сто намаление, информира Кремена Николова-Флор, експерт по реклама и връзки с медиите на Софийската филхармония. \n    \n", "date": "2017.12.18", "title": " Камелия Тодорова е солистка в Новогодишния концерт на Софийската филхармония"}
{"url": "http://duma.bg/node/157652", "text": "Детските заглавия \"Топлото човече\" от Мая Дългъчева, \"Весел гъделичкащ смях, част 2\" от Маргарит Минков и \"Книгата на всички неща\" от Хюс Кайер донесоха на ИК \"Жанет 45\" голямата награда \"Златен лъв\" за 2017 г. Експертно жури от художници, литературни критици, преводачи и полиграфисти в състав проф. Виктор Паунов, Силвия Чолева, Младен Влашки, проф. Кирил Гогов и Иво Панов връчи приза на \"Жанет 45\" за \"цялостна политика и забележителни постижения в изданията за деца, като синтез на изкуствата\". \nСъс \"Златен лъв\" за издателски проект с най-голяма обществена значимост и широк медиен интерес, определян от журналистическото жури в състав Андрей Захариев, Георги Ангелов, Петко Тодоров, Светлана Дичева и Стефан Джамбазов, бе отличена поредицата \"Детски шедьоври от велики писатели\" на издателство \"Лист\". Почетна грамота за \"важен принос към паметта на обществото\" получи серията \"Минало несвършено\" на изд. \"Сиела\". Още три издателски проекта бяха удостоени с номинации и почетни грамоти - книгата \"Най-трудната професия. История на проституцията\" (издание на \"Емас\") от Нилс Юхан Ригдал за \"добра естетическа мярка\"; книгата \"Под езика\" от Дамян Дамянов за \"оригинална авторска идея\" и \"И додето се раждат лъчите\" (издание на \"Клуб 8\") от Георги Караманев за \"добър творчески проект\". \nЦеремонията се състоя на 15 декември в Мраморното фоайе на НДК в рамките на 45 Софийски международен панаир на книгата, водещ на събитието беше телевизионният водещ Николай Колев, съобщава Габриела Кожухарова от azcheta.com. \nНаградата \"Златен лъв\" се връчва всяка година от асоциация \"Българска книга\" за издание или поредица с оригинален замисъл или с приносен характер за българската култура. Тази година сред номинираните бяха 12 издателства. Миналогодишният лауреат също беше книга на \"Жанет 45\" - \"Весел гъделичкащ смях, част 1\" от Маргарит Минков. \n    \n", "date": "2017.12.18", "title": "Връчиха отличията \"Златен лъв 2017\"  "}
{"url": "http://duma.bg/node/157654", "text": "Учени от Общото събрание (ОС) на БАН дадоха вчера нарочна пресконференция, за да огласят намеренията си за серия от протестни действия под общ наслов \"Няма да търпим повече\". Конкретната подбуда за протеста, разбира се, е приетият бюджет 2018, заради който учените спуснаха черни знамена от всички сгради на академията. За пореден път финансирането убива БАН бавно, но сигурно и това не е емоционална, а рационална констатация, базирана на факти и числа, заяви проф. Евелина Славчева, председател на ОС и директор на академичния Институт по електрохимия. \nПрез 2009 г. в държавния бюджет бяха предвидени 98 млн. лв. за БАН, които след това бяха намалени драстично на 59 млн. лв. и \"замразени\" за няколко години, напомни Славчева. От 2010 г. досега учените протестират на улицата всяка година, когато НС приема бюджета, резултатът е нулев. През 2017 г. в европейска България средната заплата в академията е 755 лв. - с 300 лв. под средната за страната и почти наполовина по-ниска от средната заплата за София. Въпросът обаче има и втора страна - в течение на 10 години вече \"изтичането на мозъци\" от БАН продължава и се увеличава, намаляват младите хора, които решават да поемат по попрището на толкова непрестижната като пари наука. За последните две години докторантите в БАН - бъдещите учени, са намалели наполовина, посочи Славчева. Стипендията на докторантите след увеличението през 2008 г. и до момента е 450 лв., а минималната заплата сега е 460 лв. Но вече и средното поколение - професори и доценти на по 40-50 години, се насочват към по-добре заплатен труд в някои вузове и в технологични компании. \nНие сме в състояние на предизвикан саморазпад, който заплашва да стане необратим, обобщи проф. Славчева. По думите й, новият председател на БАН акад. Юлиан Ревалски и новият министър Красимир Вълчев са в конструктивен диалог, министър Вълчев е посетил институти на БАН, а отчетът за работата на академията през 2016 г. е бил приет с адмирации в Народното събрание (БАН е единствената институция в сектора, чийто отчет се приема от парламента). Това обнадеждило учените, а надеждата се превърнала в очакване, когато и Настоятелството на академията, в което влизат министрите Томислав Дончев и Румяна Бъчварова, единодушно прие, че за екзистенц минимума на БАН са необходими 98 млн. лв. - поне равнището на 2009 г. Приетият бюджет обаче е отново шамар за учените, затова те заявяват: \"Няма да търпим повече! Нашата мисия е да работим за просперираща и просветена България през ХХт век и ние няма да отстъпим от нея\".  \nНадявайки се на диалог, ОС е изпратило писмо до премиера Борисов с настояване за среща, на което до този момент учените нямат отговор. Ние сме разумни, рационални, толерантни, но не можем безучастно да гледаме как загива най-старата и най-ефективната научна организация на България, заяви проф. Славчева. Тя напомни, че управляващи държавници напоследък пак са повтаряли неверни и некомпетентни твърдения, като например мантрата \"БАН не е реформирана\".  \n           Две тежки реформи в БАН \nДУМА неведнъж е писала, че от времето на Симеон Дянков насам властта целенасочено \"не знае\", че академията е единствената институция в сектора на знанието, която е предприела вътрешни реформи.  \nГруба манипулация е, че БАН не била реформирана, заяви вчера проф. Бойко Георгиев, член на ОС и директор на Института по биоразнообразие и екосистемни изследвания. Първата реформа в БАН бе през 1992-1996 г., когато академията се освободи от идеологически звена и се превърна в автономен национален научен център с нов Закон за БАН и нов Устав, напомни проф. Георгиев. Академията работеше за изпълнение на новата Стратегия за научни изследвания, като поставените й цели бяха влизането в ЕС и НАТО. В тези години институтите на БАН бяха намалени от 102 на 72, а от 14 200 души съставът на БАН се сви до 7800 души. В тези години обаче бе съхранен научният потенциал.  \nВтората реформа в академията бе предприета през 2009-2011 г., след като България бе вече член на ЕС и от научния й потенциал, както от този във всички държави на общността, се очакваше да работи за развитие на държавите си и да се кооперира за съвместни изследвания. По това време изпратихме в МОН Програма за реформи в БАН, но и до ден днешен отговор нямаме, каза Бойко Георгиев. Въпреки това, БАН направи реформа, като я започна с международен одит на всичките й 69 института през 2009 г. Одитът бе извършен от международни оценители с помощта на Европейската федерация на научните академии и на Европейската научна фондация. БАН е единствената институция в науката и висшето образование, пък и в бюджетната сфера изобщо, преминала досега през международен одит. Той й даде високи оценки, а въз основа на одитните доклади бе направено преструктуриране на академията, като от 69 институтите бяха намалени на 42, групирани не по науки, а по тематични направления. Приети бяха твърди правила за пенсиониране и за вътрешно разпределяне на бюджета според резултатите на институтите. Съставът на академията бе намален на 6700 души. \nНе сме завършили промените, искаме да разпределяме повече целево на водещи институти, искаме да привлечем повече млади хора към науката, но това е невъзможно сега, той като младите учени получават 50 лв. повече от чистачките, а разпределението на парите е разпределение на мизерията, посочи Георгиев. Ние се топим, всеки месец академията напускат няколко десетки от хората, съобщи той.    \nПреди да разпределяме вътрешно каквото и да било, от субсидията на БАН се отделят пари за задължителни плащания, напомни проф. Никола Малиновски, член на ОС и директор на Института по оптични материали и технологии. За 2017 г. от субсидията на БАН 4 млн. лв. са отишли за членски внос на България в международни организации, други 4 млн. лв. - за текущия всекидневен мониторинг на времето, на Черно море, на екосистемите, с който се обслужва държавата. За ток, парно и вода, които не е разрешено да се плащат от проекти - още 5 млн. лв.; за стипендиите на докторантите, които на БАН не се отпускат целево, макар законът да го изисква - над 1 млн. лв. Охраната на 4-те национални музея струва на академията 300 000 лв. Така от субсидията на БАН предварително се отделят общо 15 млн. лв. А след това останалото се разпределя по институтите, като се стига до споменатите мизерни заплати. Около 23,5 млн. лв. са спечелили 10 института на БАН по програмата за конкурентоспособност, но нито стотинка от тях не е отишла за възнаграждения, защото правилата на програмата не позволяват, посочи Малиновски. В последните 5 години в неговия институт приходите от проекти са повече от субсидията, но само 3% от тях е разрешено да са за възнаграждения на екипите, което прави по 392 лв. на човек годишно. Това увеличение на заплатата ли е, попита риторично ученият.    Проектите не са пари за заплати Сред управляващите има неразбиране що е то научен проект и е безобразие да ни упрекват, че не сме искали да работим по проекти, посочи и доц. Ива Угринова, член на ОС и директор на Института по молекулярна биология. От общия бюджет на БАН 40% са собствени приходи от проекти, докато в сродни научни институции като \"Макс Планк\" в Германия и СНРС във Франция собствените приходи са 20%, напомни тя. Според последния отчет на фонда за наука в МОН, който е единственият инструмент у нас за финансиране на проекти, 52% от спечелените проекти са на БАН. Един проект на фонда е 120 000 лв. за три години, получава се, че участниците в него може да получат до 1000 лв. на месец, обясни доц. Угринова. Цялата научна работа в БАН се извършва с парите от проекти, понеже в субсидията средства за научни изследвания няма, каза тя.   Исканията - Да се отпуснат 38 млн. лв. целево на БАН, за да се изравнят заплатите в нея с тези в останалите институции в сектора, като млад учен получава заплата поне колкото начинаещ учител. Това ще позволи заплата 1250 лв. за професор, 1050 лв. за доцент, 850 лв. за главен асистент с докторска степен, 750 лв. за асистент и 650 лв. за помощния персонал в науката.   \n- Да се повиши стипендията на докторантите на  760 лв. Мотивите са, че когато през 2008 г. стипендиите са вдигнати на 450 лв., това е било една и половина минимална заплата. От януари 2028 г. минималната заплата в страната ще е 510 лв. \n- Да се изпълнят националната стратегия и законът, като се даде допълнително финансиране за оценените от МОН като елитни или много добри институти на БАН. Оценяването е било в 5 категории, всички институти на БАН са в първите две категории. Протестните действия - Остават черните знамена върху сградите на БАН. \n-  Изпращат се отворени писма до председателите на Европарламента, на Еврокомисията и до еврокомисаря по науката с информация за отношението на МС и НС към научната общност в страната. \n- Пуска се международна електронна петиция с призив учените в света да подкрепят българските си колеги.  \n- Интензивна разяснителна кампания в медиите, включително за резултатите и постиженията на БАН, защото у нас 35% от хората се интересуват от наука, докато в ЕС средно 53%. (\"Няма да станем популярни като Динко от Ямбол и никой от нас няма да отиде в \"Биг брадър\", но ще се обърнем към хората\").   \n- Сезиране на омбудсмана за дискриминация по месторабота. \n- Програма за съвместни протестни действия с учените от ССА и другите научни институции в страната. \n- Спешно свикване на Настоятелството на БАН. \nНа 8 януари ОС на БАН ще анализира действията по протеста до момента и при необходимост ще планира улични протести на учените в дните 15 до 19 януари 2018 г. Нашето безпокойство е за състоянието на науката в България, абсурдно е в ХХт век да обясняваме защо е нужна наука, каза проф. Лъчезар Аврамов, член на Настоятелството на БАН и директор на Института по електроника. В програмата \"България 2020\" и в Националната програма за реформи е записано, че страната ще инвестира за наука 1,5% от БВП през 2020 г., управляващите са длъжни да осигурят тези пари, заяви той. В момента се дават пари за социални помощи в науката, не за заплати, категоричен е проф. Аврамов. Учените у нас се топят като съсловие - на 1 млн. население държавите имат средно по 3000 до 5000 учени, у нас изследователите са 1000 на 1 млн. население. Държавата се руши, от думите на управляващи струи дълбока простотия и некомпетентност, добави проф. Аврамов. Сриваме се интелектуално, а си купуваме вече и научни звания... \nСпоред младия учен д-р Цветан Захариев, с парите, които получава, един млад изследовател у нас не може да има нито семейство, нито деца. Ние като държавна институция сме създадени преди 147 г., убедена съм, че българският народ няма да позволи тази организация да загине, обобщи накрая проф. Славчева.               \n        \n", "date": "2017.12.18", "title": " БАН: Ние сме в състояние на целево унищожаване "}
{"url": "http://duma.bg/node/157655", "text": "\nНе една, не две, а цели пет улици в Лондон носят името на българския град Плевен! Толкова силно отражение е имала битката за Плевен по време на Руско-турската война. \nПо повод на 140-годишнината от Плевенската епопея на 4 декември в Лондон се състоя международна научно-практическа конференция \"Руското наследство в съвременния свят. Русия и отражението й във Великобритания\". На конференцията присъстваше бившият български министър на вътрешните работи Румен Петков, който е бил и градоначалник на Плевен. Той дари на руския посланик в Лондон колекция от пощенски марки, посветени на 140-та годишнина от освобождението на града. Изнесени бяха седем докладa и имаше изказвания от руски, английски и български специалисти - участници в конференцията. \n Руското наследие във Великобритания е немалко. Цял мемориален комплекс има край река Темза в Лондон, посветен на руския император Петър Първи. С негова статуя в цял ръст. Паметникът на Гагарин, също в цял ръст, заема почетно място в двора на Гринуичкия планетариум. Край Музея на имперските войни в Лондон е издигнат Мемориал на Съветската армия. Стаята, в която Ленин някога е печатал вестник \"Искра\", сега е негов музей. Даже на къщата в центъра на Лондон, в която Ленин е преспал някога няколко нощи, сега се кипри открояващ се възпоменателен надпис. И доста улици носят имената Москва, Ленинград, Сталинград... В Лондон имената не ги променят в зависимост от политическата конюнктура! \n Интересно изказване на конференцията поднесе роденият и израснал в София руски княз Никита Лобанов-Ростовски. Той изтъкна ролята на един от неговите предци - Алексей Борисович Лобанов-Ростовски, в преговорите и в подписването на мирния договор през 1878 г. Алексей Лобанов е работил доста години като дипломат в Цариград и дори успял да се сприятели със султана. В словото си княз Никита Лобанов-Ростовски коментира Ултиматума на Лондон, че ако Русия настъпи към Константинопол, ще последва и намесата на Великобритания, както по време на Кримската война. Никита Лобанов представи и книгата си за династията Рюриковичи в ХХ век - династията, чийто потомък е и самият той.  \n В доклада си Румен Петков заяви, че петмесечните ожесточени боеве, трите кръвопролитни щурма, тежката обсада и капитулацията на турската армия в Плевен са изменили хода на войната и това е станало начало на нейния край. Тези пет месеца в многовековната история на града са съвсем кратък период, но той се е запазил в паметта на народите и още тогава много улици, сгради и дори обществени организации били наименувани с неговото име. \n Много от съхранените в Британската библиотека документи говорят, че ако Англия не се била намесила в Кримската война, то още тогава Русия щяла да освободи България. Едва след Априлското въстание и Баташкото клане обаче, с намесата на хора като Дарвин, Макгахан, Гладстон, леди Странгфорд и др., английското обществено мнение се променя и Великобритания се съгласява на отстъпки спрямо българския народ но... само на сравнително неголяма територия. \n В Сборника от важни за английската политика документи неведнъж се изтъква, че земите на юг от Стара планина били гръцки и ако Османската империя трябва да ги отстъпи, то правото за унаследяване принадлежало единствено на Гърция!? Съхранено е и писмото на тогавашния премиер Дизраели до кралица Виктория, в което той пише: \"Без съмнение, падането на Плевен, който все още не е паднал, ще бъде голямо нещастие за нашето отечество!\" \n През 1988 г- плевенски журналисти, с помощта и съдействието на БАН, извършили проучване и установили, че пет улици в Лондон носят името на града им. В писмото си по този повод представителят на Британския съвет г-н Питър Лайер прилага карта на Лондон и дава пояснения за всяка улица с това име. Колкото и да е удивително за българите, макар тези имена да са дадени на улиците тук преди повече от сто години, досега не е преименувана никоя от тях, независимо от смяната на правителствата и превратностите на историята! \n Според княз Никита Лобанов-Ростовски, победител в тази война е и самата Великобритания, защото само с един ултиматум тя постига целта си и руските войски са спрени пред стените на Цариград. Проливите остават извън руския обсег, а сетне свиканият Берлински конгрес разпокъсва населените с българи територии. Земите южно от Стара планина той оставя като турска автономна област със странното име Източна Румелия и с мисълта за евентуално бъдещо свързване с Гърция... \n \n    \n", "date": "2017.12.18", "title": " Плевенската епопея - на международна конференция в Лондон"}
{"url": "http://duma.bg/node/157656", "text": "Хората от този тип, които малко знаят, малко могат, но искат много, днес са мнозинство. И точно такива люде днес ни докараха до този жалък и печален хал. Виждаме ги около нас. Те са навсякъде, но най-много са сред управниците ни. И в това ни е голямата беда. Защото няма нищо по-лошо от това да те управлява човек, който не е подготвен за такава отговорна мисия. Но как да знае този управник, че не е за там, където случайно или с умисъл - негова или чужда, се е озовал? Защото имаме и такива управници, които са \"насадени\" нарочно. Страдаме точно от неподходящи за управление хора. Не са били обучавани, нито възпитавани, че отговорността да поемеш  ръководство е много важна. \nСтара е мъдростта, че първо трябва да можеш да управляваш себе си, сетне можеш да ръководиш други хора. Всеки трябва да си знае мястото, да си познава силите и възможностите, а не да поема дела, които не са за него. И ако не владееш себе си, ако не си научен да се сдържаш, да не изпускаш юздите си, не си за дела обществени. Кой да ги възпита днешните млади, че и вече по-зрелите хора, че най-важното е да се сдържаш, да внимаваш в делата си, в думите си, в цялото си поведение! \nМного е важно имал ли си УЧИТЕЛ ЗА ЖИВОТА! Такъв може да е твоят родител, твоят дядо, твоят възпитател! Можеш да се учиш от него, само като следваш  пътя му, като виждаш примера му. Но кой и къде са днес такива учители? Липсата на честни, предани и усърдни, но и скромни хора ни доведе дотам, че да ги търсим тези светли личности със свещ в ръка, както Диоген някога е търсил човека! \nА има и още нещо изключително важно - то е, че загубихме мярката да познаваме хората. Ако ние умеем да преценяваме кой за какво става, тогава няма да даваме пълномощия на неподходящи хора. Не умеем да си посочваме и да си избираме началниците. Не бива да позволяваме да ни \"спускат с парашут\" неподходящия за тази работа човек. Не бива да му делегираме доверие. \nКазват, че всеки народ, си заслужава управника. Ето, това най-много ме боли! Защо тъй стана, че нашият народ не проглежда, не вижда кой го лъже и кой го води към беда? Толкова ли си изгубихме акъла, че да се оставим в ръцете на най-недостойните от нас! Толкова ли нямаме хора, който да ни върнат на сцената на света с предишното ни вековно достойнство! Та да стане тъй, че да не срамуваме от ръководителите си, от себе си, от делата си, от децата си! \nКой е виновен за всичките ни неуправии? \nЕдна от най-големите ни беди е, че ние не умеем да се учим от несполуките си, не използваме опита, натрупан от времето и от мъдростта на хората преди нас. А народът ни е казал: \"Не питай старило, а питай патило!\" Кой да го слуша народа! Сега нашите управници мислят, че се раждат знаещи, можещи и научени! И от това ни дойдоха несполуките! Защото няма нищо по-лошо от високомерен и възгордял се ръководител! Той върви по пътя, без да вижда какво иде насреща му и лошото е, че не върви сам, а дърпа народа към пропасти! \nКазват, че големите ни управленци си имали съветници и то многобройни. Е, още по-лошо, че хем ги съветват, хем правят големи грешки! \nОт малък човек се учи на това да владее себе си, защото знайно е, че желязото се кове, докато е горещо. После не става за работа. Ама, за да се учиш от малък, трябва да си живял сред истинско семейство, сред хора трудолюбиви, родолюбиви, скромни, честни, чийто пример да ти е бил всекидневен, всекичасен! Малко, много малко са днес такива семейства с такива достойни негови членове! \n  Жалкото е , че тези, на които държавата е давала и дава и днес най-много като заплати, пари за храна, облекло и обувки, че и жилища и други благини, те стават нейни предатели. Защото държавата като тяхна майка ги е разглезила с даването си, а те и днес си мислят, че тя им е вечната длъжница, че трябва винаги и постоянно да се грижи за тях. А какво да кажат хората, които са били забравяни и ощетявани от държавата? И тъкмо те са й останали верни и предани. И до днес не се я предали и няма да я предат! Ама тях оценява ли ги държавата? Оценява ли онези, които не мислеха за себе си, а за държавата си в най-трудните й моменти? Не, те са днес забравените, пренебрегнатите! Затова сега се разместиха обществените пластове и изплува една мръсна пяна, дето ни заля така, че да не виждаме доброто, хубавото, красивото, честното и онова, на което принадлежи бъдещето! \nДлъжница, голяма длъжница е държавата на старите и предани поколения, които са работили всеотдайно, жертвено и безкористно! \nПрогледнете хора, вижте ясно кой заслужава нашето доверие и на него дайте власт, а не на този, който не се е научил да владее себе си, защо казали са хората преди нас: \"Който владее себе си, той ще владее света!\"  \n                                                \n", "date": "2017.12.18", "title": "Управлявай първо себе си, после другите!  "}
{"url": "http://duma.bg/node/157657", "text": "\"Искаме водни помощи, \"Софийска вода\" да ги поеме от своята норма на възвръщаемост, която е 17%\" \n- Господин Паргов, БСП призова хората да излязат на протест през миналата седмица заради увеличението на цената на водата. На него имаше освен граждани, и представители на различни неправителствени организации, обществено известни фигури, включително от областта на културата. Какво накара левицата да призове хората пред КЕВР? \n- Причината е само една. Несправедливото за втори път тази година покачване на цената на водата в София - този път с около 10%. Срещу какво обаче? Ние искаме да знаем срещу какво отиват нашите пари, които плащаме всеки месец за вода. В една трета от София все още няма канализация, качеството на водата не е най-доброто, а това може да бъде най-добрата за пиене вода в България. Има нужда от още инвестиции, за да се подобри качеството, и за да се намалят загубите. За миналата година са изразходвани 152 млн. куб. метра вода, от които \"Софийска вода\" ни е фактурирала и ние сме платили като софиянци 82 млн. куб. метра, а 70 млн. куб. метра са в графата загуби. Водата е национално богатство, което се пилее. Сега войните стават за петрол. След 50-100 години ще се бием за вода, защото тя ще става все по-голям дефицит. А начинът, по който концесионерът в София се отнася към нашата вода, към това национално богатство, е недопустим. КЕВР нямат право да одобряват поредното увеличение за втори път тази година на цената на водата и то срещу все още ненаправени инвестиции и нерешени проблеми, които ни се обещават и ги чакаме с години. \n- Увеличението на цената засяга доста населени места, а не трябва да забравяме, че още през миналата година бяха утвърдени 5-годишните планове на водните дружества и те планират продължаващи увеличения на цените в следващите години... \n- Няма как да приемем, че водата, която е благо и до която всеки човек има право на достъп - защото без нея човек не може да живее, се продава като стока. И голяма част от българския народ в цялата страна, в тези десетки населени места и общини, в които увеличението стига до 20% сега, не могат да си я позволят заради ниските доходи. Аргументите, че цените на водата в Западната част на Европа са в пъти по-високи, са несъстоятелни, защото ние имаме най-ниските доходи. Заради това за пореден път поставяме въпроса да има водни помощи, които са съгласно конвенция на ООН - за тези, които са най-бедни, с най-ниски доходи, разходите за вода да са поносими. А не непоносимо бреме за хората с ниски доходи. И срещу това настояваме концесионерът в София, както и всички ВиК асоциации, които са принудени да вземат тези решения, очевидно под натиск, да преосмислят тези решения и да се противопоставят. А правителството, ако наистина мисли за хората, да постави този въпрос по време на европредседателството на България и да заяви, че няма как да се обвързват еврофондовете за водния сектор с повишаването на цената на водата. Защото това е престъпление против българския народ и геноцид. \n- Наскоро от ММРБ обявиха, че от необходимите около 12 млн. евро за подобряване на плачевното състояние на сектора, само около 3-4 млрд. могат да дойдат от еврофондовете и недостигащите 8 млрд. трябва да се набавят чрез повишаване на цената.  \n- Ще дам пример със София. \"Софийска вода\" претендира за по-висока цена на водата. Под натиска на хората и народния гняв това не винаги се е случвало и КЕВР не си го е позволявала. Но ние не виждаме къде отиват нашите пари. Защото инвестициите, които се представят в КЕВР като претенции по методиката за увеличаване на цената, не ги виждаме инвестирани в нашата водоснабдителна и канализационна система. Пак казвам, че една-трета от София все още е без канализация. Концесионерът трябваше да намали загубите, а те са около 50%. Т.е. продължава пилеенето на националното богатство. В някои райони на София качеството на водата е ниско. Всичко това зависи от направените инвестиции. Е, тогава къде отиват нашите пари? Защо трябва да подкрепяме мълчаливо всяко повишаване на цената на водата, без да виждаме как и къде отиват тези пари. \n- Всичко това ли накара левицата да изтегли и своя представител в КЕВР? \n- Да, защото той е представител на БСП, който ние сме излъчили и ние държим той да се държи като социалист, а не като администратор и бюрократ. Той напълно разбира това и се оттегли от това заседание. Така не може да бъдем обвинявани в популизъм, че, видите ли, нашите хора протестират, а нашият представител гласува. \n- Въпреки недоволството на хората КЕВР повиши цената на водата. \n- За София ние ще продължим да настояваме за разваляне на концесионния договор. Както го направихме веднъж с подписка за референдум, която управляващите от ГЕРБ отхвърлиха. А сега мимоходом и тихомълком се солидаризират с това, отправяйки претенции към \"Софийска вода\". Но \"Софийска вода\" трябва да поеме твърдия ангажимент, че ще отговори навреме с видими инвестиции в подобряване на водоснабдителната и канализационната мрежа, включително и нейното доизграждане, както и драстично намаляване на загубите. В противен случай никакви претенции не могат да бъдат приемливи. \n- Всъщност ясно ли е как КЕВР проверява, направени ли са в действителност всички заявени на хартия инвестиции, на базата на които през годините беше одобрявано поредното увеличаване на цените? \n- Очевидно е, че претенциите за милиони левове направени инвестиции или за предстоящи такива няма как да ги платим предварително. Искаме да видим инвестициите направени, да видим ново качество на водата, да видим изградена модерна канализация с пречиствателни станции, да видим намалените загуби, да видим грижа за този ресурс и чак тогава можем да говорим за цени. Искаме и въвеждането на водни помощи, които самата \"Софийска вода\" да поеме от своята норма на възвръщаемост, която е 17 на сто. Никъде по света не е нормално да имаш над 10% норма на възвръщаемост и то върху благо като водата, от което всички ние зависим. В нормалните държави тази норма е между 5 и 8%, а у нас цели 17%. За това е отговорна т.нар. демократична десница, която 28 години управлява София, и която даде на концесия водата в столицата по един порочен модел, от който всички ние страдаме днес. Поскъпването е поредното безумие на властимащите, обяви изпълнителният секретар на Федерацията на потребителите в България - Господин Георгиев, вие сте представител на Федерацията на потребителите и щом бяхте на протеста в петък, означава, че не приемате увеличаване на цената на водата. \n- Това, което т.нар. независим регулатор КЕВР взе като решение за поскъпването на водата, е поредното доказателство за безумието на властимащите. Вярно е, че водната инфраструктура е в много лошо състояние, но за това е виновно Министерството на регионалното развитие и благоустройството, защото то отговаря за водните дружества. Има достатъчно средства по европейските програми и именно от тях спокойно може да се търсят пари. А не да се прави фонд \"Солидарност\" и от потребителите да се събира такса \"Солидарност\", каквито са плановете, по още 10 стотинки отгоре на всеки изразходван от хората кубик вода. Това означава, че държавата въобще не се интересува от правата на гражданите. Фактът, че толкова хора се събраха на протеста в петък миналата седмица, означава, че това вече е една от последните капки на търпението на обществото, която ще прелее чашата. Няма никакво основание за повишение цената на водата и то за сметка на потребителите, които и без това плащат нещо, което е далеч от изискванията за количество, а да не говорим, че и за качество. \n- Стана ясно, че недостигащите около 8 млрд. евро за подобряване на сектора ще ги платим всички ние с увеличаване цената на водата в следващите години. \n- Ще дам само един пример. Сред най-високите цени на водата в страната е тази в Хасково. А там водата бъка от радиоактивни елементи, не става и за поливни нужди. Водата на хасковлии сега се доставя с водоноски. Ако отидете там, ще видите водоноски по кварталите. И това става в 21 век, когато в нормалните държави потребителят е издигнат на пиедестал. При нас обаче не става така. И не става, защото ние все още не сме осъзнали, че трябва да защитаваме правата си. Точно това е причината да се гаврят с нашите права. Обнадежден съм обаче от петъчния протест, явно хората започнаха да се събуждат. Последното увеличение на цената на водата е абсолютно неоснователно, но при следващото поскъпване тук пред КЕВР ще ври и кипи от хора. Следващият път, който вероятно ще бъде след не повече от месец, защото от 1 януари предстои поскъпване на природния газ, а това ще започне да помпа цените на всички монополисти и тогава ще увеличат цената на водата в още 15 области. И тогава площадът пред Министерския съвет няма да може да побере недоволните... Струва ми се, че това ще бъде началото на революция. Помнете ми думата. През 2013 г. токът изкара хората на улиците, сега това ще направи водата.   \n", "date": "2017.12.18", "title": " Цената на водата е непоносима за хората с ниски доходи "}
{"url": "http://duma.bg/node/157669", "text": "Около година и половина след референдума за \"Брекзит\" явно еуфорията най-накрая е започнала да отстъпва пред реализма и сега повече британци искат да останат в ЕС, отколкото са тези, които искат да го напуснат. Година и половина по-късно дори по-заблудените от британците явно вече са забелязали, че времената на Британската империя отдавна са история и че бляновете по отминалия й блясък няма да станат реалност. Още повече когато не са останали колонии, които да осигуряват благосъстоянието й. \nАко \"Брекзит\" се случи по желания от британците начин, те ще трябва да се лишат от притока на квалифицирана работна ръка от Източна Европа, от достъп на британските стоки до европейския пазар и още един куп привилегии, които иначе много лошият ЕС предоставя. Случаят \"Брекзит\" обаче показва поне две неща - че ЕС, въпреки всичките си недостатъци, все пак има и своите предимства, от които не бива да се отказваме с лека ръка, и че слепият национализъм, изразяващ се в тупане в гърдите, ксенофобия и расизъм (спомнете си абсурдната кампания срещу българи и румънци от поддръжниците на \"Брекзит\") не води до нищо смислено във вече глобализирания свят, освен до поговорката \"На гол тумбак чифте пищови\". Искаме или не, фактите са такива, че дори водещите сили в света, САЩ и Русия, не биха могли да се справят сами. Британците ще трябва да го научат по трудния начин - в здравната система вече се говори за недостиг на кадри, а цените на храните например, вече отбелязаха рязък скок през последната година. \nСепаратистката вълна на Стария континент обаче е далеч от своя край. В Каталуния имаме само временно затишие, а дори в самата Великобритания имаме Шотландия, която не крие амбициите си да се отдели от опеката на короната. Това разделение и дърпане на чергата към себе си не е нещо ново за Европа - от първата половина на миналия век вече знаем и до какво води.   \n", "date": "2017.12.18", "title": "Отрезвяванея "}
{"url": "http://duma.bg/node/157670", "text": "Чуждопоклонничеството до такава степен превзе ефира, че е крайно време да се вземат спешни мерки за повече българска музика не само по националното радио (и телевизия), а и в частните станции. Осъзнаването на този факт обаче, явно е далеч от приоритетите на управляващите. И пак опозицията дава тон за песен с инициирането на законопроект за нови правила и квоти на родната продукция. \nБезброй са примерите за страни, където звученето на музиката по медиите е регламентирано и регулирано именно по национален или езиков признак. Сред тях са Франция с квота от 40% и Канада - с 35%. Но най-драстични изглеждат мерките в Беларус, където от 1 януари 2005 г. 75% от музиката в ефира задължително трябва да е на местни изпълнители, в противен случай радиостанцията може да изгуби лиценза си. \nВ България, където близо 90 на сто от излъчваните песни са на английски, испански и италиански, може само да мечтаем за подобно регулиране. Законът за музиката в ефира, от една страна, би насърчил създаването на родни произведения, а от друга, ще гарантира разпространението им и ще ги направи достъпни за по-голям брой хора, а не само за тесен кръг от привилегировани меломани. \nИ още нещо. При изработването на закона за повече българска музика в радиоефира изначално трябва да се обърне необходимото внимание не само на нейното количество, а и на качеството й. Иначе и на ултракъси вълни, и в диапазона на цифровото излъчване ще ни заливат с \"Яката дупара\" и \"Шушана\". В пълно съзвучие с редакционната политика на някои медии и изкуственото помпане на висок рейтинг като компенсация на пълната липса на вкус. \nКакво ли трябва да стане, та управляващите да осъзнаят, че ако мястото (и времето) на българската музика в радиоефира не бъдат гарантирани с обмислен и работещ закон, ще бъде застрашена не само българската култура, а и националната ни идентичност?! Достатъчно е законотворците да се заслушат и да пожелаят да направят нещо смислено.   \n", "date": "2017.12.18", "title": " Отвъд музиката"}
{"url": "http://duma.bg/node/157685", "text": "\"Властта даде на заден за мораториума\", \"Всички нуждаещи се ще имат подсигурено лечение\" - това са само част от услужливите твърдения, опитващи се да замаскират егоцентричното и антихуманно поведение на управляващите, решили да ограничат новите лекарства у нас. Видни гербаджии се затъркаляха из телевизиите да обясняват какви милиони ще раздава държавата за здравеопазване, министри взеха да обясняват как нямало било мораториум върху нови лекарства, а \"временна едногодишна мярка за стабилизиране на бюджета на НЗОК\". И всичко това, само защото на българите им пределя от поредната безчувствена идиотия на ГЕРБ и компания. Нададе се вой срещу последното им решение, че даже и президентът скръцна със зъби и каза на управляващите, че губят човешкия си облик. \nАко Румен Радев си беше замълчал, както го правеше предшественикът му, на Цветан Цветанов нямаше да му се налага отново да влиза в ролята на лошото ченге. Зам.-председателят на ГЕРБ обича да мъмри всеки, осмелил се да не одобри гербаджийските схеми и често раздава морални присъди, сякаш че сам е безгрешен, безценен и целия в бяло. Често обаче се самозабравя и надскача собствените си правомощия. \nВпрочем в ГЕРБ символът за \"целият в бяло\" е друг - Бойко Борисов. Той винаги е там, когато някой трябва да замахне с вълшебна пръчица, за да разсее буреносните облаци над ГЕРБ и правителството. Винаги е на страната на народа, защото е \"момче от народа\". За всяка ситуация си измисля сърцераздирателна история, с която да спечели масите - от бедното момче с филията мас до сина на онкоболна. Общественият вой срещу мораториума за нови лекарства внезапно напомни на Борисов, че майка му е починала от тежка болест. Със сестра му били разпродали всичко, за да купят \"молекула за 8000 долара\". И той като Цветанов се сети за рака на най-близък човек едва след като, образно казано, мандалото хлопна. Защо този милосърден ангел мълча с месеци, докато ГЕРБ опипваха почвата, за да пробутат забраната? Не можеше ли да се изяви като състрадателен по-рано и да ни спести целия този цирк? Дали не се сети за мъките на раково болните, само защото срещу решението на кабинета скочиха хиляди граждани? \nЗа пореден път обаче премиерът подсказа, че не му пука от законовото разделение и правомощията на властите. Готов съм да преразгледам решението, каза той, почти хълцайки от внезапно пробудилата му се мъка. А че това е въпрос, които подлежи на решение от парламента, на него не му пука. \nЦелият в бяло е Борисов, а семейните му истории са само с черни краски. Докато премиерът избирателно вади тежки моменти от миналото си, стотици хиляди българи се сблъскват с мъката всекидневно. Едва ли има някой, който да не е губил близък от тежка болест. Всеки се е питал можеше ли да направи още нещо, има ли лек, който не е намерил... Някои не само нямат средства за лекарства, а и стотинки за надгробен камък. Това Борисов и ГЕРБ не го разбират, защото за тях важен е джобът, техният.   \n", "date": "2017.12.18", "title": "Целият в бяло"}
{"url": "http://duma.bg/node/157658", "text": "Живеещ в австралийския град Сидни „верен на КНДР агент” е обвинен в опит за продажба на ракетни части и технологии за производството им на черния пазар, за да събира средства за Пхенян в нарушение на международните санкции, съобщи полицията. \n59-годишният натурализиран австралийски гражданин от корейски произход, наречен от медиите Чан Хан Чой, се опитвал да договори незаконни сделки, от които е можел да спечели „десетки милиони долари” за Северна Корея, информира австралийската федерална полиция. \nЧой обсъждал създаването на обект за производство на балистични ракети и снабдяване с планове за производството им. Освен това щял да достави части за ракети, софтуер и техническа помощ от Пхенян. \nОт полицията изтъкнаха, че случаят е „пръв по рода си на австралийска земя” и добавиха, че мъжът бил във връзка с високопоставени севернокорейски официални лица. \nПлановете на Чой не са включвали привличане на други правителства или отделни лица. Не се съобщава с кого е възнамерявал да търгува задържаният. \nЧой е живял в Австралия от 30 години. Предполага се, че е използвал шифрована комуникация за улесняване на търговските си опити, които включвали също доставка на въглища от Северна Корея за Индонезия и Виетнам. \nТой е арестуван в предградие на Сидни в събота, а днес е било отказано пускането му под гаранция. Ако бъде осъден по шестте повдигнати му обвинения, ще получи до 10 години затвор. \nПолицията започнала да го разследва по-рано тази година, след като бил получен сигнал от „чуждестранен правоприлагащ партньор”. \nНе е изключено да му бъдат повдигнати още обвинения. В момента се разследват опити за търговия с петрол и скъпоценни камъни, както и цялата дейност на Чой от 2008 насам.   \n", "date": "2017.12.18", "title": "Австралия обяви, че е заловила агент на КНДР"}
{"url": "http://duma.bg/node/157659", "text": "Съветът за сигурност на ООН разглежда проекторезолюция, в която се подчертава, че всяка промяна на статута на Ерусалим няма да има правен ефект и трябва да бъде отменена, съобщава АФП. \nПроекторезолюцията е в отговор на решението на САЩ да признаят Ерусалим за столица на Израел. \nЕгипет разпространи текста в събота и дипломати заявиха, че Съветът за сигурност може да гласува предложението най-рано в понеделник. \nВ текста се отбелязва, че Ерусалим е проблем, който \"трябва да бъде решен с преговори\" и се изразява \"дълбоко съжаление във връзка с последните решения, отнасящи се до статута на Ерусалим\", като конкретно не се споменава решението на САЩ. \n\"Всички решения и действия, които имат за цел да променят характера, статута и демографския състав на свещения град Ерусалим нямат правен ефект, нелегитимни са и трябва да бъдат отменени\", се допълва в проекторезолюцията. \nДипломати подчертаха, че очакват САЩ да наложат вето на мярката, докато повечето, не всички, страни членки в съвета се очаква да подкрепят проекта за резолюция. \nПроекторезолюцията призовава също всички страни да се въздържат от преместване на посолствата си в Ерусалим, което отразява безпокойството, че други правителства могат да последват САЩ. Също така се настоява всички страни членки да не признават никакви действия, които са в противоречие с резолюциите на ООН за статута на града. \nИма няколко резолюции на световната организация, които призовават Израел да се изтегли от окупираните по време на войната през 1967 г. територии. Израелският посланик в ООН Дани Данон \"остро осъди\" текста, описвайки го като опит на палестинците да \"променят историята\". \"Нито гласуване, нито дебат ще променят очевидната реалност, че Йерусалим е и винаги ще бъде столица на Израел\", се казва в съобщението на посланика. \nТемата продължава да предизвиква бурни реакции на различни места по света. В Германия дори бе предложено създаване на министерство за антисемитизма, след като демонстранти изгориха няколко израелски знамена по време на протести срещу решението на Тръмп. Междувременно в мюсюлманска Индонезия също се проведе мащабен митинг против признаването на Ерусалим за столица на Израел, който събра десетки хиляди разгневени участници.     \n", "date": "2017.12.18", "title": " ООН обсъжда резолюция за Ерусалим"}
{"url": "http://duma.bg/node/157660", "text": "Пентагонът призна, че в продължение на 5 г. е ръководил тайна програма за разследване на сигнали за НЛО, пише британският в. \"Гардиън\". Разследването на извънземни официално е приключило през 2012 г., когато военното министерство е насочило вниманието и финансирането си към други приоритети. \nАмериканският вестник \"Ню Йорк таймс\" писа за програмата, която е имала за цел разследване на сигнали за НЛО от 2007 до 2012 година. Секретно ежегодно са били отделяни 22 милиона долара годишно от бюджета на Пентагона. \nФинансирането на програмата като цяло е било по молба на бившия лидер на Демократическата партия в Сената на САЩ Хари Рийд - демократът от Невада, който е известен с ентусиазма си в проучването на космическия феномен, пише вестникът. \nПо-голямата част от средствата по програмата са били превеждани на фирмата \"Бигълоу аероспейс\", която се намира в щата Невада. Предприятието, което и в момента работи с НАСА, не е било открито за коментар. \n\"Ню Йорк таймс\" отбелязва, че в рамките на изследването са били проследени летящите обекти, които не са вписани в общоизвестните закони на физиката, в това число неизвестен обект, който бил преследван през 2004 г. от два изтребителя край Сан Диего. Също така според информатори на американския ежедневник, някои от изследователите съобщили за пренасяне на физиологически влияния от изследваните обекти. През януари т. г. пък ЦРУ разсекрети стотици документи, посветени на изследване на НЛО по целия свят. Цялата дейност на ЦРУ, свързана с извънземния живот, съдържа 13 милиона страници. \nСпоред някои поддръжници програмата все още съществува и служители на ведомството продължават епизодично да разследват за НЛО, допълва изданието. Поне така твърди Луис Елисондо, ръководил програмата от основаването й. Елисондо напусна Пентагона през октомври тази година. \nАмериканското военно ведомство открито призна за програмата в отговор на запитване на Ройтерс. \nГоворител на Пентагона отбеляза в имейл, че \"Advanced Aviation Threat Identification Program\" е приключила през 2012 година. \nУстановено е, че има други, по-важни приоритетни въпроси, които заслужават финансиране и беше в най-голям интерес за военното министерство да направи промяната, допълва говорителят. \nНо Пентагонът е по-малко ясен относно дали програмата продължава да действа по някакъв начин в голямото ведомство. \nМинистерството на отбраната взема на сериозно всички заплахи и потенциални заплахи за народа ни, за активите ни, поясни говорителят и добави, че се предприемат действия, когато се получи надеждна информация. \nСъс съобщение в туитър бившият сенатор Рийд написа във връзка с историята на вестника: \"Истината е някъде там. Сериозно\".     \n", "date": "2017.12.18", "title": " Пентагонът похарчил милиони да търси НЛО  "}
{"url": "http://duma.bg/node/157661", "text": "Украинците намаляха със 150 000 за 9 месеца \nБроят на жителите на Украйна за първите три тримесечия на тази година е намалял с още 150 хиляди души. Според демографите това се дължи на високата смъртност, но основният фактор е ниската раждаемост. По този показател Украйна заема 172-ро място в света, според класация на ООН. Отбелязва се, че има много причини за това. Сред тях е въоръженият конфликт в източната част на страната, както и такива \"банални неща\", като например финансовото благосъстояние на родителите и социалните гаранции.  \n Тежък инцидент с хеликоптер в Хондурас \nХеликоптер с шестима души на борда се разби в събота в Хондурас, като сред жертвите е и 51-годишната Илда Ернандес, сестра на президента на централноамериканската република Хуан Орландо Ернандес. Останките от лекия многоцелеви хеликоптер Eurocopter AS350 Ecureuil, който принадлежи на военновъздушните сили на Хондурас, бяха открити в департамента Франсиско Морасан в централната част на страната. \n ВМРО-ДПМНЕ иска референдум за името \nПромяна на името на Македония трябва да стане с национален референдум, а не само с гласуване на мнозинството в парламента, се казва в позиция на македонската опозиционна партия ВМРО-ДПМНЕ. Партията е категорично против промяна на името на Македония да бъде одобрено само с вот в законодателния орган, критикувайки коментара на председателя на парламента Талат Джафери. \n Бедните в ЮАР ще учат висше безплатно \nПрезидентът на ЮАР Джейкъб Зума обяви за преминаване към безплатно висше образование за студенти от бедни семейства. Новата социална мярка засяга семействата, чийто годишен доход не надхвърля 350 000 ранда (25 700 долара). Според властите това са над 90% от семействата. Мярката ще влезе в сила от 2018 г., като вместо досегашните кредити се преминава към система на безвъзмездна помощ. \n \n \n    \n", "date": "2017.12.18", "title": "Кратки новини"}
{"url": "http://duma.bg/node/157662", "text": "Лидерът на френската партия \"Национален фронт\" Марин льо Пен заяви на конференция на антиимиграционни партии в Прага, че ЕС \"бере душа\" и е дошло времето да бъде унищожен отвътре. \nНа конференцията освен Льо Пен, присъстваха лидерът на холандската \"Партия на свободата\" Хеерт Вилдерс, евродепутатът от италианската \"Северна лига\" Лоренцо Фонтана, представителят на австрийската Партия на свободата, Георг Майер, както и членове на новосформираната крайно дясна фракция \"Европа на нациите и свободата\" в Европейския парламент, представляващи Полша, Белгия, Великобритания и Германия. Участниците в конференцията обявиха намерението си да разработят нов модел на сътрудничество между европейските страни в замяна на Европейския съюз. \n\"Европейският съюз бере душа. Надявам се, че ние ще разрушим ЕС отвътре. Трябва да се държим като завоеватели\", каза Льо Пен, като добави, че ЕС е катастрофическа институция, поради което европейският континент върви към своята гибел. \"Европейските държави трябва да се освободят от оковите на ЕС\", каза Льо Пен на форума. \nСпоред организатора на конференцията в Прага, лидера на чешкото популистко движение \"Свобода и пряка демокрация\" Томио Окамура, бъдещето на Европа е свързано с политическа и икономическа децентрализация, докато ЕС сега се опитва да превърне континента в \"единна тоталитарна държава.\"   \n", "date": "2017.12.18", "title": "Льо Пен: ЕС умира, да го разбием отвътре"}
{"url": "http://duma.bg/node/157663", "text": "Правителството на новосформираната след последните избори в Австрия коалиция между консервативната Австрийска народна партия (АНП) и крайнодясната Австрийска партия на свободата (АПС) встъпва официално в длъжност днес. \nЕвроскептичната АПС ще има министерствата на вътрешните, на външните работи, както и на отбраната. На свой ред АНП взема министерствата на икономиката, финансите и правосъдието, обяви нейният лидер и канцлер Себастиан Курц. „Президентът беше ясен, че желае министерствата на правосъдието и на вътрешните работи да бъдат на различни партии“, обясни лидерът на АНП. \nНовото коалиционно правителство няма да провежда референдум за членството на страната в ЕС въпреки, че АПС винаги е поддържала позиция против него. „Оставаме в ЕС. Но това не означава, че няма да бъдем критични към ЕС\", каза лидерът на АПС Хайнц-Кристиан Щрахе. Той подчерта, че партията му ще се бори за отпадане на санкциите срещу Русия, но ако не срещне достатъчно подкрепа на европейско ниво, тя ще приеме решението на мнозинството.  \nОт своя страна новият премиер Себастиян Курц увери, че правителството, което ще оглавява, ще води проевропейска политика. 31-годишният Курц заяви, че като неизменна част от ЕС Австрия ще участва в развитието на общността \"на принципа на солидарността\". Изявлението беше направено във Виена при представянето на програмата на бъдещото правителство. \"ЕС трябва да играе голяма роля при решаването на големи въпроси и да отстъпва на втори план по малки въпроси\" - поясни той. \nПо думите му съюзът трябва да засили охраната по външните си граници и да укрепи вътрешната сигурност. Себастиан Курц отбеляза също, че по въпроса за санкциите срещу Русия Австрия остава солидарна с ЕС. \n    \n", "date": "2017.12.18", "title": " Ново правителство в Австрия"}
{"url": "http://duma.bg/node/157664", "text": "Броят на противниците на излизането на Великобритания от ЕС надхвърля с 10% броя на привържениците на \"Брекзит\". Проучване на общественото мнение, проведено от социологическата агенция BMG Research и поръчано от вестник \"Индипендънт\", сочи, че британците са променили мнението си. В това проучване участниците са отговорили на същия въпрос, който се съдържаше в бюлетината на националния референдум през 2016 г.: \"Трябва ли Обединеното кралство да остане член на Европейския съюз, или да напусне Европейския съюз?\". Проучването показва, че 51% от анкетираните подкрепят идеята за запазване на членството в ЕС, а 41% подкрепят оттеглянето от общността. Седем процента от анкетираните отговарят \"Не знам\", 1% отказват да отговорят на този въпрос. \nЗа периода след провеждането на референдума това е най-големият регистриран превес на гласовете за оставане в ЕС. Директорът на BMG обаче посочва, че това се дължи на промяна на нагласите на тези, които не са гласували миналата година, а 9 от 10 гласували не са променили възгледите си. \nМеждувременно миналия петък последният за годината Европейски съвет официално одобри началото на разговорите за прехода и търговията след \"Брекзит\". На втория ден от срещата на върха в Брюксел лидерите заявиха, че е постигнат \"достатъчен напредък\" по въпросите за правата на гражданите, финансовите задължения на Великобритания и границата с Ирландия, с което дадоха на преговарящите мандат да преминат към основната фаза на разговорите. \nПредседателят на Европейската комисия Жан-Клод Юнкер и италианският премиер Паоло Джентилони обаче предупредиха, че най-трудните решения предстоят, тъй като Великобритания се опитва да се отскубне от правилата, договаряни с години в блока. \nАвстрийският канцлер Кристиан Керн заяви, че дори и ученик може да види, че сделката за ирландската граница от \"първата фаза\" ще попречи на разговорите в бъдеще, защото е невъзможно Великобритания да напусне единния пазар, избягвайки \"твърдата граница\" на остров Ирландия. \n\"Не може да има граничен контрол между Северна и Южна Ирландия, не може да им граничен контрол между Северна Ирландия и Великобритания, но може да има между Великобритания и ЕС\", посочи той. \"Така че нашите ученици могат да видят, че има загадка, която трябва да се реши\", допълни канцлерът. \nЕС иска да започне разговори следващия месец за предстоящия двегодишен преходен период, но помоли Лондон за повече подробности за това какво иска преди да започне търговските преговори от март следващата година. \nИрландският премиер Лео Варадкар предупреди, че има \"доста различни мнения\" за това как ще изглеждат новите отношения и преходът. В ЕС има разделение по въпроса дали Великобритания трябва да продължи да получава в пълен размер и безпрепятствено икономическите облаги от еврочленството по време на преходния период, след като напусне съюза, дори и да изгуби политическото си представителство в Брюксел. \nПремиерът Тереза Мей отбеляза, че Великобритания работи, за да осигури най-добрата търговска сделка с ЕС, връщайки си контрола върху въпроси като имиграцията. \n    \n", "date": "2017.12.18", "title": " Британците вече искат в ЕС  "}
{"url": "http://duma.bg/node/157665", "text": "Авария остави без парно и топла вода в събота и неделя стотици домакинства в столичния квартал \"Младост\". Аварията на \"Топлофикация\" засегна няколко блока в квартал \"Младост\" 1 и 2. Жителите на района са убедени, че аварията е можело да бъде избегната, а според живеещи е причинена от включването на нова кооперация преди дни. Въпреки бликналата вода тръбите били положени. Все още се вижда, че изкопът е пълен с вода и засипан с пясък. Според живеещите това е една от причините, довели до аварията. \nГоворителят на \"Топлофикация София\" АД Елизабет Павлова е съобщила вчера, че топлоподаването е възстановено. По думите й аварията не е била сериозна и е засегнала малка част от двата квартала. \n Съгласно нормативната уредба, ако аварията бъде отстранена до 48 часа, компанията не дължи на потребителите обезщетение за недоставена топлинна енергия. \nВ началото на миналата седмица авария на централен топлопровод остави без парно и топла вода няколко столични квартала. За повече от денонощие на студено останаха изцяло кварталите \"Белите брези\", \"Красно село\" и \"Стрелбище\", както и райони от \"Гоце Делчев\", \"Борово\" и \"Мотописта\".     \n", "date": "2017.12.18", "title": "Авария на \"Топлофикация\" остави част от кв. \"Младост\" без парно"}
{"url": "http://duma.bg/node/157666", "text": "Спекулативното и необосновано повишаване на цената на ел. енергията ще доведе до фалити, загуба на трайни работни места и \"замразяване\" нивата на доходите в редица браншове и отрасли. Това се казва в позиция на национално представителните синдикални и работодателски организации КНСБ, КТ \"Подкрепа\", АИКБ, БСК, КРИБ. \nВ петък депутатът от ГЕРБ Делян Добрев, който е председател на енергийната комисия към Народното събрание, каза, че \"шепа търговци, които рекетират, изнудват, шантажират, притискат, дерибействат бизнеса в България\". Според него през последните няколко месеца цената на електроенергията в страната расте без видима причина. \n Пазарът на електроенергия у нас вече се доминира от търговията на свободен пазар, пише в позицията на организациите. За тях това е модел за устойчива конкурентна среда, осигуряваща подобрение качеството на услугите и оптимизиране на цената на електрическата енергия. \"Прозрачност, надеждност и предсказуемост - това са ключови категории за успешно и пълноценно функциониране на енергийния пазар\", посочват от синдикатите и работодателите. Според тях \"нещо в този пазар не работи както трябва\". \nОрганизациите посочват в своята обща позиция, че значителни обеми са търгувани към определени търговци при неясни условия, обезпечаващи непазарни предимства спрямо останалите участници. Изкуствено е ограничавано и предлагането през двата сегмента на борсата - малки, нерегулярни лотове, липсват и профилирани продукти. \"Това естествено води до ирационални ценови нива, които категорично не могат да бъдат определени като референтни\", пише в общата позиция. \nСтъпка за намаляване на непрозрачните практики е решението всички сделки с електроенергия да минават през борсата, но е нужен и \"съответният контрол и санкции срещу манипулации и злоупотреби\", предупреждават организациите. Те апелират за незабавни и конкретни стъпки към ограничаване на вредни практики и недопускане на напрежение в системата на българската енергетика и индустрия в началото на зимния период.     \n", "date": "2017.12.18", "title": "Бизнес и синдикати искат повече контрол на пазара на ток"}
{"url": "http://duma.bg/node/157667", "text": "Ако имате неплатени глоби, данъци, осигуровки или такси, наложени от държавни или общински структури, няма да може да се възползвате от никакви данъчни преференции през следващата година. Това стана ясно по време на семинар на Националната агенция за приходите (НАП), посветен на новостите в законодателството през 2018 г., пише investor.bg. В момента това ограничение се отнася само за ползването на 5-процентната отстъпка от данъка, ако той бъде деклариран по електронен път и платен преди 31 март. \nОт догодина обаче хиляди данъкоплатци вероятно няма да могат да ползват данъчни облекчения, тъй като в сила влизат нови правила, които бяха приети миналата година. За първи път разпоредбите ще се прилагат при облагането на доходите, придобити през 2017 г., като крайният срок за подаване на данъчните декларации е краят на април 2018 г. \nНапример, ако сте родител на едно дете и искате да се възползвате от възможността да намалите облагаемия си доход с 200 лв., но имате неплатени данъци към общината или пък глоба от КАТ, то няма да може да се възползвате от облекчението. \nТекстовете в закона обаче не са съвсем изпипани, защото работещите на трудов договор не са задължени да подават данъчна декларация и на практика се възползват от облекченията чрез работодателя си. Това е проблем, тъй като счетоводителите обикновено правят годишното изравняване на налозите в края на годината. А много структури като КАТ и общините уведомяват длъжниците си с писма за дължими налози, такси или глоби. Казано иначе, работодателите няма как да знаят дали сте некоректни към хазната или не, даже в някои случаи и вие самите не знаете, защото получаването на писмата с глобите на КАТ например, често се бавят с месеци, а има и много водачи на моторни превозни средства, които дори не знаят, че са нарушили правилата за движение. Установяват го, едва когато им изтече книжката и трябва да я подновят. \nСитуацията се усложнява и от факта, че ако все пак решите да се възползвате от облекченията и попълните декларация, че не дължите нищо, но след време се окаже, че не е така, може да бъдете подведени под отговорност, че подавате към НАП невярна информация, което се наказва с глоба до 1000 лв., както и със затвор до 3 години. В крайна сметка от НАП все още \"тълкуват\" възможностите в закона и не са разписани ясни указания как да се процедира при изброените случаи. Източници от приходната агенция, пожелали анонимност, коментираха, че засега се решава конкретно за всеки случай, а указания ще има най-рано през февруари.     \n", "date": "2017.12.18", "title": " Данъчните облекчения отпадат при неплатени задължения "}
{"url": "http://duma.bg/node/157683", "text": "Проучване на АФИС показва, че 67%  от българите не вярват на правителството на ГЕРБ. Според данните от началото на декември недоверието към съдебната власт е 80,7%, към синдикатите - 78,7%, а към парламента - 77,7%. \nПри избори днес ГЕРБ събира 26,5% подкрепа, а БСП - 22,7%, твърди АФИС. Освен тях само ДПС и \"Обединени патриоти\" ще имат депутати. 28,8 процента не желаят да гласуват. Нинова се ползва с доверието на 87% от избирателите на БСП. \n\"Галъп Интернешънъл\" също представи данни, в които президентът Румен Радев се нарежда на първо място по одобрение с 57%. Всеки втори харесва омбудсмана Мая Манолова. Столичният кмет Йорданка Фандъкова избутва от топ 3 Бойко Борисов, който е следван от вицепрезидента Илияна Йотова с 25 процента личен рейтинг.   \n", "date": "2017.12.18", "title": "67% не вярват на кабинета  "}
