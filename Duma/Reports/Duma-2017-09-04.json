{"url": "http://duma.bg/node/151971", "text": "Едни и същи стоки у нас се продават по-скъпо, отколкото във Великобритания, като някои разлики в цените са драстични. Опаковка от 250 гр. масло от известна марка в български супермаркет е 8,50 лв., а в английска търговска верига струва с 5 лева по-малко - 1,70 паунда (3,60 лв). \nПетя Йорданова, която живее в кралството, е направила сравнение на цените на няколко еднакви продукти в България и във Великобритания и ги е публикувала във фейсбук с текст \"Мила родино, накъде си тръгнала\". Над 5 лева е разликата в цената на шампоан, който у нас се продава по 7,50 лева, а на острова струва 1 паунд (около 2,12 лева). Една и съща марка бадемово мляко у нас е по-скъпо с близо 3 лева, като в родните супермаркети е с цена от 6,15 лева, а във Великобритания - 1,69 паунда или 3,50 лева.   \n", "date": "2017.09.04", "title": "Бихме по цени и Великобритания "}
{"url": "http://duma.bg/node/151961", "text": "С оръжие на осъждания председател на Общинския съвет в Септември Лазар Влайков в петък бе убит човек. Официалната версия е, че инцидентът е станал, след като законният му пистолет попаднал в 6-годишно дете, което простреля собственик на заведение във Виноградец. Близките обаче смятат, че изстрелът може да е дошъл от Влайков, който има и предишни провинения. Семейството на убития твърди, че вместо да се обади на 112, общинарят е имал нерегламентиран телефонен разговор с районния прокурор на Пазарджик, минути след инцидента в петък. Окръжната прокуратура в Пазарджик внесе искане в съда за предоставяне на разпечатка на телефонните разговори на Влайков. \nСпоред една от версиите пистолетът на Влайков е попаднал случайно в ръцете на детето при празненство за шестия му рожден ден. Взетите натривки от ръцете на малчугана показват, че е държал пистолета, но не доказват, че е произвел фаталния изстрел. Дъщерята на жертвата, която присъствала на веселбата, смята, че баща й е убит неволно от Влайков. \nВлайков е председател на Общинския съвет в Септември. Вече е изключван от ГЕРБ, след като през 2012 г. намушка пет пъти с нож мъж при спречкване след пътен инцидент. Гербаджията попадна в полицейските сводки и след като преби сина на общински съветник. \nВ събота Влайков бе освободен от ареста и срещу него няма повдигнати обвинени въпреки нерегламентираното носене на оръжие по време на забавата. Ден след инцидента изпълнителната комисия на ГЕРБ за пореден път прекрати членството му в партията. От ГЕРБ обявиха, че оттеглят политическата си подкрепа от Влайков като общински съветник и председател на Общинския съвет и го призоваха да напусне съвета. \n    \n", "date": "2017.09.04", "title": "Убиха човек с пистолет на осъждан гербаджия"}
{"url": "http://duma.bg/node/151962", "text": "Жителите на столичния квартал \"Стрелбище\" отново излизат на протест днес заради намерението да се строи небостъргач в зелена площ. Те ще се съберат до оградената градинка при кръстовището на бул. \"България\" и бул. \"Петко Тодоров\" в 19 ч. От инициативния комитет припомнят, че вече почти месец част от улица \"Майор Първан Тошев\" стои заградена и разбита. \"По нея излизахме всички, а сега прилича на улица в някой сирийски град след посещение на \"Ислямска държава\", коментират от инициативния комитет. Те призовават столичани към съпричастност и борба, докато институциите гузно мълчат. От инициативния комитет са подали жалби от всички възможни институции, но отговор нямат. \n\"Време е да посочим поименно кои са хората, допуснали заменката, заради която сега живеем под блокада, и да потърсим отново на висок глас помощ от тези, които могат и трябва да ни помогнат да живеем нормално в един от най-хубавите квартали на София\", призовават протестиращите.  \n    \n", "date": "2017.09.04", "title": "\"Стрелбище\" пак излиза на протест заради небостъргача"}
{"url": "http://duma.bg/node/151963", "text": "39 учители по техника и информатика ще преминат обучение в ЦЕРН. Кандидатите могат да подават документи в МОН всеки работен ден до 8 септември 2017 г. Пътуването и обучението на преподавателите ще се проведе между 14 и 22 октомври 2017 г. Разходите за транспорт и нощувка са заложени в бюджета на Националната програма \"Квалификация\". \nВ рамките на обучението преподавателите се запознават с ускорителите на ЦЕРН и с цялата информация около откриването на Хигс-бозона. Ще се запознаят и с последните открития на Европейската агенция за ядрени изследвания. Обучението ще подпомогне квалификацията на учителите, така че да са в течение с последната информация в своята област. До момента през такива обучения са преминали над 500 преподаватели по физика и природни науки. \nОбучението се провежда на български език, но владеенето на чужд език носи допълнителни точки на кандидатите. Сред изискванията има критерий учителят да е участвал в училищни, общински, национални и международни проекти и програми или в научни разработки в последните 5 години, както и в квалификационни форми по предмета, който преподава. Има значение и дали учениците, които е обучавал, са се явявали на състезания, има ли педагогът награди и каква образователно-квалификационна степен е придобил в последните пет години. \nПовече информация може да бъде намерена на интернет страницата на МОН в раздел \"Програми и проекти\". \n    \n", "date": "2017.09.04", "title": "39 учители ще се обучават в ЦЕРН"}
{"url": "http://duma.bg/node/151964", "text": "Грижа за възрастни в приемно семейство, която се администрира от Агенцията за социално подпомагане, финансово обезпечаване на политиката за подкрепа на възрастните хора и създаването на Фонд \"Подкрепа на възрастните хора\" към министъра на труда и социалната политика предлага БСП. Депутатите от левицата са внесли законопроект за възрастните хора, съобщи за ДУМА Георги Гьоков, зам.-председател на парламентарната комисия за труда, социалната и демографската политика. В проекта са заложени принципите и условията за функционирането на новия фонд, регламентирано е и набирането на средства по него. Директорът на новото звено ще се назначава от министъра на труда и социалната политика за 5 години.  \nНа приемните семейства за грижата за възрастни дирекциите \"Социално подпомагане\" с решение на директора на АСП ще се предоставя финансова помощ или помощ под формата на социални инвестиции. Приемните семейства ще се вписват в нарочни регистри. Финансирането на приемните семейства става със средства от републиканския и общинските бюджети, национални и международни програми, дарения и др. Критериите и стандартите за грижа за възрастни в приемно семейство ще бъдат определяни от социалния министър.  \nГьоков поясни, че проектът предвижда насърчителни мерки за възрастните хора, които имат временен характер и целят постигане на равни възможности на възрастните хора в специфични сфери на обществения живот. Възрастните хора не се нуждаят единствено от материална подкрепа, но и от социална, и са една от най-важните групи в обществото и те трябва да разбират това, а обществото трябва да им го засвидетелства, смята той. БСП работи по проекта повече от 6 години. \nПредвидено е изработването на национална стратегия, която включва национална карта на социалните услуги за възрастните хора, в това число и от резидентен тип. Предвидено е създаването на поне 1 клуб в населени места, където живеят поне 100 души възрастни, и по още един на всеки 15 хил. души население. \nВъзрастните, които имат доход под линията на бедността и не са на държавна или общинска издръжка, имат право на парична добавка за транспорт, информационни услуги, както и за наем, ако лицето е самотно и договорът за наем е сключен с него. \nБСП предлага законът да влезе в сила от 1 януари идната година.  \n    \n", "date": "2017.09.04", "title": "Левицата предлага закон за приемната грижа за възрастни  "}
{"url": "http://duma.bg/node/151965", "text": "Пленумът утвърди и преразпределение на членския внос, който плащат народните представители и евродепутатите. По устав те трябва да дават по 10% от месечното си възнаграждение на партията. Сумите, които редовите членове внасят, ще си останат каквито са от декември 2015 г. 20% от членския внос на депутатите в НС вече ще отива в основната им партийна организация, толкова ще са за общинските или районните им организации, а 10% ще отиват в националния съвет на партията. Половината от членския внос ще е за областния съвет, от чийто многомандатен район са избрани. Зам.-председателят на БСП Кирил Добрев даде пример със Стоян Мирчев, който членува в столичния район \"Изгрев\", но е избран от Сливен. Ръководството на партията мотивира увеличението за областните съвети с факта, че цялата област е работила да има свой представител в Народното събрание. \n20% от членския внос, който плащат членовете на Европейския парламент, ще отиват за основните им партийни организации, а останалите - целево за Фонда \"Политически инициативи\" към Националния съвет на партията. Добрев отбеляза, че над 30 предложения са постъпили в новосъздадения фонд, а създаването му е от най-добрите решения през последната година. Зам.-председателят на БСП подчерта, че средствата от членския внос на евродепутатите ще бъдат използвани за политически иновации. \nПленумът реши към представителите на гражданската квота в ЕП, НС и общинските съвети да бъде отправена препоръка и те да дават вноски към БСП както колегите си, тъй като са избрани с помощта на социалистите. \nЩе бъде засилен и контролът по внасянето на членския внос от кметове и общински съветници.   \n", "date": "2017.09.04", "title": "Преразпределиха членския внос на депутатите"}
{"url": "http://duma.bg/node/151966", "text": "Предлагам ви да си поставим една стратегическа цел - борбата с бедността и увеличаване на доходите, обърна се към членовете на НС Корнелия Нинова. Според нея има поне три средства за постигане на тази задача - промени в образованието, акцент върху икономиката и производството и борба с корупцията. \nСпоред Нинова образователните реформи, с които се хвали правителството, не дават резултат, а задълбочават проблемите. БСП отново настоява за един учебник по един предмет за цялата страна, който да бъде изготвен от Министерството на образованието. \"Ще настояваме за нашите промени в Закона за училищно и предучилищно образование, защото проблемът няма да се реши с насилственото вкарване на децата в клас. Причините за влошеното образователно равнище са две, казват експертите - бедност и неефективност на образователната система. Трябва да ги отстраним, за да има ефект в политиката\", обобщи Нинова. \nЛидерът на БСП добави, че продължава тенденцията в българската икономика големите да изяждат малките. Малкият и среден бизнес е на колене, изтъкна тя. \"Разбирайки, че няма как да се преодолее бедността и да се увеличат драстично доходите, без да има производство и икономика, ще се съсредоточим и в тази сфера. Ще спомена само по една от мерките, които предлагаме, защото вие познавате нашата програма. Ще предложим нов закон за Банката за развитие, за да имат достъп до нея малкият и средният бизнес. Ще предложим нов закон, в който да се намалят лимитите на кредити и да се предоставят само на малки и средни фирми, такива, каквито са изискванията на Закона за малки и средни предприятия\", заяви лидерът на социалистите. \nНинова обеща БСП да продължи да изпълнява предизборните си ангажименти и припомни законопроектите, които вече са внесени в НС.   \n", "date": "2017.09.04", "title": " БСП се прицели в борбата с бедността и увеличаването на доходите"}
{"url": "http://duma.bg/node/151967", "text": " Първите двама читатели, които дадат верния отговор, ще получат като подарък книга на издателството \"Синева\" - \"Серенада за балканска гайда\" на Анжел Вагенщайн или \"Патила и страдалчества на книги и люде\" на Валентин Караманчев, с автограф от авторите им.  Отговорите ви очакваме на тел. 0886-707-508, Пенка Сомлева. Верния отговор и имената на спечелилите ще узнаете в броя ни на 7 септември (четвъртък). \n    \n", "date": "2017.09.04", "title": "Загадката на ДУМА"}
{"url": "http://duma.bg/node/151968", "text": "Три големи дискусии, посветени на лявото в света, Европа и България, ще бъдат организирани от левицата до края на годината, обяви Корнелия Нинова. Първият дебат ще е в края на септември или началото на октомври и ще е посветен на Великобритания, Германия и Франция, както и левият проект на България. Втората дискусия ще се занимае със случващото се в Югоизточна Европа, а третата дискусия е за лявото на Балканите и проекта на БСП за развитие на лявото.  \nЛидерът на социалистите обяви, че до края на 2017 г. ще бъдат обсъждани и много секторни политики и теми. Сред тях са изпълнението на Националната здравна стратегия 2014-2020 и състоянието на енергетиката. Ще се дискутират позициите на НС за влизането в ERM2, Шенген, приоритетите в областта на отбраната и въоръжените сили, социалната политика и др.    \n", "date": "2017.09.04", "title": "Започват дискусии за лявото  "}
{"url": "http://duma.bg/node/151969", "text": "На пленума Корнелия Нинова подчерта, че местната власт ще продължи да бъде приоритет за левицата. Тя отново алармира, че новият Закон за публичните финанси е удар по общините. \"Криейки се зад финансово дисциплиниране, правителството налага забрани за всички кметове, но ги заобикаля с решения и постановления на МС, с които компенсира своите кметове или онези, които сметне за добре. Правителствата на Бойко Борисов винаги са планирали занижени приходи. Умишлено реализират излишъци, не ги вкарват в парламента за обсъждане, а ги разпределят с постановления - там, където им е удобно. Това е още един начин за разделяне на българските граждани\", възмути се тя. Лидерът на БСП добави, че кметове от левицата са подложени на натиск да влязат във водни асоциации или да им бъдат спрени парите по други проекти. \"В случаите, с които сме запознати от нашите кметове, това ще доведе до увеличаването на цената на водата. Т.е. ще страда населението на тези общини\", обясни тя. \nКметът на Троян Донка Михайлова, която е и зам.-председател на Националното сдружение на общините в България, очерта още няколко проблема пред местната власт. Тя припомни, че предстоят законови изменения, които засягат такса смет. \"Законопроектът бе приет от правителството, без да бъде отчетено мнението на местните власти. Ефектът, който ще произведе, е чувствително вдигане на такса смет, особено в малките населени места\", алармира тя. Михайлова заяви, че не само кметове от левицата настояват за промени и дискусия по темата. НСОРБ настоява за плавност при въвеждането на идеята такса битови отпадъци да бъде изчислявана на база количество. Сред идеите на сдружението е и да се разшири базата, при която се изчислява таксата, като например бъде въведен факторът разгърната застроена площ.  \n\"Години наред изравнителните субсидии, които се връщат в общините, стават по методика, която не е ясна. Мнгократно сме искали от финансовото министерство тя да бъде публична\", добави кметът на Троян. Общините ще настояват и за увеличаване на субсидиите за зимно поддържане. Ще се иска и ръст на средствата за общински пътища, които заемат половината от пътната мрежа на страната. За тях обаче се заделят по-малко от 10% от средствата, обясни Михайлова. снимки Емилия Костадинова   \n", "date": "2017.09.04", "title": "Местната власт - сред приоритетите в новия политически сезон"}
