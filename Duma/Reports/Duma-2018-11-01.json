{"url": "http://www.duma.bg/node/178294", "text": "Националният институт по метеорология и хидрология (НИМХ), който сега е към БАН, минава към МОН с всичкото си имущество, с научните си постижения и публикации, с акредитираните от БАН докторантски програми и докторанти. Това е записано в преходните и заключителните разпоредби на проектозакона за държавния бюджет за 2019 г. Тези текстове се появиха изневиделица в проектобюджета на Владислав Горанов, въпреки че преди това НИМХ и БАН след дълги преговори постигнаха споразумение с гаранти министър Красимир Вълчев и синдиката \"ВОН\" на КНСБ излизането на НИМХ от БАН да стане по законосъобразен начин с решение на Общото събрание на академията и бяха създадени комисии, които да уточнят всички действия за изчистването на проблемите с имуществото и научната дейност. Общото събрание (ОС) реши миналата седмица, че до края на 2018 г. НИМХ ще ползва, както досега, всичкото си имущество и БАН гарантира дейността му и покриването на разходите за оперативната му дейност. А от 1 януари институтът ще премине към МОН, като академията му дава за безвъзмездно ползване цялото имущество за срок до 4 години, докато се направи пълна инвентаризация на научната инфраструктура и се осигури и дейността на учените от НИМХ, които желаят да останат в БАН - в ново академично звено по същата научна тематика. \nТекстът в проектобюджет 2019 нарушава постигнатото споразумение и е в разрез със законите, заявиха изненаданите учени и написаха завчера открито писмо до министър Вълчев и до парламента. До казуса се стигна, след като ОС установи, че директорът на НИМХ проф. Христомир Брънзов в грубо нарушение на Устава на БАН и законите има паралелни частни фирми, а той обяви, че НИМХ е във финансов колапс по вина на БАН и ще спре работа. Което се оказа невярно, всички разходи за дейността на института до края на годината бяха осигурени със средства, заяви вчера председателят на БАН акад. Юлиан Ревалски. Въпреки това, след като Брънзов бе освободен от поста директор, хората от НИМХ бяха вдигнати на протест и поискаха институтът да премине от БАН към МОН. Самият Брънзов пък изгони от института назначения от БАН одит на състоянието му. \nВчера ръководствата на Общото събрание, на самата БАН, на събранието на академиците и чл.-кореспондентите дадоха нарочна пресконференция за това, че се действа силово и в нарушение на законите и автономията на БАН чрез бюджет 2019. Излизаме от споразумението с НИМХ, обяви председателката на ОС проф. Евелина Славчева. Според юристи БАН е публична организация, създадена със закон, и нейната собственост е публична частна собственост. Преместването й в МОН означава одържавяване, което по закон може да стане само с решение на Народното събрание. Акт за отчуждаване на собствеността от страна на НС няма, това не може да стане с текст от бюджетния закон. Чрез държавния бюджет не може да се променят други закони, които не се отнасят до фиска, обясни зам.-председателят на БАН чл.-кор. Васил Николов. Освен това НИМХ ползва сгради и съоръжения съвместно с други институти и затова ОС е решило да предложи достатъчно време за инвентаризация и разделяне. Ние спазваме стриктно законите и договорените процедури, подчерта проф. Славчева. БАН настоява въпросният текст от преходните разпоредби да отпадне. На въпрос какво ще направят, ако текстът все пак остане, проф. Славчева посочи, че има съд, а също, че може да се стигне до улични протести на работещите в академията. \nМинистър Красимир Вълчев вчера реагира с внезапна пресконференция, в която участва и... Христомир Брънзов. Според министъра текстът в бюджетния закон не противоречал на споразумението между академията и НИМХ, БАН се бавела да предприеме мерки за разделянето и искала да се конфронтира с държавата. Брънзов пък заяви, че академията искала да закрие НИМХ, да спре дейността му, а на МОН да остави кух и празен институт. Вълчев изрази дори съмнения, че имало политическа мотивация в действията на академията, а пък ДУМА бил партиен официоз и не можел да я защитава. ДУМА не е партиен официоз, а е левият вестник, издаван от БСП, но за министъра очевидно левите в тази страна нямат право на глас. \nПо-късно вчера комисията по образование и наука обсъди по необяснима спешност внесения преди два дни проектозакон за бюджет 2019. Представителите на БАН акад. Ревалски, проф. Славчева, акад. Иван Юхновски поставиха искането да отпадне текстът за НИМХ и да се спазва процедурата от договореността с института да се следва решението на ОС, което е взето. Министър Вълчев обясни, че се грижел само да има непрекъсваемост на дейността на метеоролозите. Проф. Славчева предложи също заплатите в БАН да се обвържат със средната за страната, тъй като след 10 години недофинансиране на академията професор в нея сега получава колкото начален учител, а обещанията с били финансирането на БАН да е изпреварващо, за да се компенсират разликите в заплащането поне с това на университетските преподаватели. \nВ крайна сметка депутатите от БСП и проф. Станислав Станилов от \"Атака\" гласуваха против проектобюджет 2019, но с 12 гласa от управляващото мнозинство той бе одобрен за първо четене.                    \n \t\n", "date": "2018.11.01", "title": "Властта грубо заграбва части от БАН с бюджетния закон"}
{"url": "http://www.duma.bg/node/178295", "text": "Днес в постоянната приемна на БСП в София (ул. \"Леге\" №10, ет. 1) гражданите ще получат безплатни юридически консултации. Юристите ще бъдат на разположение на софиянци от 15 до 18 часа. \nЖелаещите може да се запишат предварително на телефон 02/987 20 86.   \n \t\n", "date": "2018.11.01", "title": "ПРЕДСТОЯЩО"}
{"url": "http://www.duma.bg/node/178297", "text": "Арестите и разкритията за злоупотреби в Държавната агeнция за българите в чужбина (ДАБЧ) разгорещиха страстите в парламента вчера. Настояваме за дълбочинно разследване не само на конкретните заподозрени, но и на всички техни политически връзки, заяви зам.-председателят на ПГ \"БСП за България\" Крум Зарков. \nАкцията няма да отклони вниманието на обществото от исканата оставка на Валери Симеонов, подчерта Четин Казак от ДПС. Той припомни, че прeди време движението инициира искане за анкетна комисия за ДАБЧ, но и досега тя не е създадена. \"Отговорност за случилото се в ДАБЧ носят управляващите. В нормални държави ресорният вицепремиер и ресорният министър си подават оставката при подобни скандали\", подчерта Казак. \nСлучаят с ДАБЧ е политически удар по цялата коалиция с патриотите, но няма основание да смятаме, че управлението не е стабилно, коментира председателят на ПГ на \"Обединени патриоти\" Волен Сидеров. Напротив, имаме подобрени икономически показатели, заяви той. \nВицепремиерите Каракачанов и Симеонов веднага да си тръгват от правителството, призова лидерът на \"Воля\" Веселин Марешки. \"Докога дребните пионки ще изгарят? Готова ли е най-накрая правораздавателната система да стигне до главата и да каже дали Каракачанов е шефът на престъпната група в ДАБЧ и ако е така, защо той не е арестуван?\", попита той. Най-накрая гръмна скандалът с далаверите, които се правят с агенцията, пряко подчинена на Симеонов, но реално контролирана от Каракачанов и ВМРО с персонални негови назначения, атакува Марешки. \nРолята на опозицията е да иска оставки и да сипе обвинения, коментира депутатът от ВМРО Юлиан Ангелов. По никакъв начин не приемаме никакви промени в кабинета, обясни той. Ангелов имал логични обяснения и по-скоро информация, защо лидерът на \"Воля\" постоянно иска оставката на Каракачанов. \"Г-н Марешки е човек, който явно обича себе си, защото винаги говори от името на целия народ и не може да преживее факта, че Каракачанов има един от най-високите рейтинги\", похвали се националистът. От прокуратурата потвърдиха първоначалните слухове, че в ДАБЧ са събирали пари, за да се ускори процесът за издаване на българско гражданство. \"Лицата, които са търсели удостоверения от ДАБЧ, са с български произход, но заради създадения хаос в агенцията, издаването им е траяло около година. Подкупите са давани, за да се ускори процесът. Ако хората си заплатят исканата сума, която варирала от 350 евро до 5000 лева, документите са издавани още същия ден\", каза наблюдаващият прокурор по делото Ангел Кънев. Тези, които нямат български произход, са плащали по-високи суми. \nОсвен председателя на ДАБЧ Петър Харалампиев в престъпната група са участвали главният секретар на агенцията Красимир Томов, български и сръбски гражданин. Вчера трима от обвиняемите получиха мярка за неотклонение. Четвъртият участник е жена, която е с мярка \"парична гаранция\" заради влошено здравословно състояние. Смята се, е Харалампиев е ръководел групата. \n\"Извършени са претърсвания на над 50 адреса в страната. Подкупите са предавани директно в кабинетите на Харалампиев и Томов в София. Забавяните преписки били над 20 000 за една година\", обясни шефът на спецпрокуратурата Иван Гешев. \nНе е имало теч на информация в ДАБЧ, призна шефът на антикорупционната комисия Пламен Георгиев. Получихме много сериозен сигнал от МВР и по него сме работили 3 месеца и половина заедно с прокуратурата, обясни той. Георгиев призна, че до този момент по разследването няма информация от президентската институция.     \n \t\n", "date": "2018.11.01", "title": " Страсти в парламента заради арестите в ДАБЧ"}
{"url": "http://www.duma.bg/node/178299", "text": "Правителството отпусна рекордните близо 25,5 млн. лв. за покупка на имот в София. Сделката трябва да уреди помещения за Държавната комисия по сигурността на информацията (ДКСИ). Имотът е на площ 1641 кв. м и се намира на ул. \"Козлодуй\" 4 в район \"Сердика\", като 6-етажната сграда върху него - \"Офис парк Централ\", е на площ 935 кв. м.  \nКабинетът възложи на председателя на ДКСИ да сключи договора за покупка на имота. Сградата е построена от Красимир Георгиев, популярен хотелиерски бос. Според публикации в медиите той притежава два хотела в София - четиризвездният \"Централ хотел Форум\" и \"Централ\". Негова е и сградата, в която се помещаваше чалга заведението \"Син Сити\".   \n \t\n", "date": "2018.11.01", "title": "Кабинетът ще си купи 1600 кв. м в София за 25,5 млн. лв."}
{"url": "http://www.duma.bg/node/178300", "text": "САЩ не искат повече България да екстрадира Желяз Андреев, съобщи вчера премиерът Бойко Борисов на брифинг в Министерския съвет. Той обяви новината преди началото на правителственото заседание в присъствието на 29-годишния българин. \nПрипомняме, че по искане на прокуратурата в Маями, Флорида, Желяз бе арестуван по Великден в Добрич, където живеят родителите му. Младият мъж остана в ареста около две седмици. Обвинен е, че като служител в кол център на американска фирма в София е нарушил ембаргото за търговия със Сирия. Разследването във Флорида е и срещу други 4 българи, работили в същата компания. \nБорисов благодари вчера на всички представители на българските и американски власти, допринесли за справедливата развръзка, като изтъкна, че разговорът му с правосъдния министър на САЩ преминал в \"в една изключително сложна ситуация\". \"Поддържането на това искане е безпредметно по причини, посочени в писмо от 28 август от Министерството на правосъдието и Офиса на главния прокурор към Департамента на правосъдието на САЩ. Едно неприятно за всички събитие е предотвратено\", подчерта премиерът. Работело се и за сваляне на червената бюлетина на Интерпол за издирването му. \nПрез май в няколко града у нас имаше протести, както и онлайн петиция в защита на Андреев. Гражданските инициативи бяха под наслов \"Да спрем екстрадирането на Желяз Андреев!\"   \n \t\n", "date": "2018.11.01", "title": " САЩ се отказаха да искат екстрадицията на Желяз Андреев"}
{"url": "http://www.duma.bg/node/178293", "text": "дългогодишен преподавател във Факултета по класически и нови филологии, директор на Центъра за източни езици и култури в СУ. Той е роден на 6 март 1956 г. в Новосибирск. През 1979 г. завършва Ленинградския държавен университет, специалност монголистика и втора специалност тибетология. През 1987 г. става доктор в Софийския университет по Източни литератури и култури, а през 1998 г. - \"доктор на науките\" по Източни литератури и култури. Цялата си академична кариера той развива в СУ. От 1990 г. е доцент, от 1999 г. е професор по Източни литератури и култури (корейска, тибетска и монголска литература). Избиран е за зам.-декан на Факултета по класически и нови филологии (1995-2001). От 1998 г. е директор на Центъра за източни езици и култури към СУ. Ръководител е на катедра \"Езици и култури на Източна Азия\" (2001-2006), зам.-ректор на СУ (2001-2007). От 2003 г. проф. Федотов е директор на Центъра по Кореистика в Алма матер, а от 2012 г. оглавява Института \"Седжонг\"в София. За периода 2009-2012 г. е председател на ВАК. \nАлександър Федотов създава специалността Кореистика в СУ. Специализира и изнася лекции в Република Корея, Китай, Монголия, Индия, Тайланд, Унгария, Румъния, Австрия. Има научни публикации в над 25 държави. Автор е на над 40 книги, стотици статии и студии, има десетки преводи от старомонголски, старокорейски и тибетски език. \nПоклон пред пред светлата памет на уважавания колега, ерудирания и обичан преподавател, забележителния учен Александър Федотов, пишат от Университета. \nСаша беше приятел на ДУМА, скърбим заедно със семейството му.  \nПоклонението ще е на 2 ноември 2018 г. (петък) от 11 до 13 ч. в Централното фоайе на Ректората на Софийския университет.   \n    \n \t\n", "date": "2018.11.01", "title": "Съобщавам с прискърбие, че на 30 октомври внезапно почина"}
{"url": "http://www.duma.bg/node/178296", "text": "Кметът на ловешкото село Малиново Ибрахим Абдиев свали знамето на ЕС от кметството в знак на протест срещу Валери Симеонов. Кметът на ДПС настоява за оставката на вицепремиера заради обидата към протестиращите майки, че са \"кресливи жени с уж болни деца\". \nАбдиев обясни акцията си като \"символичен акт на противопоставяне на уродливостта в управлението на България\". Той мотивира протеста си, позовавайки се на несправянето с един \"гноен цирей като Валери Симеонов\". \"Какъвто и идеал да символизира знамето на съюза, то вече го няма. Убихме го. Убиват го наглите тарикатчета, отричайки ценностите на съюза, но в същото време, използвайки всеки цент на същия този съюз. Не ни трябва това знаме. Ние го късахме парче по парче, вкарвайки Симеонов във властта\", написа Абдиев във фейсбук. \nКметът се надява негови колеги да го подкрепят, защото \"това, което се случва в българската политика, е отчайващо\". \"Хората в Малиново отдавна искат да се направи нещо, да заявят непримиримостта си към уродливите явления в управлението на държавата. Сваленото знаме е първият акт, после може да блокират близкия главен път София-Варна, предупреди кметът на Малиново. Хората там очакват бърза реакция на премиера Бойко Борисов за оставката на Симеонов. \n    \n \t\n", "date": "2018.11.01", "title": "Селски кмет протестира срещу Симеонов със свалено знаме на ЕС"}
{"url": "http://www.duma.bg/node/178298", "text": "Депутатите от \"БСП за България\" няма да се регистрират в Народното събрание, докато Валери Симеонов не подаде оставка. Това обяви вчера зам.-председателят на парламентарната група на социалистите Крум Зарков. Солидаризираме се с искането на майките на деца с увреждания, които настояват вицепремиерът да напусне поста си, подчерта той. \"Майките на деца с увреждания още са навън. Тази палатка ни напомня, че не сме свършили работата си. Единственото, което се случи за последните месеци е, че те добавиха и искането за оставката на Симеонов\", уточни Зарков. Той припомни, че вицепремиерът отговаря и за Държавната агенция за българите в чужбина, където избухна корупционен скандал. Зарков обясни, че решението за нерегистрация е взето на заседание на парламентарната група във вторник. \nИзявлението на социалистите дойде, след като парламентът заработи едва от третия опит за събиране на кворум. Опозицията го препъна на два пъти, след като депутатите от БСП и ГЕРБ не се регистрираха в пленарната зала. При първия опит се регистрираха 111 от тях, а при втория - 116. Журналистите в НС искрено се забавляваха, следейки неистовите напъни на управляващите да съберат недисциплинираните си депутати. Бурен смях предизвикаха притеснени избраници от \"Воля\", които задъхано влетяха в залата. През това време депутатите от БСП и ДПС в пълен състав стояха в кулоарите и коментираха безсилието на управляващите да привикат колегите си в парламента.   \nПри третия опит регистрираните станаха 120. В този момент парламентарният шеф Цвета Караянчева демонстративно обяви: \"Изчакваме малко, защото г-н Панчев има технически проблем\". Веднага след това на таблото се изписаха заветните 121 гласа. \n\"Знам, че с моя глас имаше кворум. Задачите на депутатите са да работят, а не да стоят извън пленарна зала\", оправда се вече независимият депутат и председател на ЗС \"Александър Стамболийски\" Спас Панчев. Той не отговори дали се чувства като \"златен пръст\" и уточни, че е щяло да има кворум, ако бяха дошли всички от ГЕРБ и от патриотите. \nОт ГЕРБ обвиниха БСП и ДПС за загубения час на парламента. Удобно забравяйки, че всъщност отсъстващите депутати бяха от неговата парламентарна група, от ОП и \"Воля\", гербаджията Тома Биков благодари на Панчев за отговорното поведение. \nНе сме водили разговори с БСП да саботираме кворума, обясни Йордан Цонев от ДПС. Той цитира думите на премиера Бойко Борисов, че работа на мнозинството е да си осигурява кворума.     \n \t\n", "date": "2018.11.01", "title": " БСП няма да се регистрира в НС до оставката на Валери Симеонов  "}
{"url": "http://www.duma.bg/node/178301", "text": "С поредна порция критики се обърна задочно към управляващите държавният глава Румен Радев. \"Цифрите, които са жизненоважни за българските граждани, не са в полза на управляващите. Мисля, че самодоволството на фона на милионите бедни и унизени не е уместно\", коментира той призива на премиера критиците на управлението да говорят с конкретни данни и цифри. \"Преди да развява своя оптимизъм, нека правителството прочете демографските статистики, криминалните хроники, да се запознае с цифрите, които измерват стандарта и качество на живот в най-изостаналите държави от ЕС, които са далеч от нас\", добави Радев. \nПрезидентът не иска да прибързва с оценките за спецакцията в ДАБЧ. \"Акции много, но присъди малко в България. Оценки можем да направим, след като обвинението бъде успешно защитено в съда. При всички положения разследването и пресичането на злоупотреби в изпълнителната власт, която разпределя и харчи публичния ресурс, е задължително условие за оздравяване на държавността\", заяви той. Президентът посочи, че при него са постъпвали сигнали за злоупотреби в ДАБЧ, които са предадени в прокуратурата. \n\"За да имаме успешна борба с олигархията, трябва да имаме първо охранителни органи, които да не се влияят от политическата конюнктура, те да бъдат подвластни единствено на закона и да навлизат и в икономическия, и в политическия периметър на управляващите\", заяви Радев във връзка с акциите срещу олигарси от последните дни. \nРадев бе гост на тържеството по завършването на \"Випуск Ботевски – II смяна\" на Военната академия \"Георги Стойков Раковски\". Той изрази надежда, че предстоят по-добри времена, а българските Въоръжени сили ще имат ресурс, адекватен на задачите в съвременната динамична среда за сигурност.   \n \t\n", "date": "2018.11.01", "title": " Радев смъмри управляващите за самодоволството "}
{"url": "http://www.duma.bg/node/178247", "text": "Алкохол със стари бандероли може да се продава до 31 декември 2019 г. на вътрешния пазар. Същият срок е определен и за продажбата на пури и пурети за вътрешния пазар, облепени с бандерол, образец 18.9.2013 г. Финансовият министър Владислав Горанов е издал заповед за сроковете, в които те могат да се продават едновременно със стари и нови бандероли. За цигари и тютюн за пушене за лула и цигари, срокът се удължава до 31 март 2019 г. включително. \nУдължаването на срока за валидност на акцизните бандероли за бутилирани алкохолни напитки и тютюневи изделия е, за да се отчете спецификата на търговията с този вид акцизни стоки. С издадените от министъра на финансите заповеди търговците ще могат да реализират в търговската мрежа наличните количества скъпоструващи и бавно оборотни стоки, облепени със стария образец на бандерол, и няма да се наложи унищожаването на стоки, годни за консумация.   \n \t\n", "date": "2018.11.01", "title": "Алкохол със старите бандероли ще се продава до края на 2019-а"}
{"url": "http://www.duma.bg/node/178268", "text": "Националната библиотека \"Св. св. Кирил и Методий\" и Съюзът на народните читалища организират тържествено отбелязване на Деня на народните будители днес, 1 ноември, от 17 ч. в централното фоайе. Ще бъде открита изложбата \"Пространства за будители\", посветена на периодичния печат, издаван от народните читалища през периода 1888-2018 г. Ще бъде обявен и първият носител на Почетната награда (грамота) за \"Млад будител на 2018\". \n    \n \t\n", "date": "2018.11.01", "title": " Изложба в Националната библиотека"}
{"url": "http://www.duma.bg/node/178267", "text": "По повод 1 ноември - Ден на народните будители, книжарници \"Хермес\" обявяват Дни на българската книга от днес до 11 ноември. В този период читателите ще могат да се възползват от специалната промоция, която включва 30 книги от български автори с 50% отстъпка. В кампанията се включва и електронна книжарница \"Хермес\" ( ), където заглавията и отстъпките са същите. \n    \n \t\n", "date": "2018.11.01", "title": " Дни на българската книга в книжарници \"Хермес\""}
{"url": "http://www.duma.bg/node/178248", "text": "Държавният газов доставчик \"Булгаргаз\" обяви, че не е коректна посочената цена на внасяния от Русия природен газ у нас в доклад на Еврокомисията за газовите пазари в общността през второто тримесечие на 2018 г. В документа на главна дирекция \"Енергетика\" на Еврокомисията се посочва, че цената на руския газ у нас е 19,92 евро за мегаватчас, което нарежда страната ни сред получаващите на най-висока цена доставки от \"Газпром\". Според документа по-ниски от българските газови цени има в Унгария - 19,86 евро/МВтч, в Италия - 19,69 евро, в Румъния - 19,65 евро, в Гърция - 18,97 евро, в Германия - 18,75 евро, в Литва - 18,60 евро, и в Латвия - 18,06 евро. По-скъпо, отколкото в страната ни, \"Газпром\" продава в Словакия - за 20,16 евро/МВтч, в Чехия - 20,38 евро, в Словения - 21,32 евро, и в Естония - 21,86 евро, пише още в доклада на ЕК. \n\"Булгаргаз\" обаче посочва, че тази цена не е вярна. Предложената на енергийния регулатор цена на руския газ през второто тримесечие е била 34,84 лева/MВтч, или преизчислена по фиксинг 1.95583 се получава цена от 17,81 евро/МВтч. Одобрената от Комисията за енергийно и водно регулиране тарифа е дори по-ниска - 34,04 лв., или 14,40 евро за мегаватчас, което е под цената на внасяния от Русия газ.   \n \t\n", "date": "2018.11.01", "title": "\"Булгаргаз\" обвини в некоректност ЕК"}
{"url": "http://www.duma.bg/node/178302", "text": "Правителството е все по-пасивно в прилагането на целенасочени реформи, обявиха вчера от КНСБ. Бюджет 2018 отново ще завърши с излишък, въпреки заложения дефицит от 1%. За поредна година правителството не изпълнява заявените намерения в тази посока, критикуват от синдиката. \nСиндикалистите припомнят, че според данни на финансовото министерство за периода 2009 до 2017 г., планираните капиталови разходи са били 48 млрд. лв., а реализираните - едва 38 млрд. лв. Ако тези 10 милиарда излишък бяха действително изхарчени за осемте години, то БВП трябваше да е с 32 млрд. лв. повече, а в края на 2017 г. икономиката ни щеше да достигне 131 млрд. лв., вместо сегашните 100 млрд. лева, категорични са от КНСБ. Според синдиката капиталовите разходи се изразходват нехомогенно и играят ролята на буфер, а не на стимулатор на икономически растеж. \n От КТ \"Подкрепа\" поискаха премахване на плоския данък. Синдикатът предложи вчера два модела на прогресивно данъчно облагане, което включва необлагаем минимум, равняващ се на минималната заплата. Първият е без максимален осигурителен доход и залага социалните осигуровки да станат \"плосък данък\". Ваня Григорова от \"Подкрепа\" посочи, че такъв не съществува в 40% от страните в ЕС, а в няколко други се отнася за част от заетите или част от дохода. Предлага се и въвеждане на добавка \"Солидарност\" - 20% данък върху доходите над 5000 лв., като за всички доходи до тази сума важат необлагаем минимум и 10% данък над него.  \n    \n \t\n", "date": "2018.11.01", "title": "КНСБ атакува правителството за все по-пасивните реформи"}
{"url": "http://www.duma.bg/node/178303", "text": "В България и на Балканите като цяло все още няма условия за радикален ислям. Това бе главната констатация на проведена в София кръгла маса \"Балканският ислям - бариера или мост за радикализация?\". Организатори на конференцията са Институтът за икономика и международни отношения (ИИМО), фондацията \"Фридрих Еберт\" и Българското дипломатическо дружество. На форума бе представен и едноименният сборник с разработки на бивши посланици, експерти и академични представители. \n\"Рискът на българска територия да бъдат осъществени терористични актове от радикални ислямски групировки е минимален. В България липсва критична маса от хора, способни да създадат логистична възможност за подобни действия\", подчерта проф. Искра Баева - историк от СУ \"Св. Климент Охридски\". Според нея причините за такъв извод е, че \"повечето български мюсюлмани изповядват традиционен ислям, който може да се нарече умерен. Проф. Баева припомни, че няма данни за българи джихадисти за разлика от други държани на Балканите. \nБалканският ислям е бариера пред радикализирането на мюсюлманите в Европа, заяви Любомир Кючуков, директор на ИИМО и бивш посланик във Великобритания. Той обаче добави, че тази бариера може бързо да бъде вдигната и да се засили заплахата от Близкия изток. По думите му Турция е най-голямата бариера, макар в страната да протича политическо утвърждаване на исляма. Кючуков смята, че президентът Реджеп Ердоган се стреми да удържи контрола върху религиозната радикализация. По думите му срещу радикалния ислям трябва да се противодейства чрез единодействие с широки общности на мюсюлмани.   \nПетър Воденски, бивш посланик в Турция, се спря на текущото засилване на исляма там - построени над 17 000 джамии след 2302 г., отменена е забраната за носене на хиджаб, има забрана на сцени с алкохол по филмите. Той припомни, че 12 турски партии има в съседни и по-далечни страни, а властта използва тази религия за политически цели.       \nБившият ни посланик в Албания и Косово д-р Боби Бобев обясни защо албанците не са религиозна нация, съжителствайки с християни, а защо при косоварите не е така, макар и те да са албанци. И в двете страни обаче врявали, че няма опасност от радикален ислям. \nМежду македонци и албанци няма тежка омраза, въпреки политическата конфронтация край бреговете на Вардар, увери журналистът и собственик на агенция БГНЕС Любчо Нешков. По думите му екстремисткият ислям няма корени сред албанците. \nЛюбчо Трохаров, с богатия си посланически опит в Белград, Сараево и Загреб, смята, че проблемите на Западните Балкани не могат да бъдат решени без външна намеса, макар тя не винаги да е адекватна. \n    \n \t\n", "date": "2018.11.01", "title": "Радикалният ислям нямал почва у нас  "}
{"url": "http://www.duma.bg/node/178266", "text": "В навечерието на Деня на народните будители предаването за музикално-сценични изкуства на програма \"Хоризонт\" \"Каста дива\" в партньорство с верига книжарници дари детски книжки на Дневния център за деца с онкохематологични заболявания в сградата на УМБАЛ \"Царица Йоана - ИСУЛ\". Центърът е за деца на активно лечение, на поддържаща терапия и деца, успешно преборили болестта. Eкипът на предаването посвети дарението на Монсерат Кабайе. Когато през 2013 г. певицата гостува в България, в интервю на водещата Росица Кавалжиева тя споделя за благотворителната си дейност, свързана с децата. Това вдъхновява екипа да започне поредица свои проекти.   \n \t\n", "date": "2018.11.01", "title": "\"Каста дива\" дари книжки на дневен детски център"}
{"url": "http://www.duma.bg/node/178269", "text": "Повече от два часа и половина продължи грандиозният концерт на иконата на българския фолклор Гуна Иванова, с който тя ознаменува двойния си юбилей - 50 г. на сцена и 70 г. в живота. Над 3000 зрители пяха и извиваха кръшни хора в ритъма на любимите песни \"Отвори ми, бело Ленче\", \"Луди млади години\", \"Кате, Кате\". Концертът \"Българийо, майчице свята\", организиран от Фен фолк тв, премина под въздействаща патриотична рамка и почитателите останаха очаровани от силните послания на \"Песен за Самуил\", \"Заплакала е Стара планина\", \"Българийо, ти наша майко свята\", \"Отдавна ли си, момне ле\"... Гуна Иванова поздрави учителското съсловие със специалната песен \"Учителко любима\", като на сцената покани една от своите учителки - Вяра Начева, оставила трайна следа по пътя й. Развълнувана до краен предел, публиката бурно аплодира и другите изненади в спектакъла: гост изпълнителите - внучките на Иванова Ива и Велислава Костадинови, които се представиха блестящо, Райко Кирилов, трио \"Евридика\", Даниел Спасов и Милен Иванов, формациите \"Армейска песен\" и \"Ладена\". Инструменталното надсвирване на виртуозните Сашко Велков, Валери Димчев, Стоян Джамбазов-Джемби и целия оркестър разпалиха допълнително \"огньовете\" в препълнената зала 1 на НДК. \nДесетки поздравителни адреси и кошници цветя заслужи Гуна Иванова, сред тях от президента  Румен Радев, председателя на НС Цвета Караянчева, министъра на отбраната Красимир Каракачанов, омбудсмана Мая Манолова, от кметове и културни институти от цялата страна. За своята 50-годишна дейност юбилярката бе удостоена с високата награда \"Кристална лира\", връчена й лично от председателя на СБМТД Станислав Почекански. След концерта час и половина обичаната певица получаваше поздравления и букети и се снимаше с верните си почитатели. На които Гуна благодари с дълбок поклон...     \n \t\n", "date": "2018.11.01", "title": " Нестихващи овации и кръшни хора на концерта на Гуна Иванова"}
{"url": "http://www.duma.bg/node/178270", "text": "Драматизацията на \"Антихрист\" от Емилиян Станев си е своего рода \"лудост\", но бих казал \"задължителна лудост\". В едно време на глобализация \"Поучително житие на грешника и смешника Теофил за митарствата на душата му\", така нарича в началото своя роман авторът, звучи изключително съвременно, тъй като с отварянето на границите \"митарствата на душите ни\" като че ли набират нова сила, отбелязва Бойко Илиев - директор и режисьор на Нов театър - НДК. \nТози спектакъл-приказка сякаш се ражда от пепелищата на варварството и издига глас през времето, като към горчивината на мъдростта се прибавя сладостта на спомена. ...Той ни поднася заедно с приключенията на Еньо по време на падането на Търновград и някои горчиви истини за народностната ни характерология. Подсказва ни творческата ни мъдрост, диалектиката на самопознанието ни, с което сме могли да се утвърждаваме и да се самоотричаме, пише Бойко Илиев, автор на драматизацията и режисьор на спектакъла. В ролите са Веселин Калановски, Любомир Ковачев, Елена Петрова, Ники Сотиров. Сценография Тина Арканджели, костюми Тотка Дочева-ТОДА. Спектакълът \"Антихрист\" ще се играе днес, 1 ноември, и на 17 т.м. от 19 ч. в Нов театър - НДК.   \n \t\n", "date": "2018.11.01", "title": " Магията на спектакъла \"Антихрист\""}
{"url": "http://www.duma.bg/node/178272", "text": "Днес художниците обикновено стават обект на медийно внимание, когато откриват свои изложби. В случая не става дума за цяла експозиция, а само за 3 нови портрета. С тях обаче художничката Светла Ватралова \"изригва\" отново срещу диктата на артпазара, залят от пейзажи, натюрморти, абстракции и потребителски \"украшения\" за голите стени в дневната или в хола. \nМакар да става дума за портрети, изобразените две деца и жена на зряла възраст не са позирали пред художничката. Те са рисувани колкото от ръката, толкова и от емоцията, усещанията и възприятията на Ватралова. Да извайваш едно дете върху платното сигурно е по-приятно, отколкото възрастен човек, по чието лице годините стоят като сложна плетка от емоции и преживяно. Но и детското лице и изражение си искат своето Децата покоряват със своята невинност, уязвимост, непохватност, с чара на \"неадекватността си\". От четката на Ватралова едногодишната Виктория ни гледа питащо и учудено, отворените устенца и пухкавите устни изразяват уплаха от нещо, на което ние, големите, дори няма да обърнем внимание. Цветът пък на лицето буквално зримо извайва максимата, че детското ухание е най-хубавият парфюм.  \nВторият портрет е на Матео, който е само с 2 години по-голям от Виктория. Той е многоетническа, \"междуконтинентална рожба\" - баща му е българин, а майка му е от Доминиканската република. И вече говори три езика. От него се носи невинна зрялост на дете на повечко годинки. Матео сякаш се е вгледал в нещо непознато, в което вече вниква, вероятно и го разгадава, но във всеки случай не предизвиква у него уплах. В същото време Ватралова е докарала онзи топъл матов цвят на лицето, който прави този тип деца така \"вкусни\" на целуване. \nИнтересното е, че и двата детски портрета са направени върху сивкаво-син фон - привидно той не е подходящ за деца. Но Ватралова е извадила най-топлите, най-меките оттенъци на тази багра, а и тя контрастира хармонично с маслиненочерните очи на двете деца, на косите и цвета на лицето.  \nТретият портрет изисква съвсем друго четене и светоусещане. Гледа ни Жана - зряла жена с блага усмивка, топъл поглед на големите и леко раздалечени очи и с благородно излъчване. Багрите са меки, мазките са плавни, четката на ваятелката сякаш е галила платното, самият портрет излъчва и ефирност, и вътрешна красота. Изглежда, благият характер е слабост, но и болка на художничката.  \nИ трите платна са така изваяни, че лицата наистина стоят като живи и очакваш следващата им реакция. Светла Ватралова заслужава внимание не само защото е майсторка на портрета. Днес стана ясно, че лелеяната навремето у нас пазарна икономика осакати не само самата икономика, здравеопазването, образованието, социалната сфера или спорта, но и изобразителното изкуство. Рисуват се пейзажи, натюрморти или абстракции, защото това се търсело на пазара. Така обаче от пазара отпадна портретът, макар той да е висшият пилотаж на рисуването (или пък сложни композиции с повече хора). А портретът е жанр, който с право претендира да е и паметта на една нация. Не че го няма, напротив - има го, но не на институционално ниво, а в частните колекции, където вече са попаднали и трите портрета на Ватралова.  \nОткога, например, не е правена национална изложба с портрети, изваяни от съвременни български художници? Камо ли по-често да се правят такива изложби. Светла Ватралова е от онези художници, които спасяват портрета от диктата на артпазара. Да, тя прави изкуство за частни колекции, което също е вид пазар, но това изкуство стои апокрифно на фона на общото течение. Учила е и при светилото Александър Поплилов     Художничката е от онова талантливо, но за съжаление оредяващо поколение, което е имало шанса да получи висш клас образование. Открива я Ненко Балкански, впечатлен от нейна рисунка като ученичка, за която казва, че така не рисували дори студенти от ІV курс в Художествената академия. В самата академия тя учи през 1961-1966 г. при друго светило - Александър Поплилов. Не била от продуктивните му студенти, но след време той схванал, че тя изобщо не е мързелива, а просто е самокритична и се стреми да си изпипа рисунъка. \nЕдно от големите признания за таланта й се случва преди 11 години в Софийския университет при откриването на Центъра за руски език с участието на тогавашните първи дами Зорка Първанова и Людмила Путина. Центърът носи името на жреца на руското езикознание акад. Виктор Виноградов. \nЗалата гръмва от аплодисменти, когато махат завеската от портрета на Виноградов - от платното гледа лице на широко скроен интелект, което излъчва и строгостта, и благородството, и мъдростта на учения. В погледа обаче се улавя и страданието на човека, минал през сталинистките лагери. Видиш ли платното, не може да не си кажеш, че третата възраст също може да е красива. Уникалното в случая е, че всъщност Ватралова е съживила покойник - акад. Виноградов е починал през 1969 г. на 75-годишна възраст. Тя го е пресъздала по предоставена й снимка, а портретът е трябвало да бъде сътворен буквално за седмица заради отриването на центъра.  \nВ цялата пък суматоха на церемонията забравят да представят самата художничка - някой се сеща за нея, но когато повечето присъстващи вече са напуснали залата. Ватралова не се обидила, дори й станало по-леко, защото се чувства неудобно в светлината на прожекторите, суетата й е чужда буквално на клетъчно ниво. Все пак леко й загорчало като от парче по-тъмен шоколад. Дни по-късно обаче племенничката на академика и негова колежка проф. Валентина Виноградова изрича  пред платното истинското признание: \"Приликата е поразителна\" Неслучайно покойният вече художник Гичо Гичев казваше, че портретите на Ватралова са извънземни. \nРазбира се, че тя е рисувала не само портрети. В морските й пейзажи, например, си личи, че я привличат противоположни състояния на природата. Земята и морето са като два хищника, вкопчили се един в друг. Водната стихия сякаш се стоварва да отхапе къс от земята, която се брани със сетни сили. Драматизмът се подсилва и от небето, което сякаш насъсква морето и земята към пределна ожесточеност. \nНо ето че пазарът отхвърля такова изкуство. И ощетени остават всички по веригата - потребителят, художникът, естетиката, възпитанието и високият вкус. Пазар ли трябва да бъдат изкуството и духовността?  \nМатео \nЖана \nЕдногодишната Виктория \n    \n \t\n", "date": "2018.11.01", "title": " Четката на Светла Ватралова одухотворява и деца, и възрастни "}
{"url": "http://www.duma.bg/node/178271", "text": "Тези дни в Пловдив звучи джаз - започна джаз фестивалът, джаз магията, свързана с известната джаз изпълнителка Мирослава Кацарова, която продуцира събитието. Той е продължението на Пловдивските джаз вечери, чийто вдъхновител и директор беше знаменитият Теодосий Спасов. Предизвикателството към Мирослава Кацарова беше отправено през 2015-а, а тази година в навечерието на 24 май тя беше удостоена за постиженията си с награда \"Пловдив\" в категорията \"Музика\". За три години в Пловдив гостуваха първокласни артисти: Кърт Елинг, Виктория Толстой, Ричард Бона, Дейв Уекъл, Майк Стърн,  Давид Линкс, Дони Маккаслин, Джошуа Редман, Джейсън Моран. \nСнощи фестът (31 октомври - 3 ноември) беше официално открит с невероятната певица и пианистка от Бразилия Елиане Елиас, носителка на няколко \"Грами\". В програмата бяха включени композиции от албума с музика от  бродуейския спектакъл на \"Човекът от Ла Манча\". Втората фестивална вечер включва два концерта - на Дина ДеРоуз и балканското дуо Влатко Стефановски/Теодосий Спасов. Гостенката ще изнесе и майсторски клас по пиано и вокал. Пловдивчани ще видят на живо басиста от квартета на Майлс Дейвис - Дейв Холанд. Той пристига с много известния саксофонист и композитор Крис Потър, за да свържат джаза със съвременната музика. Дейв Холанд става носител на званието \"Майстор на джаза\" през 2017 г., многократно получава \"Грами\". \nПоследната вечер е \"черешката на тортата\" с участието на световния джаз-саксофонист Ян Гарбарек. Който го е слушал вече, знае за какво преживяване и майсторство става дума.Той ще закрие фестивалната нощ със специалното участие на перкусиониста от Индия Трилок Гурту, който е свирил и с Теодосий Спасов. За концерта си индиецът е поръчал кофи с вода, с които да променя звука на инструментите. \nГолямата награда на Пловдив джаз фест ще бъде връчена тази година на първата джаз формация в България, създадена през 1971 г. именно в Пловдив - \"Бели, Зелени, Червени\" в техния последен състав, който от 1991 г. е ръководен от Веселин Койчев. Всяка вечер в клуб \"Би боп кафе\" ще има концерти на български джазмени, които се очаква да прерастнат в джем сешъни.   \n \t\n", "date": "2018.11.01", "title": "Пловдив джаз фест 2018 очарова почитатели  "}
{"url": "http://www.duma.bg/node/178265", "text": "Ученици и студенти ще влизан безплатно на концертите на Софийската филхармония до края на календарната година. Инициативата е по повод Деня на народните будители. Срещу представяне на документ на касата на зала \"България\" всеки учащ ще може да получи безплатен пропуск за ноемврийските и декемврийските концерти от юбилейния афиш на филхармонията. Това ще се случва два часа преди началото на съответния концерт при наличието на свободни места. В промоцията не са включени концертите от образователната програма \"Фортисимо фамилия\".   \n \t\n", "date": "2018.11.01", "title": "Безплатен вход за учащи на концерти на Софийската филхармония"}
{"url": "http://www.duma.bg/node/178256", "text": "Варненката Бриана Петрова е актуалната \"Мини Мис Свят\". Тя спечели златната корона преди дни в международния конкурс, провел се в Солун, Гърция. \nКрасивото момиче е родено на 16 юли 2009 г. в морската ни столица. Ученичка е в III клас в СУ \"Гео Милев\". Наричат Бриана детето чудо, защото освен с хубост, поразява и с таланти. Започва да свири на пиано на 4-годишна възраст в школа \"Ритъм и звук\" с художествен ръководител Наталия Стойнева. Явява се на много национални и международни конкурси, където печели престижни награди като лауреат I степен (Белград, Хърватска, Испания, Австрия, Черна гора и др.). На 6 години тръгва на уроци по латиноамерикански танци в КСП \"Кристал\" - Варна. Участва в различни престижни състезания както индивидуално, така и с партньора си Ники Джамбазов, с когото завоюват златни медали не само в тяхната възрастова група, но и при по-големите. Бриана се занимава и с поп и джаз пеене във фондация \"Звезди на изкуството\" с вокален педагог Мила Маврова, където също печели много награди. \nЧлен е в клуба на \"Успелите деца на фондация Бербатов\". Също така участва и в благотворителни проекти и каузи за малчугани в неравностойно положение \"Системата ни убива\" със съдействието на Габи Шкодрова. Въпреки крехката си възраст, до момента има завоювани 50 златни медала, 3 сребърни, 3 бронзови и много купи.   \n \t\n", "date": "2018.11.01", "title": "Наше дете чудо стана \"Мини Мис Свят 2018\""}
{"url": "http://www.duma.bg/node/178241", "text": "В някои от големите градове в Белгия празничните декемврийски базари вече няма да се наричат коледни, а зимни. Причината да се избягва асоциацията с Коледа е хората от други вероизповедания да не се чувстват дискриминирани. \nМестната управа в Брюж първа оповести, че Коледният пазар в града вече ще се нарича зимен. На базара все пак ще има коледно дърво. \nДруги големи белгийски градове като Брюксел, Гент, Антверпен и Хаселт също ще последват примера на Брюж и ще изключат Коледа от имената на базарите си. \n\"Криворазбрана толерантност\" - така представители на най-голямата белгийска партия - националистическия Нов фламандски алианс - нарекоха решението на местните власти. Организаторите пък се оправдават, че по този начин искат да рекламират повече другите си атракции - като зимните пързалки и виенските колела, които не били свързани с празника.   \n \t\n", "date": "2018.11.01", "title": "Коледните базари вече ще са... зимни"}
{"url": "http://www.duma.bg/node/178257", "text": "Известна американска верига ресторанти за бързо хранене представи прототип на мобилна фабрика за пици, където робот приготвя специалитета по време на движение в модифициран пикап. Процесът отнема 6-7 мин., което позволява съществено да се разшири регионът на доставките. От компанията обаче не уточниха кога роботите ще бъдат пуснати в серийно производство. \nПиците са направени предварително и се съхраняват замразени в хладилното отделение на пикапа. Роботите изпичат в пещ поръчаната и я доставят до адреса. Преди да поднесат пицата на клиента, я поставят на дъска и разрязват на шест парчета, след което я слагат в кутия. \nОт японския автомобилен гигант, разработил колата за пици, правени от робот, обещават нулево равнище на отделяни вредни емисии, защото бензиновият двигател ще бъде заменен с водороден.   \n \t\n", "date": "2018.11.01", "title": " Роботи приготвят и доставят пици"}
{"url": "http://www.duma.bg/node/178258", "text": "Coциaлнaтa мpeжa туитър oбcъждa възмoжнocттa зa пpeмaxвaнeтo нa oпциятa зa xapecвaнe нa cъoбщeния. В близкo бъдeщe обаче eдвa ли това щe се случи, уточни гoвopитeлят нa кoмпaниятa Бpeндън Бopмън, пpeдaдe Тhе Dаіlу Теlеgrарh. Новината е свързана с едно от изказванията на изпълнитeлния диpeктop нa бранда Джaк Дopcи, който зaяви в прав текст, чe нe e пoчитaтeл нa oпциятa c фopмaтa нa cъpцe и cкopo би ce oтъpвaл oт нeя. \"Koнкpeтни cpoкoвe нямa\", добави той. Дopcи изрази нeдoвoлcтвoтo cи oт фyнкцията по време нa cpeщaтa нa виcoкo paвнищe WІRЕD25. \nОт екипа пo кoмyникaции нa социалната мрежа разкриха, чe пocтoяннo \"пpeocмиcлят вcичкo, кoeтo зacягa ycлyгaта, включитeлнo пocочeнaтa oпция\". \"Hиe cмe нa paнeн eтaп oт paбoтaтa и зa мoмeнтa нe плaниpaмe дa дaвaмe пoдpoбнocти\", съобщиха още от компанията. \nПoтeнциaлнoтo пpeмaxвaнe нa пoдoбeн бyтoн oт туитър e чacт oт ycилиятa зa cъздaвaнe нa пo-пoдxoдящa cpeдa зa пpoвeждaнe нa дeбaт пo плaтфopмaтa. \nMeceчнaтa ayдитopия нa мрежата дocтигнa oкoлo 355 млн. дyши пpeз юли, а пазapнaтa кaпитaлизaция нa бранда нaдxвъpля 24 млpд. дoлapa.   \n \t\n", "date": "2018.11.01", "title": "Туитър може да махне опцията за харесване"}
{"url": "http://www.duma.bg/node/178259", "text": "Варна ще бъде домакин на Дни на аржентинското кино от днес до 4 ноември. Осем заглавия от последните години ще представят едни от най-награждаваните филми, най-известните режисьори и най-популярните актьори в третата най-развита кинематография на Латинска Америка. Ретроспективата ще помогне на зрителите да се ориентират в една богата култура, в историята и днешния ден на страната, обитавана от хора с различен етнос и произход, които обаче се вълнуват от същите общочовешки проблеми - любов, достойнство, стремеж към успех... И, разбира се, ще има футбол. \nСъбитието дава началото на Есенния салон на изкуствата в града и се организира с финансовата подкрепа на община Варна и посолството на Република Аржентина у нас. Всички прожекции са със свободен вход и ще се състоят в зала 5 на Фестивалния и конгресен център, където е подредена и съпътстващата изложба \"Аржентина - приятел на света\".   \n \t\n", "date": "2018.11.01", "title": "Дни на аржентинското кино завладяват Варна"}
{"url": "http://www.duma.bg/node/178260", "text": "Художничката Дили Бозаджиева и поетесата Мария Цветкова в Деня на народните будители канят на уникална митична стихотворно-картинна изложба. От преплитането на творческите пътища на двете талантливи дами се ражда тази изключителна колаборация. Събитието с вход свободен ще предложи на ценители поетично четене, в което картините са вдъхновени от стихове, а стиховете - от картини. Артистичното пространство на Project lab - Project Cafe (бул. \"Княгиня Мария-Луиза\" 58), ще е домакин на проявата.   \n \t\n", "date": "2018.11.01", "title": " Канят на поетично-картинна колаборация с вход свободен"}
{"url": "http://www.duma.bg/node/178284", "text": "ДЕН НА НАРОДНИТЕ БУДИТЕЛИ. За първи път е честван в Пловдив през 1909 г. От 1921 до 1945 г. е общонационален празник. След дълго прекъсване честването е възобновено през 1992 г., когато 1 ноември официално е обявен за Ден на народните будители и неприсъствен за всички учебни заведения в страната. От 1991 г. Съюзът на учените в България отбелязва Деня на народните будители и като свой празник. Този ден с решение на Съюза на българските журналисти е и Ден на българската журналистика. ПРАЗНИК НА КОТЕЛ. Отбелязва се в Деня на народните будители с решение на ОбС от ноември 1993 г. Днес празнуват и жителите на Тетевен. На тази дата през 1877 г. градът е освободен от турско робство. 1864 - СЪЗДАДЕН Е КОНЕЗАВОДЪТ \"КАБИЮК\" В ШУМЕН. По време на Руско-турската освободителна война (1877-1878) всички коне са извозени от отстъпващата турска армия в Анадола. Същинското възстановяване на дейността на стопанството датира от есента на 1894 г. под името \"Държавен конезавод, склад за жребци и ремонтно конско депо \"Кабиюк\". През 2004 г., с приемането на Закона за животновъдството, стопанството е преименувано в \"Държавно предприятие Кабиюк\". 1900 - ПУСНАТА Е ПЪРВАТА ВЕЦ У НАС. \"Панчарево\" е и първата водноелектрическа централа на Балканския полуостров, с изграждането на която се поставя началото на общественото електроснабдяване в България. Захранва 600 лампи, осветяващи София, електрически трамвай и произвежда двигателна сила за индустриалните предприятия в столицата. София става една от първите електрифицирани европейски столици. През 1986 г. ВЕЦ \"Панчарево\" е обявена за паметник на културата. На 1 ноември 1974 г. е открита водноелектрическата каскада \"Белмекен-Сестримо\". 1944 - СЪЗДАДЕНА Е БЪЛГАРСКАТА ХОРОВА КАПЕЛА \"СВЕТОСЛАВ ОБРЕТЕНОВ\" (дн. Национален филхармоничен хор \"Светослав Обретенов\"). Основана е като Държавен хор при Радио \"София\" от композитора Светослав Обретенов, пръв ръководител и главен диригент. През 1954 г. Държавният радиохор е преименуван на Българска хорова капела. След смъртта на Светослав Обретенов (16 май 1955 г.) с указ от 8 октомври 1955 г. носи неговото име. След 1981 г. капелата се присъединява към състава на Софийската филхармония. 2006 - УМИРА СТОЙЧО МАЗГАЛОВ, АКТЬОР (Р. 1930 Г.). Играе в театъра в Перник (1954-1955), в театър \"Трудов фронт\" (1955-1964), в театър \"Народна сцена\" (1964-1966). Един от основателите на Театър \"Сълза и смях\" и негов директор и художествен ръководител от 1969 до 1983 г. През 1985 г. играе в Народния театър. Член е на Съюза на българските филмови дейци. Носител на орден \"Кирил и Методий\" - II степен. Играе в 47 филма, сред които \"Песен за човека\", \"Цар и генерал\", \"Осмият\", \"Тримата от запаса\", \"Тайфуни с нежни имена\", \"Войната на таралежите\", \"Хан Аспарух\" и др.   \n \t\n", "date": "2018.11.01", "title": "Датата"}
{"url": "http://www.duma.bg/node/178285", "text": "\nМного добри думи могат да се кажат за инициаторите и работилите по проекта \"Визия за България\". Това е един огромен и мащабен материал, с който са трасирани направленията, в които да се развива страната през следващите години и десетилетия. Похвално е, че направлението на НС на БСП \"Публични политики и анализи\" е подготвило появата на този документ. Това е станало чрез участие на неговия състав, членове на ИБ, НС, депутати и специалисти от различни институти. Подобен материал през годините след промяната (1989 г.) БСП не е правила. От голямо значение е фактът, че партията включи целия си ръководен кадрови потенциал за разясняване целите и съдържанието на Визията. Това става на срещи с хората по области, общини, селища и обществени организации. Интересът е осезаем. Правят се много разумни предложения за нейното допълване и промени.  \nАз ще се включа в обсъждането на Визията в онази част от нея, която се отнася за земеделието. Много неща са предложени, но това не е достатъчно. Материалът е разхвърлен - например земеделието в планинските и полупланинските райони. Управлението на земята и хидромелиорациите са в други раздели.  Изложеното не е логично подредено  \nПропуснати са или малко се третират основни неща, които трябва да се решават в отрасъл земеделие. В този смисъл малко ревнувам (в добрия смисъл), че другите направления са много по-добре развити.  \nОтрасъл земеделие се простира на повече от 50 млн. дка използвана земя, което представлява 45% от територията на страната. Това е отрасълът, който произвежда хранителни продукти за консумация в прясно състояние и суровини за хранителната промишленост - зърно (хлебно и фуражно), мляко, месо, плодове, зеленчуци, грозде и др. Как използваме това национално богатство и кой се облагодетелства от него? Известно е, че българската земя вече не ни храни. Ние я превърнахме в източник на суровини за ЕС и други страни. Става дума за огромния износ на зърно и маслодайни семена. Продукти с ниска добавена стойност. Станахме добър и голям пазар за внос на хранителни стоки - мляко, месо, плодове, зеленчуци и произведения от тях. Вече се оплакваме, че има недостиг на работна ръка и в земеделието и в животновъдството. Но много от нашите сънародници, напуснали страната, работят в земеделието на Гърция, Италия, Испания, Великобритания и др. страни. Отговаряме ли си на въпроса защо?  \nМного пъти е констатирано, че земеделието ни е монокултурно. 94% от орната земя (нивите) са заети със зърнени и маслодайни култури (61+33). Намаляха площите на зеленчуците и трайните насаждения, а тези на фуражните култури 9 пъти - от 9 на 1 млн. дка. Катастрофално е положението на животновъдството. Броят на различните видове животни е намалял от 2 до 6 пъти и съответно и продукцията от тях. Едрите фермери, тези с над 1000 дка, обработват 82% от земята, отглеждат само 12% от животните. Те на 1000 дка имат 6 животновъдни единици, докато техните европейски колеги по 55-60. Българската земя обедня не само на хора, но и на животни. Не е ли за тревога обстоятелството, че повече от 30 години средната млечност от крава се задържа на ниско ниво около 3500-3600 л, въпреки че техният брой е намалял повече от два пъти. От една крава произвеждаме годишно (по статистиката) едва 45-50 кг месо. Произвеждали сме 180, а европейските страни по 200-250 кг. Парадоксално е, че производството на говеждо, овче и свинско месо, взети заедно, е по-малко от птичето - около 100 хил. тона. За катастрофалното състояние на животновъдството може да се съди и по един важен икономически показател. Неговият дял от брутната продукция на отрасъл земеделие е едва 23-25%, докато би трябвало да надхвърли 45%. \nЧесто у нас ще се чуят думите \"нашето земеделие е добре, защото изнасяме много земеделска продукция и валутното салдо (износ-внос) е положително - около 1,2 млрд. евро\". Забравя се, че в миналото износът е достигал 4,5 млрд. щатски долара.  Не е за гордост да изнасяш суровини \n  \n- зърно и маслодайни семена с ниска добавена стойност и да внасяш хранителни продукти с висока добавена стойност, каквито са млечните и месните, плодовете и зеленчуците. Валутното салдо за животните и продуктите от животински произход е отрицателно и надхвърля 230 млн. евро, на зеленчуците и плодовете - 100 млн. Нашият износ на зърно е от порядъка на 5-6 млн. тона, на маслодайни семена - 1,2 -1,5 млн. тона. В същото време внасяме над 200 хил. тона месо при положение, че населението е намаляло с 2 млн. човека, а консумацията на човек е едва 45-50 кг. Голяма част от месото, което консумираме, е вносно - свинското 60%, говеждото - 50%, птичето повече от 33%. Не е по-добра ситуацията с млякото и млечните продукти. За зеленчуците и плодовете се знае, че вносът надхвърля 80%. Целта, която трябва да си поставим във Визията, е да станем нетен износител на месо, мляко, плодове и зеленчуци и техните производни. Не става дума да спрем вноса - това не може да стане. Да вземем птицевъдството. Произвеждаме над 100 тона месо, изнасяме около 50 хил. тона. В същото време внасяме 100 хил. тона или ние сме нетен вносител и на птиче месо. Изнасяме нашето, което е с по-ниско съдържание на вода, внасяме чуждо с по-високо водно съдържание. Всеки разбира кой печели от тази търговия, но губещ е българският потребител. \nСубсидиите в земеделието вече надхвърлят 2 млрд. лв. - близо 800 млн. евро по различните програми, посочени от ЕС, други 350-400 млн. евро за развитие на селските райони. Отделно са сумите от националния бюджет - около 300 млн. лв. Обществото не е усетило осезаемо ползата от тези огромни субсидии. Тук големият въпрос е  \nкой получава тези суми  \nТе отиват в големите земеделски производители на зърно и маслодайни семена и недостатъчно за животновъдството, плодовете и зеленчуците. Нереалистично е записаното във Визията, че БСП ще въведе таван на субсидиите до 60 000 лв. Европейският съюз предлага 60-100 хил. евро, а ние - два пъти по-малко. Този таван трябва добре да се обмисли. За да се разбере колко лошо използваме нашата земя, ще приведа още няколко числа. От декар земеделска земя произвеждаме годишно едва 80-85 евро. По този показател само Латвия е след нас. Средният показател за първите (15) страни членки на ЕС надхвърля 280 евро. Няколко страни получават значително повече - Холандия - 1470 евро, Белгия, Италия, Дания и Германия - 350-600 евро. Новоприетите страни (13) също ни надминават - средно 135 евро, а Чехия, Полша, Унгария и Словения - от 140 до 257 евро. Ето един акцент за Визията - за ефективно използване на земеделска земя. \nМного пъти земеделието е обявявано от различните партии за приоритет, но това никога не е ставало. Програмите им са общи, без конкретни цели, изразени в числа. За толкова години партиите не се споразумяха да се изготви и приеме Национална стратегия за развитие на отрасъла за един по-дълъг период от време и тя да се изпълнява от различните правителства. При всяко следващо правителство всичко започва отново. Разработки с подобно заглавие има няколко, но те не отговарят на поставената цел, а и противоречията между партиите ги оставят на забвение. Всичко е оставено на стихията на пазарната икономика. Често отговорите са: такива са регламентите на ЕС (ОСП), а ние наша позиция нямаме. У нас не се знае кое ведомство отговаря за прехраната на нашия народ с български храни. Тук е следващият парадокс - увеличават се чуждестранните туристи, увеличава се и вносът на хранителни продукти. \nФундаментът на земеделието  са земята и хората. Тези две понятия заедно със собствеността, ползването, производствените структури и търговията със земеделска земя се включват в общото понятие Поземлени отношения. Неразделната част от тях е и регулирането от държавата. От тези отношения произтичат всички добри и лоши последствия за обществото. Те определят структурата на земеделските култури, развитието на животновъдството, разпределянето на субсидиите, внедряването на иновациите и още много други неща. \nЗа да се реализират повечето от идеите, заложени в проекта на Визията, а и онези, които ще се добавят при окончателното завършване, ще са необходими нови закони или изменение и допълнение на съществуващите. През последната година от 19.09.2017 г. въз основа на питането на народните представители проф. Светла Бъчварова и Георги Гьоков към министъра на земеделието, храните и горите Румен Порожанов относно политиката на министерството за създаване на ред се ускори работата по изготвяне на проект на Кодекс за поземлените отношения. МЗХГ извърши огромна работа и на 10.10.2018 г. Комисията по ЗХ е разгледала извършеното и е констатирала, че липсват текстове, уреждащи собствеността върху земеделските земи като начин на придобиване, разпореждане и управление. Законопроектът следва да уреди и формите на поземлените отношения, включително и арендните, опазването на селскостопанското имущество и др. Въз основа на тези аргументи е предложила и НС на 12.10. т.г. удължава срока за представяне на законопроекта до 28 февруари 2019 г. В настоящия законопроект липсват много неща като например: спиране раздробяването на земята при наследяване; ограничаване размера на собствеността и ползваната земя; търговията със земя и нейното регулиране,  орган за тази дейност; слагане ред в арендните отношения, които са част от поземлените отношения.  \nВ досегашното съдържание на проекта за Кодекса липсват регламентите на Резолюцията на Европейския парламент, приета на 27 април 2017 г., отнасяща се за актуалното състояние на концентрацията на земеделските земи в ЕС и как да се улесни достъпът на земеделските стопани до земята. Тази резолюция се основава и на 6 други предшестващи я доклади и решения на международни, европейски институции и предложения на обществени организации. Другото, което е важно за Резолюцията, е, че тя се отнася главно за нас и още 2-3 страни и сме цитирани като страна с прекомерна концентрация на земеделска земя като собственост и ползване. В настоящата статия, няма да я коментирам, защото това направих в няколко броя на ДУМА през миналата и тази година. Тя съдържа 42 регламента и отговаря на духа (замисъла) на Визията за България, отнасящ се за земеделието. Подходящ е моментът групата, която работи по този раздел на Визията, да изчете внимателно Резолюцията и да предложи писмено на работната група от МЗХГ какво да се включи в законопроекта за Кодекса. То може да не се приеме, но тогава ще се види как (не)изпълняваме Решенията на ЕП. Във Визията са пропуснати горите  заемащи повече от 42 хил.кв.км - 38% от територията на страната. Структурата на БСП и парламента включват направления земеделие, храни и гори. С това име е и министерството. Не знам как са се почувствали сега, като са видели този пропуск, занимаващите се с тази дейност. Там има много добри специалисти, които могат да кажат какво да се включи във \"Визия за България\" и това да бъде заедно със земеделието. Подобно е положението и със здравеопазването на животните, и контрола на храните от ветеринарните специалисти. \nНакрая искам да изразя моята съпричастност и подкрепа на всички онези, които предлагат демографската криза да бъде водеща във Визията. Всички следващи действия и раздели да бъдат насочени към спасяване на българската нация и държава.  \n    \n \t\n", "date": "2018.11.01", "title": "Земеделието във \"Визия за България\" "}
{"url": "http://www.duma.bg/node/178286", "text": "За теб, учителю, будителю български, са нашите благодарствени думи! Нашата почит към тебе е за твоя труд, за светлината, с която озаряваш умовете, за топлината,  която внасяш в душите! Ти заслужаваш поздрави, усмивки и цветя! Поклон на тебе, учителю! \nТрижди проклети да са тези, които не те признават, които те хулят и нараняват! Без теб, учителю, никое общество не може да съществува и да върви напред! Кой би придобил знания и мъдрост без тебе, учителю? Ти с родителска обич и внимание поемаш децата ни, за да ги въведеш в знанието, да ги обучиш в науките, да ги научиш на вежливост и справедливост. \nДнес учителят е подценяван, отричан, хулен. Неговият труд не се признава и не се оценява подобаващо. Всичките \"реформи\", които от години унищожават училището ни, се стоварват върху него. Всичките капризи на днешните родители трябва да търпи. Посяга се на достойнството му, застрашено е физическото, психическото и духовното му оцеляване. \nЗащо стана тъй, че първата, най-необходимата, най-почитаната професия - УЧИТЕЛСКАТА, остана без престиж? Защо бягат от учителството младите, защо само по крайна необходимост поемат тази стара и благородна професия? Защо държавата сега е решила да предприеме крайни мерки - със \"съкратен курс на обучение\" да подготвя хора от други професии за учители в класните стаи, останали без педагози. \nУчителят е в основата на всяко обучение. Без него няма  лекари, няма икономисти, няма адвокати, няма програмисти, няма никакви специалисти. Нашите управници от годините на прехода носят голямата вина учителят да е поставен на ниско стъпало, да е пренебрегван и неоценяван! Днешният недостиг на учители тепърва ще се отразява зле на нашата промишленост, на цялата ни икономика, на цялото ни общество. Това ще се отрази пагубно в бъдеще на страната и на нацията ни, ако изобщо остане такава след масовото бягство на млади българи през Терминал 2. \nДа бъдеш учител е призвание! Това е най-древната, неумиращата, вечната професия! Учителството е МИСИЯ, която трябва да бъде издигната подобаващо високо в обществената йерархия! Речено е: \"Почитай и уважавай учителя като родителя!\" \n Вярно е, днес имаме и учители, които са далеч от идеала ни за тази професия, които не са качествени професионалисти, които нямат душа за децата и са недостойни да бъдат в лоното на великата педагогическа гилдия. Но вината за това носи цялото общество и най-вече управниците на държавата. През целия злополучен 30-годишен преход нашите правителства отричаха възпитанието на младото поколение (то, видите ли, било \"комунистическа отживелица\"), правеха неуспешни промени в образованието, пропускаха сериозната подготовка на учителските кадри, изоставяха тяхната специализация и квалификация, избутваха все на заден план финансирането и заплащането на учители и възпитатели. Сериозно ли е днес да се говори как \"след три години учителските заплати ще се удвоят\"? В резултат на държавното пренебрегване и бездействие сега берем горчиви плодове: лошо образована, невъзпитана, агресивна младеж, която дори не иска да се труди, създава проблеми на родители и общественост! Изключенията само потвърждават правилото. \n   Управници наши, ако искате държавата да върви по правилните пътища, ако искате да съществува и да се развива добре обществото ни, ако искате да ни има като българи, започнете от УЧИТЕЛЯ! Поставете го на първото място, което той е имал през годините и достойно е заслужил!  \n       \n    \n \t\n", "date": "2018.11.01", "title": "Поклон, учителю народни!"}
{"url": "http://www.duma.bg/node/178287", "text": "Помните ли какъв скандал се развихри миналата година, когато МОН пусна в училищата въпросите на една джендър фондация в коя тоалетна ходят учениците - в мъжката или в женската? Пък се оказа, че министерството вече пет години си сътрудничи с джендърите. Но родителският гняв накара министър Вълчев да забрани анкетата. А сетне МОН забрани на НПО-та да влизат в училище без разрешение на министъра. Обаче го направи по повод на... посещение на президентшата Десислава Радева и представители на фондацията й \"Живата вода на България\" в едно училище във Велико Търново, където говорили за запазването на българските традиции...  \nСкочиха обаче над 20 сдружения и фондации да искат отмяна на забраната, щото нарушавала автономията на училищата. Напомням кои бяха: фондация \"С.Е.Г.А. - Старт за ефективни граждански алтернативи\", фондация \"Център за приобщаващо образование\", фондация \"Джендър образование, изследвания и технологии\", фондация \"Саворе\", Дружеството на ООН в България, фондация \"Глобална инициатива в психиатрията\", Асоциацията на парковете в България, Българската асоциация по семейно планиране и сексуално здраве, СНЦ \"Алианс за регионални и граждански инициативи\" (АРГИ), фондация \"Рома - Лом\", сдружение \"Младежки клуб Рома - Столипиново\", Асоциация ЛИДЕР - Благоевград, СНЦ \"Алтернативи, доброволчество, развитие - Шумен\", сдружение \"Европейски пространства 21 - Русе\", WWW България, Българска фондация \"Биоразнообразие\", \"Грийнпийс\" - България, фондация \"БлуЛинк\", фондация \"Европейски институт\", фондация BCause и фондация \"ЕкоОбщност\". Следва да се разбира, че всичките тези са нападнали училището и се препитават от проекти, свързани с него. И само те ли? Към училището са се втурнали банки, молове, фирми, чужди търговски вериги, чужди застрахователни компании, мобилни оператори, \"Кока-Кола\" дори...  \nДа не говорим за паралелната образователна система, създадена у нас от фондация \"Америка за България\" и \"формираща ценности\" с обилни държавни пари на САЩ; за повсеместните програми пак с американски пари като \"Заедно в час\"; за платежоспособните пратеници на Сорос. И как няма да е така, след като ГЕРБ със закон разгради националната ни образователна система и я замени с хаотичен сбор от лесно достъпни за всякакви влияния и модели автономни училища! Затова шетат западни и южни чужди емисари из България, разпределят средства, определят проекти, \"обучават\" учители и училищни директори, раздават стипендии и награди, месят се в писането на учебните програми. Естествено, в проектите им не се споменават българският език, българската история и литература и - о, ужас!, националната идентичност. Скандалният бивш френски посланик дьо Кабан стигна най-далеч: настави учените ни да не наблягат на националната ни история, понеже тя била пречка пред европейското обединение.    \nНещо повече - в току-що обявеното намерение на МОН за промени в наредбата за приобщаващото образование на външни за училището лица и фирми се дава правото да кандидатстват за част от онези 25 млн. лв., които бюджет 2019 щял да отпусне за извънкласни дейности. И не само им се дава това право, ами се поставя изискване тяхното участие с \"услуги\" да е не по-малко от 5% от организираните занимания по интереси!     \nИ иначе днес е Денят на будителите и политици от всякакъв калибър ще се втурнат из училища и читалища да пеят лицемерни дитирамби за българщината, за народната свяст, за българския дух, любовта към родината и преклонението пред делото на Иван Рилски \"и сие велики българи\" - за повечето от които децата не са и чували в училище, нито пък ще чуят в извънкласните си занимания, понеже Будителите не са предвидени от МОН в направленията, определени за \"надграждащо\" обучение. А цялото ни общество пасува пред това престъпление и, увлечено да оцелява, апатично наблюдава как го тласкат по пътя към националното обезличаване чрез подмяна на образованието и на знанието, които в България отколе са били държавообразуващи. Знаете ли кой е вземал най-високите заплати у нас дори по времето на проклетия комунизъм при Вълко Червенков - шефът на БНБ и председателят на БАН. Днес държавата е отредила на учените ни, пък и на творците изобщо, да са сред най-ниско платените работещи. Будители ли? След години мачкане колцина запазват знания, интелект и свободен дух, та да будят другите?         \n\"Приятно нещо е да има човек топла соба, самун хляб, парче сланина и няколко глави праз лук, пък да легне и да мисли или да спи и да сънува\". Обаче. И памфлетите на Ботев вече са изхвърлени от българското училище. Няма как да събудят някого между дивите маски на Хелоуин и фалшивите слова на 1 ноември. Впрочем, Монголия току-що забрани Хелоуин в училищата, защото този чужд католически празник ерозира будистките традиции... Нашите социални мрежи бурно аплодират този акт. И толкова. Пък какви ли не глупости бълват социалните мрежи, нали знаете? \n\"Дали се зора довърши или се две нощи смесиха\"... \n \"В историята на българщината има работи, които поразяват съвестта и слисват разсъдъка. Българинът винаги е бил управляван от художниците на гнета, от теоретиците на злотворството, от протомайсторите на мамилото, от не знам какво властителско франкмасонство, безстидно в своите посегателства, безжалостно в своите светотатства. \nУ прабългари, у нови българи - се една песен: чернилото иде отгоре! Управникът е лекар на държавата; какво да се прави, когато тоя лекар е най-големият разпространител на зараза? На тези питания нито прабългаринът намираше, нито новобългаринът намира отговор. И охкаше първият, и охка вторият в съзнание, че техният повелител е винаги бил техен развратител и гонител\". \n               \n      \n \t\n", "date": "2018.11.01", "title": "Дали се зора довърши или се две нощи смесиха?  "}
{"url": "http://www.duma.bg/node/178291", "text": "Чудо нечувано и невиждано в ловешкото село Дерманци! Гвардейският представителен духов оркестър към Националната гвардейска част преминава с маршова стъпка под звуците на \"Шуми Марица\" по главната улица \"Васил Левски\". Хората от останалите все още обитаеми къщи излизат пред портите, гледат и не могат да повярват. Напети млади музиканти в парадни униформи и бели ръкавици свирят и набиват пети, опъват крака като струни под съпровода на марша. Толкова е тържествено! Повели са празнично шествие от площада по покритата с асфалтови кръпки главна улица. Дерманци празнува 150-годишнината от рождението на Христо Чернопеев - славния македонски войвода и борец за освобождението на поробените българи в Македонско-Одринския край. Най-видният дерманчанин в 800-годишната история на това голямо българско село.  \nПрекрасен ден, топло, слънцето грее, истинско \"циганско лято\". Най-накрая след месеци на организация, съпътствана до последно с пречки и изпитания, мечтата на кмета-социалист Николай Зашев се сбъдва. Преди края на втория и последен мандат като кмет той иска да остави на дерманчани едно впечатляващо преживяване - достойно за паметта на Чернопеев. Затова лично проверява всеки детайл - сцената на площада, подготовката на учениците в програмата, озвучителната техника на естрадата и при паметника на Чернопеев, където официалните гости ще изнасят речи, пакетите с храна за участниците, приготвени от семейството му, защото в селото вече няма ресторант. За негов ужас, а вероятно и нарочно, точно този ден от ЧЕЗ са решили да правят профилактика на системите, да режат дървета и да му опънат нервите. Накрая час преди празника благоволяват да пуснат тока в селото.  Шествието върви... При величествената гледка на свирещите и припяващи гвардейци, повели след себе си стотици щастливи и празнично облечени хора с венци и цветя за войводата, набрани от дворовете им, отрудените дерманчани забравят и всекидневните грижи, и недоимъка, и селската работа, и болежките. След гвардейците веднага вървят официалните гости. Малко са - щеше му се на кмета да докара в Дерманци и президента Румен Радев, но от президентството не отговориха на поканата. Интерес към празника на своя велик предшественик в родното му село не проявиха и наследниците на Чернопеев. Не дойде и министър, макар до последно Зашев да се надяваше на вицепремиера и военен министър Красимир Каракачанов. Нали е лидер на ВМРО, та не би пропуснал да почете македонския комита. Партията му се счита наследник на някогашната ВМРО, в чието ръководство е бил и Чернопеев. През годините Каракачанов винаги е идвал на годишнините от раждането или от героичната смърт на Чернопеев през 1916 г. в Първата световна война. Сега обаче като военен министър е много зает с търговете за модернизацията на армията, обясни депутатът от ВМРО (Обединени патриоти) Юлиан Ангелов, който бе на честването заедно със зам.-председателя на ВМРО Милен Михов. Честването на дерманчани уважи народният представител от БСП Милко Недялков. Сред официалните лица бе и кметът на Луковит Иван Грънчаров. Не са се отзовали на поканата нито кметицата, нито областният управител на Ловеч. Едва ли някой е очаквал да дойде и премиерът Бойко Борисов при положение, че няма ни с какво да се похвали, ни някоя лента да пререже. Много въпроси тук не са уредени - улиците не са ремонтирани от социализма, ВиК инсталациите са калпави, лятото често са на режим, а водата е некачествена, ЧЕЗ постоянно им спира тока... Но  сега е празник и всички проблеми са забравени \n  \nЗа пореден път община Луковит и ВМРО помагат на Дерманци да организира подобаващо честване на войводата, признава Зашев. Благодарение на това хората в селото наблюдаваха с възторг тържествените фойерверки в нощното небе, насладиха се и на концерта на ансамбъл \"Гоце Делчев\", с чиито танцьори извиха хоро на площада. А и гвардейците \"без връзки в МО\" едва ли щяха да маршируват и свирят из селото.  \nВсеобщият ентусиазъм завладя и местните участници в програмата. По ноти мина възстановката на битката на Чернопеевата чета с турците край село Баярци. Вълнуващо се представи и женската певческа група към местния пенсионерски клуб \"Христо Чернопеев\", която е гордост за селото с множество национални награди. Справиха се и детските танцови и певчески състави към основното училище. Празникът в центъра на селото продължи над шест часа. Дерманчани ще запечатат в паметта си този прекрасен ден в прослава на Христо Чернопеев, направил нещо нечувано за времето си - да жертва семейството си, изоставяйки жена и четири невръстни деца, за да хукне да освобождава братята българи на стотици километри от родното село. \n На 16 юли, точно преди 150 години, в Дерманци се ражда Христо Чернопеев, останал в историята с делата и подвизите си като легендарен войвода, капитан от Българската армия и деец на Националноосвободителното движение в Македония и Одринско, ръководител на Струмишки окръг на ВМРО. Неслучайно е наричан от много летописци \"най-романтичният деец на народоосвободителното движение\".  \nЗа жителите на община Луковит той е национален герой, почитан и от българи, и от македонци. Дори го сравняваме с Апостола и го наричаме \"Дерманският Левски\". Личности като Чернопеев ни вдъхват чувства на гордост и признателност. Това са герои, които децата и внуците ни трябва да познават. Затова тържественото честване по случай 150-годишнината му се организира през есента, за да могат в него да участват повече деца и ученици.  \nХристо Чернопеев живя и загина в името на българските национални интереси, в името на свободата и на обединена България. Нека неговият пример присъства в умовете и сърцата. Чернопеев се е сражавал редом до Гоце Делчев и Яне Сандански и на тях днес има кръстени градове. Дерманци заслужава да се нарича Чернопеево и това да остане за поколенията като уважение към големия борец за свобода.  \n Днес малцина биха разбрали саможертвата му за България Днес биографията на Христо Чернопеев не може да бъде разбрана. Трудно бихме си представили човек да напусне семейството и добрата си работа и да отиде да се бори за свободата на другите. Трудно разбираемо е днес да се докоснеш до хиляди организационни пари и да не вземеш нищичко за себе си и за семейството си. Трудно е за разбиране как един депутат напуска удобното си кресло в София и без да е принуден от никого - да поведе своята рота на война, за да загине. Трудно разбираемо е за онези, които са лишени от чест, родолюбие и достойнство. Но за всички нас той е пример и герой. Той полага своите кости и кръв в далечната македонска земя не за македонска нация и държава, а за българския народ. Днес неговият дух може би някъде витае между Щип и Ново село - Дерманци и Плевен. Това е важно да се повтаря и да се знае, защото неговото дело не е довършено. Да помним неговия пример за живот и саможертва за България. \n \nВарвари заличиха гроба на войводата в Щип \nЧували сме за поругани гробове в Македония на български войници. Но когато го видиш с очите си, страшно боли. Гробът на Христо Чернопеев в Ново село - квартал на Щип, не е просто осквернен. Той е заличен, изобщо го няма. Сега има равен площад с плочки на мястото, където през 1916 г. е положено тялото на капитан Чернопеев, надупчено от френски куршуми в битката при Криволак. Редом до него са погребани и 18 души от полка му. Героите са изпратени с почести в последния им път от местното българско население на Ново село, на които дори и не е хрумвало, че наследниците им след 100 години ще се тупат в гърдите, че са македонци.  \nЗа тържествеността на погребалната церемония и уважението на новоселци към падналите във войната герои свидетелстват стари снимки, увековечили момента. На тях се виждат 19 ковчега с телата на падналите за Отечеството воини. Те са от различни краища на тогавашна България, включително и от македонския. Друга снимка от погребението и вероятно от същия фотограф показва, че 19-те военни гроба са един до друг. Погребани са на гърба на новопостроената тогава църква \"Покров Богородичен\", а името на всеки от тях е било написано над кръста на стената. На един от тях е и името на капитан Христо Чернопеев. \nКазват, че допреди двайсетина години гробовете на българските военни в църквата в Ново село все още са съществували. Какво обаче заварихме, когато посетихме преди два месеца гроба, за да поднесем венец на Чернопеев по случай 150-та му годишнина? Сега там няма нищо, а деца от близките къщи играят и карат колелета буквално върху бетонираните кости на загиналите герои от войната. Никой обаче не знае със сигурност дали тленните останки още са там или македонските шовинисти, извършили това пъклено дело, са ги изровили и захвърлили някъде. \nЧувството пред този ужасяващ факт е необяснимо. Мълчим онемели, без думи. Правим снимки за сравнение със старите фотоси. По допълнителната мазилка на каменната основа на храма търсим знаци от издълбаните преди 102 години имена на погребаните. Откриваме вдлъбнати остатъци от малки кръстове и чертички от букви. Не знаем олеква ли ни от това или още повече боли. Невероятно колко усилия е положила измислената македонска държава, за да заличи от лицето на земята падналите в бой български войници и офицери. Брутално кощунство! Как изобщо човек би дръзнал да извърши това!  \nА най-отвратителното е, че \"заличеният\" в Щипско български войвода е посветил 16 години от живота си, жертвайки семейство и деца в Северна България, за да освободи прадедите на същите тези скопски вандали, лишили го след век от гроб.  \nГрупата от Дерманци не остава незабелязана. Негодуваме, спорим на площада със старите снимки в ръце, разпалени сме. Чудим се къде да поднесем венеца. Ако го положим на мястото на предполагаемия му гроб, рискуваме шовинисти веднага да го изхвърлят. Палим свещи в памет на 19-те герои в параклис до църквата, изброяваме ги поименно. Отнякъде се появява клисарят - мрачен и мълчалив, пита ни какво искаме. След като му обясняваме, става по-враждебен. Обяснява ни лаконично, че храмът е затворен и работи само в събота и неделя. Съветва ни да питаме свещеника, ако дойде, ама и той едва ли щял да знае нещо за гробовете. Малко по-късно попът изникна от някъде, но и той не е от приказливите. Казва ни, че нямал време и бърза за сватба. Събираме му пари, за да спомене Чернопеев и загиналите му другари от полка в съботната литургия. Обещава ни. \nНа тръгване минаваме покрай издигнатия от другата страна на храма величествен паметник на Гоце Делчев - някогашния съратник на Чернопеев във ВМРО. Нелепо е, че Република Македония е отдала почит към националния си герой - техният \"Левски\", само на метри от заличения гроб на българския войвода Христо Чернопеев.  \nБизнесменът от Дерманци Марин Гаврилов разказа, че от няколко години преговаря с властите в Щип за поставяне на паметна плоча на Чернопеев на стената на църквата, където е бил гробът му. За момент дори е щял да успее, след като преди година Общинският съвет в Щип взема решение за паметната плоча. Когато обаче надписът е готов, Общинският съвет възразява и отменя решението си. Ако България е държава, трябва да повдигне въпроса пред властите в Скопие. \n    \n \t\n", "date": "2018.11.01", "title": "Страстите Чернопееви "}
{"url": "http://www.duma.bg/node/178261", "text": "От специално проучване стават ясни любимите думи на българите. В онлайн анкетата се включиха 1000 души от цялата страна. Интересен е фактът, че сред тях има представители на почти всички възрастови групи: 28,3% са между 18 и 28 години, 28,5% - от 29 до 39, 24,2% - от 39 до 50, и 18,9% са над 50-годишни. \nОт всички участници в изследването 91,6% смятат, че всекидневната им реч съдържа повече от 50 на сто български думи. Като любими се открояват \"обич\", \"родина\" и \"благодаря\" (посочени от 389 човека). Сред останалите, които хората припознават като мили и родни думи, са \"либе\", \"обич\" и \"омая\". \nНай-използваните чуждици пък са \"ок\", \"мерси\", \"супер\" и \"уикенд\". При възрастовата група от 18 до 28 години съвсем естествено като по-често употребявани думи се явяват всички, свързани с технологиите: \"ъпгрейд\", \"иновация\", \"имейл\", \"копи/пейст\", \"скрийншот\", \"лайк\" и др. \nСред любимите народни будители на първо място се откроява Васил Левски, оставил най-дълбока следа както в самосъзнанието, така и в езика ни. До него се нареждат имената на Пейо Яворов, Иван Вазов, Христо Ботев, Добри Чинтулов, братята Евлоги и Христо Георгиеви, Любен Каравелов, Петър Берон и мн.др. \nЛюбимият откъс от българско произведение, който се нарежда на първо място с 38% цитирания, е първият куплет от \"Две хубави очи\" на Яворов. За непреходни родни творци са посочени Никола Вапцаров, Елин Пелин, Захари Стоянов, Петя Дубарова, Димитър Талев, а също така и автори от ново време - Георги Господинов, Георги Божинов и Ивайло Петров. \nДесетима от попълнилите анкетата ще получат ваучери на стойност 20 лв. всеки, предоставени от книжарници \"Хеликон\". \nПроучването е направено от проекта \"Как беше... на български?\". Инициативата съществува повече от година, родена от желанието на екипа на агенция за маркетингови комуникации Knowbox да уважаваме езика си и в същото време да не преставаме да бъдем модерни.     \n \t\n", "date": "2018.11.01", "title": "Ясни са любимите думи на българите  "}
{"url": "http://www.duma.bg/node/178246", "text": "\"За съжаление качеството ни на живот се влошава, защото се увеличава неравенството\" - Премиерът Борисов много си харесва бюджета за догодина. На какво отгоре, както казва народът. Вашето мнение като дългогодишен експерт и анализатор на икономическо-социалните проблеми у нас? \n- Бойко Борисов си харесва бюджета, защото следващата година, както се сещате, има да се правят по редовен път два вида избори - за Европарламент и местните избори. И евентуално може да се случи да има предсрочни парламентарни избори. Така, като гледам, ако продължават да се правят на разсеяни кой оглавява Агенцията за българите в чужбина примерно, се сещам за моя бивш шеф д-р Тренчев, който казваше, че има някои хора, дето не са за затвора, а за мазето на затвора... \nВ бюджета трябва да се гледа зад цифрите, които фактически са много оптимистични и затова искам да започна с една крилата фраза на нобеловия лауреат, видния британски икономист Роналд Хари Коуз. Той казва: \"Ако ще давате данните достатъчно дълго, те най-накрая ще си признаят.\" И аз реших да поизтезавам данните в бюджет 2019, за да могат да си признаят тайния замисъл. Какво всъщност говорят данните? Може да изглежда малко скучно за вашите читатели, обаче съм длъжна да кажа, че наистина има едно увеличение на заплатите в бюджетната сфера с 10% ей така, има за учителите 20%, има ръст на минималната заплата, има ръст на максималния осигурителен доход, има ръст на минималния осигурителен доход, особено за земеделските производители. Да те трябва да имат някакви по-добри пенсии в края на пътя, ала да увеличиш минималния доход от 350 на 560 лв., мисля, че ще им дойдат малко повече. Има и други ръстове и други дадени пари - за майките, които според мен са малко, не стигат, дадени са и пари за сираците, които според мен пак са малко и пак не стигат. Тоест дават се на различни места по малко, т.е. на местата, където може да възникне напрежение, за да може навреме да се потуши това напрежение, но не се решават проблеми. Това е едно от нещата, които ме тревожат в този бюджет - нерешаването на проблеми. Това първо, и второ - липсата на каквато и да е мисъл за ефективност при използването на всичките пари, които се дават. Това създава огромен проблем, защото всъщност наливаме пари в каца без дъно, т.е. в системи, които, ами нямат и хабер да се реформират. \n- Т.е. наливаме пари, но защо и къде не е ясно, а бедността си остава? \n- Да, не се реформират тези системи. И все едно е дали вливаш едни пари. Дават 490 млн. на здравната система. Здравната система и сега има пари и те са доста, и се увеличиха доста. Важното е, че те се крадат. Важното е, че не се използват ефективно. Важното е, че хората не получават не само качествена здравна услуга, а някои, в по-голямата си част, не получават и достъп до здравна услуга. \n- Пак опира до липсата на реформи. \n- Така е. Дават се едни пари, планира се един дефицит, а тези пари трябва да дойдат отнякъде, т.е. трябва да видим какво се случва с приходите. Искам да кажа, че те като цяло са увеличени. И както се хвали Менда Стоянова, да, наистина ще дадем 1 млрд. и 300 млн. повече, но те трябва да дойдат отнякъде. И като гледам приходите вече като числа, се вижда: изведнъж корпоративният данък порасна с 200 млн., данъкът върху доходите на физическите лица с 500 млн., ДДС с 922 млн., акцизите с 80 млн. Това са цифри, които са точни, аз съм ги смятала. Но, пита се, защо растат тези цифри. И веднага казвам, че тука е заровено кучето. Оттук трябва да тръгне безпокойството на всички в България. Защото тези приходи, най-общо казано, не са от ръст на икономиката, а са от административни решения на правителството. \n- И пълним бюджета от джобовете на най-бедните работещи българи? \n- Точно така. Погледнете 40 и някоя страница май за фискалната програма и ще видите една таблица, наречена \"Дискреционни мерки\". 60-70% от тези пари идват от тези дискреционни мерки. Дискреционна мярка е мярка на правителството, което решава да я взима по политически или по не знам какви си причини, но няма нищо общо с икономиката. Дискреционните мерки в случая са всички тези ръстове, които изброих: на минималната работна заплата, на бюджетната, на заплатата на учители. От всички тези увеличения в края на краищата в данъчноосигурителната система ще постъпят 41% от ръста на приходите. И има още нещо - досега в консолидираната фискална рамка нямаше едно нещо и това нещо се казва Фонд за сигурност на електроенергийната система. Този фонд досега събираше чрез нас, чрез всички плащания, т.нар. такса сигурност на обществото. Това е една измислена такса, която цели да попълни големите дупки в НЕК. И досега тези пари влизаха за попълване на дупки. Този фонд сега е вкаран във фискалната рамка, базирайки се на една директива, че всички вземания и плащания трябва да бъдат прозрачни. То у нас нищо не е прозрачно, но както и да е. Това е една директива от 2011 г., а не от вчера. Но така или иначе тези пари са вкарани. 2018 г. те са около 470 млн., само че, понеже се вдигнаха много цени - на еленергия, на газ, на топла вода, за 2019-та това води и за населението, и за бизнеса до увеличени сметки. За ваше сведение, през 2019 г. този фонд ще бъде 2 млрд. и 200 млн. Като си прибавят към парите, които споменах преди, около 41-42% от увеличението на всички тези заплати, което ще влезе в данъчната и осигурителната система, като прибавим тези 2 млрд., излиза, че някъде от порядъка на 65-70% от приходите са от дискреционни мерки, т.е. от мерки, които нямат нищо общо с ръста на икономиката. И това е така, защото ние се намираме в края на положителния бизнесцикъл, ние се намираме пред рецесия. \n- Наближава застой? \n- Да. И ще кажа защо. Има два индикатора, които са изключително важни. Единият е ръстът на икономиката, т.е. ръстът на БВП през 2018 г., а другият се казва инфлация. Ръстът на БВП на САЩ се забавя: за второто тримесечие той е бил 4,5%, за третото е 3,5%. Ръстът на БВП на ЕС също се забавя: според пролетната прогноза на МФС, на Световната банка и на самия ЕС, е трябвало да бъде 2,2%, само че е 2%. В България през първото тримесечие имаме ръст 3,6%, през второто тримесечие ръстът е вече 3,4% на БВП, третото тримесечие се очаква да бъде 3,2, а в края на годината 3%. Така че да ме извинява Владко Горанов, не знам как ще направи 3,7% през 2019 г., защото се ускорява инфлацията. Инфлацията е нещо много неприятно, когато е над 2,1%. Тя не само ни застрашава да не влезем в Еврозоната, защото Маастрих казва: най-ниската инфлация в европейските страни плюс 1,5%. Само че нашата инфлация в момента е 3,7%. \n- Държавният бюджет не е само чисто счетоводен документ, той предопределя живота ни, казано шаблонно, година занапред. Нашият живот как го виждате в този бюджет? \n- За съжаление качеството на живот се влошава, защото се увеличават неравенствата. Виждате, че през 2016 г. неравенството е 6,3, през 2017 г. е 7,1, 2018 г. - първото тримесечие е 8 и сега клони към 9 пъти между най-бедните и най-богатите. И за това неравенство в този бюджет няма политики. Политиките са свързани с две неща: първо, да се намали бедността, а при тази данъчна система и при тази инфлация бедните ще продължават да стават по-бедни, а богатите - по-богати. Само ще дам две цифри: средната пенсия в България в момента е 363 лв., а през следващата година ще бъде 386 лв. Само че разликата между средната пенсия и прага на бедност през 2018 г. е 42 лв., а през 2019 г. ще бъде само 17 лв., т.е. хората със средната пенсия, а и почти всички пенсионери потъват, защото издръжката на живота, колкото и скромно колегите от КНСБ да са я изчислили, е 600 лв. И защото 75% от хората имат доходи, независимо какви са - работещи или пенсионери, под 600 лв. Ние имаме работещи бедни, хора, които работят 8 часа, и те са около 650 хил., а не могат да вържат двата края. Това е въпиюща бедност. Тя се отразява и на продължителността на живота. Ето, онзи ден излязоха данните, а преди два дни се потвърдиха от Евростат - ние сме по продължителност на живота на мъжете на 168-мо място от 186 държави, а на жените на 90-то място. Работата е там, че ние сме най-зле от целия ЕС. Нашата средна продължителност на живота, доста накъдрена, е 74 години и 9 месеца, мъжете живеят 71 г., а жените 78. \n- Както се казва, да живее бюджет 2019 г. \n- Този бюджет не може да е най-добрият, както мисли Бойко Борисов, този бюджет е предизборен, той запушва дупки и тушира напрежение, но не решава проблемите. И не ги решава, защото не се прилага програмното бюджетиране, а данъчната ни система е калпава.   \n \t\n", "date": "2018.11.01", "title": "Предизборният бюджет 2019 запушва дупки и гаси напрежение"}
{"url": "http://www.duma.bg/node/178242", "text": "Учени от университета в новозеландския град Отаго изследват вирус, който може да се окаже лекарство за болните от рак, пише изданието \"Otago Daily Times\". Съобщава се, че вирусът атакува раковите клетки, без да засяга здравите. \nИзследователите са използвали електронен микроскоп с висока резолюция, за да проследят действието на антираковия вирус върху туморните клетки. \nВирусът Seneca Valley (SVV) е един от основните научни проекти на лабораторията, ръководена от академичния директор на отдела за електронни микроскопски изследвания OMNI - Михнея Бостина, старши преподавател в департамента по микробиология и имунология. \nД-р Бостина се надява, че резултатите от последното изследване ще доближат учените до прилагането на вируса в клиничната практика. Той обяснява различното действие на вируса SVV върху раковите клетки и върху подобни на тях протеини. \n\"Можем точно да видим как вирусът влиза в раковите клетки и не докосва останалите\", подчертава изследователят. \nНаблюденията върху структурата му помагат на научния екип да установи коя част от вируса е съществена за свързването със съответния рецептор и коя не. \n\"Ако искаме да направим вируса по-ефикасен в борбата с рака, можем да запазим непокътната тази част, която взаимодейства с раковите клетки и да модифицираме останалата част, за да може вирусът да избяга от атаките на имунната система\", пояснява д-р Бостина. \nСъвместно с учени от Института за наука и технологии на японския остров Окинава, екипът от Отаго използва крио-електронен микроскоп, за да получи хиляди изображения на свързания с рецептора вирус, които да използва, за да \"сглоби\" образ с висока резолюция на структурата. \nРецепторът - протеин, наречен ANTXR1, е открит в туморните клетки, а неговият братовчед ANTXR2 се появява само в здравите. Вирусът не взаимодейства с протеина от здравите клетки, но проявява силен афинитет към ANTXR1. Способността на SVV да унищожава рака е доказана в клинични изпитания, но проблемът е, че човешкият организъм изработва имунитет срещу вируса в рамките на няколко седмици. \nТова налага необходимостта от неговото модифициране, за да се преодолее имунната защита.   \n \t\n", "date": "2018.11.01", "title": "Откриха вирус, поразяващ  раковите клетки"}
{"url": "http://www.duma.bg/node/178243", "text": "В света не се произвеждат достатъчно плодове и зеленчуци, необходими за обезпечаване нуждите на цялото население на света от здравословно хранене, установиха учени от университета в Гуелф, Канада. \nИзследователите са изчислили колко земеделска площ е необходима за обезпечаване на плодове и зеленчуци за цялото човечество. Резултатите показват, че в днешно време прекалено много от обработваемата земя се използва за производство на зърнени, маслодайни или технически култури, което води до недостиг от плодове и зеленчуци. \n\"Резултатите показват, че в света има свръхпроизводство на зърно, масла и захар. В същото време производството на плодове, зеленчуци и в известна степен на белтъчини е недостатъчно, за да удовлетвори питателните нужди на населението\", твърди един от авторите на изследването Айвън Фрейзър. \nУчените са на мнение, че глобалната система за производство на селскостопанска продукция следва да се преразгледа. Важно е да се намали производството на хляб, зърно, масла и захар и в същото време да се засаждат повече плодове и зеленчуци. \n\"Осигуряване храната за следващото поколение е една от най-важните задачи през този век. Нашите предвиждания показват, че при постоянно растящо население, единственият начин за осигуряване на балансирано хранене е да се съкратят пасищните площи и да се намалят парниковите газове. Трябва да се произвеждат и консумират повече плодове и зеленчуци и да се премине на диета с по-голямо съдържание на растителни белтъчини\", обяснява Фрейзър.   \n \t\n", "date": "2018.11.01", "title": "Плодовете и зеленчуците не стигат за всички"}
{"url": "http://www.duma.bg/node/178244", "text": "Новоизбраният президент на Бразилия Жаир Болсонару ще обедини министерствата на земеделието и околната среда, обяви негов съветник, като според критици този ход би могъл да застраши тропическите гори на Амазония, съобщи Би Би Си. Бъдещият началник на кабинета на Болсонару - Оникс Лоренцони, обяви новото \"суперминистерство\", след като започнаха да се появяват подробности за новата администрация. \nСпорният нов държавен ръководител на Бразилия е подкрепян от лобито на агробизнеса. \nБивш министър на околната среда написа в туитър, че мярката е \"трагична\". \n\"Това катастрофално решение ще причини сериозни щети на Бразилия и ще предаде на потребителите в чужбина идеята, че целият бразилски агробизнес ще оцелее благодарение на унищожаването на горите\", подчерта Марина Силва. \nПо-рано новоизбраният вицепрезидент Хамилтън Мурао отхвърли опасенията на природозащитниците относно развитието в Амазония, изтъквайки, че правителството ще действа отговорно, управлявайки разпространението на земеделието в региона. \nВ Амазония се намират най-големите тропически гори в света и е дом на растителни и животински видове, които все още се откриват от учените. \nПовечето милионите квадратни километри на Амазония се намират на територията на Бразилия, където съгласно законодателство, датиращо от 1965 г., собствениците на земя трябва да запазят процент от терените си залесени. Този процент варира от 20 на сто в някои части на страната до 80% в Амазония. \nАла в Бразилия се разрази дебат във връзка с често противоречащите нужди от опазване на околната среда и икономическото развитие. \nПо-рано тази година Върховният съд потвърди значителни промени в законите, които според природозащитниците ще направят незаконното обезлесяване приемливо. \n63-годишният Болсонару намекна, че Бразилия би могла да се оттегли от Парижкото споразумение за климатичните промени от 2015 г., в което участват всички страни по света и от което американският президент Доналд Тръмп обяви, че ще изтегли САЩ. Според Болсонару изискванията на Парижкото споразумение щели да компрометират суверенитета на Бразилия над Амазония. \nВ навечерието на изборите той предложи обединяването на министерствата на земеделието и околната среда, посочвайки: \"Нека бъда ясен: бъдещото министерство ще дойде от производствения сектор. Няма да водим повече битки за това\". \nПредупреден от екоактивисти, че подобна мярка би подкопала контрола на министерството на околната среда върху търговския сектор, той смекчи тона, посочвайки, че е \"отворен за преговори по този въпрос\".   \n \t\n", "date": "2018.11.01", "title": "Убиват Амазония"}
{"url": "http://www.duma.bg/node/178273", "text": "Един от кандидатите за поста председател на ХДС е бившият лидер на парламентарната група на консерваторите в Бундестага, отдавнашният противник на канцлерката Фридрих Мерц. \nАнгела Меркел реши да се оттегли от поста председател на Християндемократическия съюз (ХДС), който оглавяваше без прекъсване 18 години. Обявявайки това в понеделник, на 29 октомври, тя едновременно заяви, че е \"готова да остане\" на поста канцлер до изтичането на настоящия мандат през 2021 година. \n\"Готова да остане\" не означава, че ще остане. Много неща ще зависят от това какви ще бъдат нейните отношения с новия председател на ХДС, който консерваторите предстои да изберат в началото на декември на конгреса в Хамбург. \nАко това бъде Фридрих Мерц, тогава \"тандемът\" от двама председатели - на партията и правителството - изглежда невъзможен. Мерц ще поиска и двата поста. Как се скараха двамата В момента 62-годишният Фридрих Мерц не играе забележима роля в германската политика. Но не винаги е било така. Имаше време, когато той беше смятан за не по-малък политически талант от самата Меркел. Големи надежди на него възлагаше патриархът на консерваторите, настоящият председател на Бундестага Волфганг Шойбле. Едно време, когато на самия него му се наложи да се оттегли от поста председател на ХДС и на парламентарната група, Шойбле се погрижи да раздели тези две длъжности между Меркел и Мерц. Меркел оглави партията, Мерц - обединената парламентарна група на консерваторите в Бундестага. \nОт самото начало отношенията между двамата не се получиха. Меркел се стараеше да разшири електоралната база на ХДС със своите либерални идеи, насочвайки я леко наляво. Убеденият привърженик на пазарната икономика Мерц отстояваше предишните консервативни принципи, опирайки се на голям брой свои съмишленици в парламентарната група. Мнозина го помнят с неговия проект за радикална данъчна реформа, а също така с пламенните речи в подкрепа на германската идентичност. \nНа трибуната на Бундестага и в телевизионните студия надареният с дар слово Мерц изглеждаше много по-добре, отколкото Меркел. Но той подцени нейния талант за задкулисни интриги. През 2002 година, след като загубиха изборите от социалдемократите, Меркел отстрани Мерц от поста председател на парламентарната група, за да го замени със самата себе си. Успоредно с това тя отстрани един след друг от първите редици на християндемократите всички останали свои вътрешнопартийни конкуренти. От депутат в бизнесмен \nФридрих Мерц можеше да остане заместник-председател на ПГ, дори го молеха за това. Но той не пожела да бъде на заден план. През 2004 г. той напусна ръководните органи на ХДС, а по-късно обяви решението си повече да не се кандидатира за Бундестага, въпреки че убедително побеждаваше в своя избирателен окръг. \nПрез 2009 г. той смени депутатския мандат с мястото на партньор в голяма международна адвокатска кантора, изпълняваща поръчките на транснационалните концерни. Едновременно той заемаше или заема до ден-днешен постовете на член на Надзорните съвети на редица доста големи компании. \nНо Мерц никога не е говорил, че излиза от политиката завинаги, а паузата в политиката, която е направил, винаги открито обясняваше с несъгласието си със \"социалдемократизацията\" на ХДС. \nМерц запази контактите си с някои от влиятелните християндемократи. Когато миналата година Волфганг Шойбле празнува своя 75-и рожден ден, Мерц не само седеше на първия ред, но беше поканен на тържеството в тесния семеен кръг. Фаворит на деловите среди \nРешението на Меркел повече да не се балотира за председател на партията дава на Мерц шанс да се завърне в голямата политика и да си разчисти сметките с нея. Той още не й е простил интригите, които го принудиха да прекъсне своята политическа кариера. \nЗа мнозина в ХДС Мерц олицетворява предишното консервативно ядро на партията: ориентация към правовата държава, социална пазарна икономика, подкрепа за средния бизнес и компетентност в стопанските дела. Той е откритият фаворит на германските бизнес кръгове. Когато в понеделник, 29 октомври, се появиха съобщения за неговото възможно издигане за поста председател на ХДС, акциите на германската фондова борса тръгнаха нагоре. \nПредишните изявления на Мерц в предложената от самия него дискусия за германската идентичност позволяват да се предположи, че неговият подход към мигрантите би бил различен от този на Ангела Меркел, чийто курс дори в самата партия е смятан за прекалено либерален. \nЩо се отнася до външната политика, то Мерц е привърженик на укрепването на солидарността между страните от Европейския съюз, а като председател на влиятелното обединение \"Атлантически мост\" - за дружба със САЩ и задълбочаване на трансатлантическите връзки. Човек, който не е от \"системата на Меркел\" Наблюдателите противоречиво оценяват шансовете на Мерц да смени Меркел на поста председател на ХДС. Те обръщат внимание на неговото дълго отсъствие от голямата политическа сцена и на стабилни връзки с партийния апарат. Други смятат, че именно това обстоятелство е неговото предимство. \nТой, за разлика от другите конкуренти, не е човек от \"системата на Меркел\", която, както смятат мнозина в ХДС, е довела до упадъка на партията. Решаваща роля на конгреса в Хамбург може да изиграе и ораторският талант на Фридрих Мерц. Той умее да убеждава аудиторията. \nАко той бъде избран за председател на ХДС, то дните на Меркел на поста канцлер ще бъдат преброени. Мерц няма да чака края на текущия мандат. \nДругите двама претенденти за наследници на Меркел са Йенс Шпан и Анегрет Крамп-Каренбауер. \nАко можеше сама да определи кой да я наследи, Меркел навярно би избрала Анегрет Крамп-Каренбауер. Тя е генерален секретар на ХДС и се радва на високо одобрение. А в качеството си на министър-председател на провинция Саарланд вече е печелила и избори. Подобно на Меркел, Крамп-Каренбауер настоява за европейско решение по въпроса за миграцията, а националните демарши определя като заплаха за ЕС. Напоследък министърът на здравеопазването Йенс Шпан се въздържа да критикува канцлерката Меркел. Въпреки това той минава за един от най-отявлените й противници. 38-годишният Шпан се застъпва за консервативно обновление на партията, настоява Германия да приема по-малко бежанци и да въведе забрана на бурката, а освен това е против двойното гражданство и назначаването на европейски финансов министър. \n Министърът на външните работи на Германия в периода 2017-2018 година Зигмар Габриел изрази надежда, че канцлерът Ангела Меркел ще напусне поста си още през пролетта на следващата година. \n\"Напълно е възможно отказът на Меркел от председателския пост в ХДС да е едва първата стъпка по посока коалиция ХДС/ХСС, СДП и \"зелените\" и оставката й от поста канцлер\", отбелязва Габриел в публикация във вестник \"Цайт\". Според него за целта Меркел трябва да се оттегли през май 2019 година.   \n \t\n", "date": "2018.11.01", "title": " Потенциалните наследници на Меркел  "}
{"url": "http://www.duma.bg/node/178274", "text": "СДСМ има нов говорител \nУправляващият Социалдемократически съюз на Македония назначи нов говорител на партията. Това е депутатът Костадин Костадинов. От 2013 г. до 2016 г. Костадинов е бил съветник в община Струмица. През февруари 2017 г. той поема поста кмет на община Струмица, който изпълнява до ноември 2017 г. От 2017 г. Костадинов е депутат в Събранието от редиците на СДСМ.  Индия тества ракета \nИндия успешно е тествала своята балистична ракета \"Агни-И\", на която могат да бъдат монтирани ядрени бойни глави. Ракетата \"Агни-И\" разполага със специализирана навигационна система, която я прави изключително точна и прецизна и има оперативен обсег от 700 км и може да носи бойни глави с тегло до 1 тон. Делхи ще плаща за С-400 в рубли \nРуският вицепремиер Юрий Борисов обяви, че споразумението между Русия и Индия за придобиването на противоракетни системи С-400 е било подписано в рубли, а не в долари. Русия трябва да започне доставката на С-400 за 5,43 млрд. долара на Индия през октомври 2020 година. Евакуират туристите от Венеция \nВластите във Венеция разпоредиха евакуация на туристите, след като наводненията доведоха до покачването на водите до исторически високи нива. Високото ниво на водата доведе и до преустановяване на някои от ключовите битови услуги в града. \n   \n \t\n", "date": "2018.11.01", "title": "Кратки новини"}
{"url": "http://www.duma.bg/node/178276", "text": "Осем европейски страни разкритикуваха организирането на \"нелегитимни\" избори на 11 ноември за ръководители на двете самопровъзгласени републики - ДНР и ЛНР в Източна Украйна, предаде Франс прес. \"Ако бъдат произведени, тези нелегитимни \"избори\" ще бъдат в нарушение на Минските споразумения и на украинския закон\", заявиха в обща декларация европейските членове на Съвета за сигурност Франция, Холандия, Полша, Швеция и Обединеното кралство. \nИталия, която бе член през 2017 г., както и Белгия и Германия, които ще станат членове на съвета през януари, също сложиха подписа си под документа. \nВ Донецката народна република ще бъде избран на 11 ноември нов ръководител след смъртта на Александър Захарченко, убит при бомбен атентат в кафене в центъра на сепаратистката столица.   \n \t\n", "date": "2018.11.01", "title": " Евросъюзът е против избори в Донбас"}
{"url": "http://www.duma.bg/node/178278", "text": "Взрив избухна на входа на управлението на Федералната служба за безопасност (ФСБ) в руската Архангелска област. \n\"В Архангелск на входа на сградата на управлението на ФСБ възникна взрив. Причините се изясняват\", каза представител на Националния антитерористичен комитет (НАК). \nТрима души са в болницата, има загинал, самоличността му се изяснява, поясни губернаторът на региона Игор Орлов. \nСпоред него експлозията е станала в сградата. Той смята, че това е престъпление, тъй като е използвано неустановено взривно устройство. \nЗасилени са мерките за сигурност в сградата. \nСледственият комитет на Русия вярва, че става въпрос за тероризъм, информират РИА \"Новости\" и Интерфакс. \nСмята се, че 17-годишен е вкарал самоделна бомба в сградата. Той е загинал при експлозията в 08,52 часа тази сутрин на входа на сградата. Младежът влязъл в сградата и извадил предмет от чантата си, който се взривил в ръцете му. По-късно разпространените снимки от охранителни камери потвърдиха тази информация. Пристигналите медици са направили всичко възможно да спасят живота му, но нараняванията му са били прекалено тежки и малко по-късно младежът е починал. 32-годишен мъж пък е в тежко състояние, след като е получил тежки рани от взрива. \nУстановява се типа на взривното устройство. \nПо-късно бе разпространена информация, че атентаторът е бил ученик в местния политехнически колеж. Оттам потвърдиха, че става дума за техен възпитаник. По предварителни сведения младежът е имал анархистки политически възгледи. \nОт \"Комсомолския правда\" са се свързали с бабата на извършителя. \"Освен добри думи, нищо друго не мога да кажа за него. Не пиеше, не пушеше. Честен и порядъчен, увличаше се само от интернет. Не знам за анархистките му възгледи. Наскоро говорихме с него. Нищо не предвещаваше това. Най-вероятно причината е интернет. Някакво зомбиране\", казва тя пред вестника. \nМладежът обаче е публикувал, малко преди да извърши атентата, послание в социалните мрежи, в което обяснява мотивите си. В него той съобщава за плановете си и поема цялата вина за деянието. В посланието се съдържа и предположение, че ще загине при атентата поради конструкцията на бомбата. Като мотив е изтъкнато желанието по този начин да се изрази протест срещу методите на ФСБ, което \"фабрикува дела и разпитва хора\".   \n \t\n", "date": "2018.11.01", "title": "17-годишен се взриви в сградата на ФСБ в Архангелск"}
{"url": "http://www.duma.bg/node/178277", "text": "Австрия може да последва САЩ и Унгария и да се оттегли от споразумението на ООН по въпросите за миграцията, позовавайки се на загриженост за суверенитета си и потенциални ограничения на свободата на собствените им действия, съобщи Ройтерс. \nГлобалният договор за безопасна, нормална и редовна миграция бе одобрен през юли от всичките 193 държави членки на ООН, с изключение на Съединените щати. \nПравителството на Унгария и премиера Виктор Орбан обаче заяви, че няма да подпише окончателния документ на церемония през декември. Полша, която също се сблъска с Брюксел, като се противопостави на националните квоти за търсещите убежище, обмисля да предприеме същата стъпка. \n\"Ние разглеждаме някои от точките в това споразумение много критично. Следователно ще направим всичко, за да запазим суверенитета на нашата страна и да гарантираме, че ние като Република Австрия можем да решим сами по въпросите на миграцията\", заяви канцлерът Себастиан Курц. \nАвстрия проучва доколко споразумението е задължително.    \n \t\n", "date": "2018.11.01", "title": " И Австрия се отказва от пакта за миграция"}
{"url": "http://www.duma.bg/node/178249", "text": "Процедурата за избор на инвеститор за АЕЦ \"Белене\" е разработена, като остава да бъдат уточнени малки детайли, заяви в сградата на Министерски съвет енергийният министър на България Теменужка Петкова. Според нея няма да има никакви пречки до края на годината да бъде даден старт на процедурата, която обичайно продължава месеци.  \nПарламентът даде краен срок на Петкова до 31 октомври 2018 г. за разработване на процедура за избор на инвеститор и да предложи структуриране на проекта. В решението на Народното събрание от началото юни е записано, че трябва да се търси възможност за изграждане на АЕЦ \"Белене\" съвместно със стратегически инвеститор на пазарен принцип и без предоставяне на държавна гаранция. До момента Теменужка Петкова не е обявила начина, по който ще се търси кой да построи съоръжението. Наскоро, при посещението си в Москва, тя потвърди, че до края на годината ще бъде обявен търг за избор на инвеститор за централата. \nСпоред енергийния министър за момента няма нови кандидати за изграждането на ядрената електроцентрала. В момента актуален е интересът на най-голямата държавна енергийна компания в Китай - China National Nuclear Corporation (CNNC). При посещението си миналия месец в Москва Петкова се срещна с шефовете на \"Росатом\", които също потвърдиха интереса си към възобновяването на проекта. \n    \n \t\n", "date": "2018.11.01", "title": "Процедурата за АЕЦ \"Белене\" била почти готова"}
{"url": "http://www.duma.bg/node/178280", "text": "Министерският съвет прие да се намали административната тежест за физическите и юридическите лица, които провеждат процедурата за промяна на предназначението на земеделска земя за неземеделски нужди, съобщава правителствената пресслужба. Това става след промени в Правилника за прилагане на Закона за опазване на земеделските земи и в Наредбата за категоризиране на земеделските земи при промяна на тяхното предназначение. \nЧрез промяната се намалява административната тежест за физическите и юридическите лица, които провеждат процедурата за промяна на предназначението на земеделска земя за неземеделски нужди. Отпада и изискването при подаване на искане за утвърждаване на площадка за проектиране заинтересованото лице да представя пред комисията проект на подробен устройствен план. \nНамалява се административната тежест върху гражданите и бизнеса при определянето на площадка или трасе за нуждите на физическо или юридическо лице върху земи от държавния поземлен фонд. Облекчени ще бъдат и процедурите при включването на земи в границите на урбанизираните територии (населени места и селищни образувания), както и при провеждането на търгове за отдаване под наем или аренда на свободните земи от държавния поземлен фонд. По-лесно ще се осъществява и отдаването на заетите с трайни насаждения земеделски земи от държавния поземлен фонд.   \n \t\n", "date": "2018.11.01", "title": "Облекчават промяната на предназначението на земеделска земя"}
{"url": "http://www.duma.bg/node/178251", "text": "Движението на влаковете на метрото между столичните метростанции \"Сердика\" и \"Стадион \"Васил Левски\" ще бъде спряно на 3 и 4 ноември. В участъка ще бъде организирана заместваща автобусна линия. Спирането се налага, тъй като специализирана машина ще изгражда тунела под действащите тунели на линия 1. \nВчера кметът на София Йорданка Фандъкова инспектира проекта за разширение на третия лъч на метрото. В момента се изграждат два етапа на третата линия - \"Бул. Владимир Вазов\" - Орлов мост - НДК - жк \"Красно село\" - жк \"Овча купел\", с дължина 12 км и 12 метростанции. Изградени са над 4 км от двупътния тунел на метрото.   \n \t\n", "date": "2018.11.01", "title": "Метрото спира между \"Сердика\" и стадиона в почивните дни"}
{"url": "http://www.duma.bg/node/178282", "text": "Камионите да не се връщат у дома на 3 седмици, както предвижда пакетът за мобилност на ЕК. За това е разговарял министърът на транспорта Росен Желязков с колеги на неформалния Съвет на министрите на транспорта и околната среда, който се провежда в Грац, Австрия. Той е провел консултации с колегите си от Австрия, Румъния, Испания, Португалия, Литва, Полша, Унгария и Словакия. \nВ разговора си с министъра на транспорта на Австрия Норберт Хофер Желязков е посочил, че с прибирането на превозното средство и водача у дома не се решават социални проблеми, а се цели преразпределяне на пазарни дялове, и то за сметка на превозвачите от периферните държави. \nМинистрите на транспорта на Литва, Латвия, България, Полша, Естония, Ирландия и Малта са излезли с декларация за неприемане на разпоредбите за връщането на превозното средство \"у дома\", тъй като това повишава емисиите въглероден диоксид. Те са поставили акцент и върху свободата на избор на водача да ползва седмичната си почивка по негов избор.   \n \t\n", "date": "2018.11.01", "title": " Желязков настоява камионджиите да не се връщат у дома на 3 седмици"}
{"url": "http://www.duma.bg/node/178283", "text": "Правителството одобри вчера промяна на собственото си решение от август 2017 г. и ще даде още една година на \"Холдинг БДЖ\" да върне получения преди една година заем на стойност 62 млн. лв. Парите бяха отпуснати като безлихвен кредит и трябваше да бъдат върни до края на 2018 г. от \"системата на транспорта\", каквото бе обяснението на тогавашния транспортен министър Ивайло  Московски. Предоставянето на парите става възможно, след като през юни миналата година Европейската комисия одобри държавна помощ за БДЖ в размер на 224 млн. лв., за да може жп превозвачът да разплати дълговете си и да поръча нови влакове. \nС вчерашното решение на правителството от вчера се променя крайният срок за връщане без лихва - от края на тази година той се удължава на 31 декември 2019 г. От съобщението на Министерския съвет не става ясно каква е причината, която налага удължаването на срока за погасяване на дълга. Най-вероятно е това да се дължи на невъзможността на държавното дружество да намери пари, с които да си върне дълга. Ако до края на тази година не беше променено постановлението, което се явява договор между правителството и БДЖ, след 31 декември 2018 г. трябваше да започне да тече лихва по държавния кредит. Това е поредното действие между правителството и БДЖ в опит поне счетоводно да се намали задлъжнялостта на държавното дружество. \nПреди година държавата отпусна тези 62 млн. лв., а БДЖ почти веднага й върна 42 млн. лв. Те пък се дължаха, тъй като през 2010 г. се активира държавна гаранция по заем на БДЖ, взет от Световната банка. Така се получи, че държавата даде заем на БДЖ, а с тези пари дружеството се разплати с държавата. И тогава, и сега идеята е да се избегнат лихвите. Останалите 20 млн. лв. от държавния заем бяха преведени на частни облигационери, към които тогава имаше просрочени задължения. \nПреди няколко дни пък новият транспортен министър Росен Желязков заяви, че \"Холдинг БДЖ\" вече се е справил с всички дългове, които години наред са спирали развитието му и вече ще се грижи за пътниците. \nПрез последната година БДЖ разплати над 400 млн. лв. стари задължения към различни кредитори. Почти всички пари обаче дойдоха от правителството. И сега БДЖ дължи стотици милиони, но не на частни кредитори, а на държавата.      \n \t\n", "date": "2018.11.01", "title": "Властта даде на БДЖ още година да си върне заема "}
{"url": "http://www.duma.bg/node/178252", "text": "Софийската градска прокуратура повдигна три обвинения на Викторио Александров. 26-годишният мъж уби приятелката си и детето им на 22 октомври в столичния квартал \"Надежда\".  \nАлександров ще отговаря за двете убийства и за принуда спрямо таксиметровия шофьор, когото отвлече. Във вторник вечерта обвиненият е дал обяснения пред разследващите. Той не помни нищо от двете убийства, но си спомня как се е разхождал в Северния парк с детето и се е возил в автобуси с него. \nМъжът е в института за спешна медицинска помощ \"Пирогов\" след неуспешен опит за самоубийство, без опасност за живота. Мярката му за неотклонение ще бъде гледана днес, прокуратурата иска постоянен арест. Очаква се и психиатричната експертиза.   \n \t\n", "date": "2018.11.01", "title": "Три обвинения за мъжа, застрелял жена си и детето им"}
{"url": "http://www.duma.bg/node/178281", "text": "Да не се отлага срокът за влизане в сила на новия метод за определяне на такса \"битови отпадъци\" настоява Българската стопанска камара (БСК) в писмо, изпратено до ръководството на Народното събрание и ресорните парламентарни комисии. \nПовод за писмото е предложеното от страна на Националното сдружение на общините и прието на първо четене от народните представители отлагане с две години на новите изисквания на чл. 66 и 67 от Закона за местните данъци и такси (ЗМДТ) и, вместо 31 декември 2019, срокът да е 31 декември 2021 г. Новата формула предвижда таксата да се определя на база количествата генерирани отпадъци, а не въз основа на данъчната оценка на имота или активите на предприятието. БСК напомня, че настоява за тази промяна от 15 г. и благодарение и на нейните експерти тя беше приета през 2017 г. със срок за влизане в сила края на 2019 г. \nСпоред БСК отлагането не само че няма да допринесе за по-добра система за управление на общинските отпадъци, но ще отложи постигането на по-добра и незамърсена жизнена среда. Към момента предадени за рециклиране са около 3% от отпадъците за 2016 г., по данни на НСИ, а през сепариращите инсталации преминават 48% от отпадъците. С отлагането на сроковете с 2 години тази цел ще бъде непостижима и рискът страната ни да бъде обект на нови наказателни процедури от ЕК нараства значително. Тогава ще се наложи да вземаме пожарни мерки, каквато сега е ситуацията с чистотата на въздуха\", се казва в писмото.   \n \t\n", "date": "2018.11.01", "title": " Да не се отлага новата такса смет иска БСК"}
{"url": "http://www.duma.bg/node/178279", "text": "След катастрофалната 2017 г. световното производство на вино силно е нараснало през 2018 г., която е била определено по-благоприятна за гроздовите реколти на повечето големи страни производителки, сочи оценка на Международната организация по лозарство и винарство (OIV), цитирана от агенция Франс прес. \nОчаква се тази година продукцията на лозаро-винарския сектор да се увеличи с 31 милиона хектолитра до общо 282 милиона хектолитра - едно от най-високите равнища от 2000 година, посочва организацията. В целия Европейски съюз реколтата от грозде ще бъде с 19% повече от тази през 2017 година и се очаква да достигне 168,4 млн. хектолитра. \nНай-висок се очаква да бъде показателят в Италия - 48 млн. хектолитра, Франция - 46,4 млн. хектолитра, и Испания - 40,9 млн. хектолитра. \nСАЩ запазват статута си на четвърти производител в света въпреки спада с 2 на сто спрямо 2017 година до 23,9 милиона хектолитра. \nЗначително увеличение на производството се наблюдава в Чили - с 36 на сто, и Аржентина - с 23 на сто, съответно до 12,9 и 14,5 милиона хектолитра. В Бразилия обаче производството е намаляло със 17 на сто, но остава на високи за страната нива - 3 милиона хектолитра. \nВ Южна Африка сушата силно се е отразила на производството през 2018 година, което е намаляло с 12% до 9,5 милиона хектолитра. \nВ Австралия след две много добри реколти през 2016 и 2017 г. - съответно 13,1 и 12,5 млн. хектолитра, тази година производството е спаднало с 9 на сто до 12,5 млн. хектолитра. И обратното - в Нова Зеландия се отчита покачване от 3 милиона хектолитра, което е третата най-голяма продукция в историята на страната.   \n \t\n", "date": "2018.11.01", "title": "Световното производство на вино нараства след катастрофалната 2017 г."}
{"url": "http://www.duma.bg/node/178250", "text": "В бюджета има излишък, но това не означава ударно харчене в годината. Това заяви вчера пред БНТ председателят на бюджетната комисия в парламента Менда Стоянова от ГЕРБ.  \nКакто вече стана известно, само за два месеца - до края на годината правителството ще похарчи 2 млрд. лв. от излишъка, натрупан през годината. Плановете на управляващите са бюджетът за 2018 г. да завърши с 0,5% излишък. При очакван брутен вътрешен продукт от порядъка на 110 млрд. лева тези 0,5% се равняват на около 550 млн. лева. Към момента хазната е на плюс с 2,5 млрд. лева, но в оставащите седмици до Нова година излишъкът буквално ще се стопи. Трескавото харчене на бюджета по Коледа без санкция на парламента е традиция при правителствата на Бойко Борисов. Тези намерения бяха потвърдени през миналата седмица от Стоянова. \"Към момента излишъкът е 2,5 млрд. лв., но ще бъде стопен до края на годината до 0,5% от БВП. За трета поредна година този излишък ще се формира заради планирани, но неосъществени капиталови разходи\", призна Стоянова. Вчера обаче тя каза, че раздаването на 2 млрд. лв. не означава ударно харчене в годината. И тази година ще имаме повече плащания. Част от този излишък, който имаше към август и септември, ще бъде стопен. Но независимо от това, ще остане пак излишък, каза тя.  \nКакто вече стана известно, през миналата година правителството е одобрило допълнителни разходи в размер на 2,7 млрд. лв., различни от гласуваните от Народното събрание. 52% от допълнителните пари са раздадени през декември 2017 г., като най-голямото перо са извънредните 1 млрд. лв. за програмата за саниране. Това са само част от изводите от одита на Сметната палата за изразходването на миналогодишния бюджетен излишък, възложен от парламента по предложение на левицата.  В началото на тази година по инициатива на БСП Народното събрание възложи на Сметната палата специален одит на харченето на миналогодишния текущ излишък от около 2,4 млрд. лв., за който левицата смята, че е фалшив. Причината е, че както миналата година, така и тази \"плюсът\" в хазната се дължи повече на несъстояли се разходи, отколкото от извънредни приходи благодарение на борбата с контрабандата, както обичайно се хвали премиерът. В крайна сметка, през февруари ГЕРБ одобри инспекцията, но разшири времевия  хоризонт, така че да обхване не само харчовете на новия кабинет на ГЕРБ, но и служебното правителство на президента Румен Радев. Така одитът бе възложен за периода 1 януари 2017 г. - 31 януари 2018 г. Всичките харчове са законни, а дали са целесъобразни си преценява правителството, става ясно от одита. В него няма почти никакви критики към процедурата, като на премиера Бойко Борисов се препоръчва единствено да изисква по-подробно мотивиране на разходите. Данъците ще вървят постепенно нагоре, но не като ставка, а като обем, каза още Стоянова. Всяка година се говори за рекорден бюджет, защото става все по-голям - за последните две години бюджетът се е повишил с 10 млрд. лв., което означава, че икономиката расте и приходите в бюджета са повече, обясни Стоянова. По думите й, при всички случаи \"данъците ще вървят нагоре не като ставки, а като обем\", заради което е постигнат огромният ръст в приходите, без данъците да се увеличават. \n    Увеличаването на максималния осигурителен доход не е равно на увеличаване на данъците, тъй като има ръст на средната и минималната работна заплата, но не и на осигурителния доход. \"Това не е вдигане на данък, това е привеждане на адекватност на максималния осигурителен доход спрямо минималната работна заплата и минималния осигурителен доход\", каза Стоянова.  \nПри данъка за автомобилите става дума за преразпределение на тежестта, защото данъчната тежест за автомобилите, които не замърсяват толкова околната среда, ще бъде намалена, допълни тя.   \n \t\n", "date": "2018.11.01", "title": "Според ГЕРБ раздаването на 2 млрд. лв. не било ударно харчене"}
{"url": "http://www.duma.bg/node/178304", "text": "Депутатите от \"БСП за България\" няма да се регистрират в НС, докато  . Солидаризираме се с искането на майките на деца с увреждания, които настояват вицепремиерът да напусне поста си, обяви Крум Зарков. Той припомни, че Симеонов отговаря и за Държавната агенция за българите в чужбина, където избухна корупционен скандал. \nИзявлението на социалистите дойде, след като вчера парламентът заработи едва от третия опит за събиране на кворум. Опозицията го препъна на два пъти, след като депутатите от БСП и ГЕРБ не се регистрираха в пленарната зала. Кворумът беше спасен от \"златния пръст\" от вече независимия депутат Спас Панчев. Той обаче уточни, че  депутати от ГЕРБ и \"Обединени патриоти\" са отсъствали от работа.     \n \t\n", "date": "2018.11.01", "title": " БСП: Бойкот на парламента до оставката на Симеонов "}
{"url": "http://www.duma.bg/node/178255", "text": "Броят на родените деца намалява, като в същото време българите все повече застаряват.  Това показват данните в отчета за 2017 г. в изпълнение на актуализираната Национална стратегия за демографско развитие на населението в България (2012-2030 г.), която беше приета от правителството вчера. \nПрез 2017 г. в страната са регистрирани 63 955 живо родени деца, докато в предходната година те са били с 1029 повече. Средната възраст на жените при раждане на първо дете се увеличава от 27 години през 2016 г. на 27,1 години през 2017 година. Средният брой родени деца от една жена е 1,56, докато през 2001 г. числото е 1,24. \nПо данни на НСИ към 31 декември 2017 г. населението на България е 7 050 034 души, което представлява 1,4% от хората в Европейския съюз. В сравнение с 2016 г. населението на страната намалява с 51 825 души, или с 0,7%. \nНай-значимата демографска тенденция е процесът на застаряване. В края на 2017 г. хората на 65 и повече навършени години са 1 481 908, или 21% от населението. В сравнение с 2016 г. делът на хората в тази възрастова група нараства с 0,3%, а спрямо 2001 г. - с 4,1%. \nДанните обаче показват, че детската смъртност намалява. През миналата година в страната са починали 408 деца на възраст до една година, а коефициентът на детска смъртност е 6,4. \nПравителството се похвали, че се увеличава средната продължителност на предстоящия живот. Ръстът обаче е само с 0,1%. Тя 74,8 години, изчислена за периода 2015-2017 г. и е съпоставена спрямо предходния период 2014-2016 г. При мъжете продължителността е 71,3 години, докато при жените е със 7 години по-висока - 78,4 години. Също така според данните на НСИ жителите в градовете живеят по-дълго от тези в селата - съответно 75,6 години и 72,8 години. \nОт правителството отчитат, че в качеството на живот на населението се наблюдават позитивни промени. През миналата година годишният общ доход средно на лице от домакинство е 5586 лв. и нараства с 8,1% спрямо 2016 г. За периода 2008-2017 г. общият доход средно на лице от домакинство се увеличава близо 1,6 пъти.   \n \t\n", "date": "2018.11.01", "title": "Раждаемостта намалява, българите застаряват"}
{"url": "http://www.duma.bg/node/178253", "text": "Общински съветници от Ветово и жители от различни населени места в общината блокираха вчера сутрин за кратко пътя Русе-Разград, край разклона за Писанец. Те играха хоро на шосето и така изразиха своя протест срещу лошото състояние на републиканската пътна мрежа на територията на общината. Хората поискаха да се предприемат спешни мерки и да се направи основен ремонт, а не само кърпене на дупки. \nВ знак на недоволство Общинският съвет проведе редовното си заседание на разклона за село Писанец. Това е втора подобна инициатива, като в края на миналия месец съветниците заседаваха на изхода на Ветово в посока Глоджево. \nПредседателят на Общинския съвет д-р Мехмед Мехмед заяви, че текущите ремонти няма да решат проблема, тъй като след зимния период дупките ще се появят отново. От Областното пътно управление изпратили отговор на зададените въпроси, но те не удовлетворявали напълно исканията на ОбС. \nВ момента се изкърпват осем километра от пътя Ветово-Глоджево, като осигурените средства са над 140 000 лева. Третокласният път е в недобро състояние, тъй като не бил ремонтиран основно повече от 30 години. \n    \n \t\n", "date": "2018.11.01", "title": "Общинари и жители на Ветово блокираха път с хоро "}
{"url": "http://www.duma.bg/node/178254", "text": "Министерският съвет одобри вчера допълнителни разходи по бюджета на Министерството на правосъдието от 173 500 лв. Сумата ще възстанови разходи на ведомството, което е изплатило обезщетения на граждани и юридически лица, пострадали от бавно правосъдие. Парите са за  третото тримесечие на 2018 г. и са преведени след споразумения за нарушени права за разглеждане и решаване на делата им в разумен срок. \nСпоред Закона за съдебната власт заявления за бавно правосъдие се разглеждат от специализирано звено на Инспектората към Висшия съдебен съвет. То проверява обстоятелствата, а произнасянето по преписката се дължи в 6-месечен срок от постъпването на заявленията. Размерът на обезщетението се определя според практиката на Европейския съд по правата на човека.   \n \t\n", "date": "2018.11.01", "title": "Плащаме нови 173 500 лв. за обезщетения за бавно правосъдие"}
{"url": "http://www.duma.bg/node/178292", "text": "Нашата колежка Павлета Давидова е първият носител на наградата за млад журналист \"Стефан Продев\". Тя е учредена от Националния съвет на БСП и Управителния съвет на Съюза на българските журналисти по повод отбелязването на 90-годишнината от рождението на изтъкнатия български журналист и публицист, председател на Съюза на българските журналисти и главен редактор на вестник \"Дума\".  \nТържествената среща ще бъде днес - Деня на народните будители, от 15 ч. в Клуба на Съюза на българските журналисти на ул. \"Граф Игнатиев\" 4. По същото време ще бъдат връчени и грамотите на номинираните през 2018 г. за носители на Наградата за политическа журналистика и публицистика \"Георги Кирков-Майстора\".   \n \t\n", "date": "2018.11.01", "title": "Човек на ДУМА с наградата \"Продев\""}
