{"url": "https://duma.bg/tri-grupi-zabivat-v-tretiya-den-na-rok-festa-v-plovdiv-n181858", "text": "Алтернативната рок група Garbage ще оглави третия ден на фестивала Hills of Rock 2019. Почитателите на бандата ще имат удоволствието да ги видят на живо на 30 юни на Гребната база в Пловдив. Още две банди се включват към програмата. Това са шведите от Amaranthe и Royal Republic, които ще наелектризират допълнително атмосферата. Фестивалът Hills of Rock ще се проведе за трета поредна година като част от програмата на \"Пловдив 2019 - Европейска столица на културата\" на 28, 29 и 30 юни. Тридневните билети за събитието са на цена от 140 лв. до 31 декември и се продават в мрежата на Ивентим, както и онлайн. Световноизвестната рок група Garbage е формирана в Медисън, Уисконсин, през 1993 г. По време на своята невероятна кариера, която продължава вече четвърт век, бандата има над 17 млн. продадени копия по целия свят, концерти в повече от 35 държави и 6 студийни албума. Членовете на Garbage са Shirley Manson, Duke Erikson, Steve Marker и Butch Vig, които са заедно от самото създаване на групата. В музиката им се преплитат елементи от трип хоп, гръндж, рок, техно, пауър поп и алтернативен рок. Изключително интересното и уникално по рода си звучене на бандата й носи невероятен успех. Група Amaranthe е запечатала името си в историята на метъла с главни букви. Бандата има над 50 млн. гледания в Youtube и повече от 100 млн. слушания в Spotify, а последният албум на музикантите Helix (2018) постигна огромен успех само за няколко седмици. Royal Republic е създадена в Малмьо през 2007 г. Бандата има четири студийни албума, свирила на една сцена с групи като Social Distortion, The Subways, Die Toten Hosen и blink-182 и има огромен брой почитатели по целия свят.", "date": "2018.12.21", "title": "Три групи забиват в третия ден на рок феста в Пловдив"}
{"url": "https://duma.bg/i-drugi-chetat-saobshteniyata-vi-vav-feysbuk-n181856", "text": "От фейсбук признаха, че позволяват на външни компании, а именно Spotify и Netflix, да имат достъп до личните съобщения на потребителите на социалната мрежа, предава BusinessInsider. В отговор на материал, публикуван от \"Ню Йорк таймс\", разкриващ как фейсбук споделя потребителски данни с големите си партньори, социалната мрежа признава, че е предоставила на трети страни богат достъп до съобщенията на потребителите си. Според социалната мрежа обаче това улеснявало и потребителите. Те например имат възможност да влизат в услуги като Spotify със своя фейсбук акаунт, а след това да изпращат съобщения чрез приложението Spotify. \"Имали ли са достъп партньорите ни до вашите съобщения? Да. Но за целта потребителите е трябвало да се впишат първо във фейсбук и след това да ползват приложенията на нашите партньори\", разясняват от социалната мрежа. \"Достъпът до личните ви данни просто е бил даден на трети страни без вие да сте дали съгласието си за това\", коментира Давид Владек, който е бившият главен председател на отдела за защита на потребителите към Федералната търговска комисия в САЩ. Според материала на \"Таймс\" Spotify може да чете съобщенията на над 70 млн. потребители на фейсбук. Вестникът съобщава още, че Spotify, Netflix и Royal Bank of Canada имат възможност не само да четат, но и да пишат и дори да изтриват съобщенията на регистрираните в най-голямата социална мрежа. Spotify и Netflix обаче са заявили на \"Таймс\", че досега не им е било известно да са имали такъв широк достъп. От фейсбук пък са уточнили, че досега не е било злоупотребявано с тези правомощия.", "date": "2018.12.21", "title": " И други четат съобщенията ви във фейсбук"}
{"url": "https://duma.bg/gruh-totev-n181806", "text": "\"Скара, вино, хляб, кисели краставички. лютеница. И две прасета за разфасоване. За жалост общината повече не може да фактурира.\" Думите са на Иван Тотев, кмет на Пловдив. Същият Пловдив, който само дни след планираното жертвоприношение ще стане Европейска столица на културата за 2019-а. Каква \"незабравима\" Коледа беше подготвил градоначалникът за своите граждани, \"поселчвайки\" втория по големина наш град. Иновативна идея. И човекът я сподели напълно сериозно. Щеше и да се случи, ако не бяха скочили интелектуалците. Тогава обаче някой гениален пиар експерт роди тезата за социалния експеримент. Което направо заколи Тотев. По-добре да беше разфасовал прасета. Да беше ги врътнал на шиш, да беше опърлил кожичката им, да беше направил мръвки. Че и греяна ракия. Площадът щеше да е пълен. И всичките драми, че Пловдив не е готов за Европейска столица на културата, щяха да се преглътнат. Ама на! Не му стиска! Социален експеримент, видите ли. Трябвало да се повдигне дебат за спазването на традициите в контекста на съвременното изкуство. Оле, връщаме се към натюрморта от луканки и филенца в Националната художествена галерия. Пасти да яде Ода Жон и нейният пърформанс. Гаврят се с нас. Що да не разфасоват две прасета, че да нахранят гладните тълпи, които така или иначе са прости според ония, дето ни управляват? Зрелища за хората да има. Сега е модерно да им викат традиции. На Античния театър, например. Какъв експеримент само - сблъсък на цивилизациите. Онези, които не знаят що е традиция, и другите, за които традициите се заключават в прословутото \"води ме в някоя квартална кръчма и поръчвай\". Или нещо от този род. В Пловдив лъсна социалният експеримент, в който сме въвлечени от години. Сблъскаха се и двете Българии, които няма как да съществуват на едно място. А всичките им социални експерименти са си гавра с нас. И част от тоталната бутафория, с която сме обградени. Идеята с \"Да заколим прасето\" бе тотално провалена. Всъщност целият процес на рекламиране и налагане на Пловдив като Европейска столица на културата минава така. Като изключим разфасоващите скандали, Иван Тотев и екипът му така и не съумяха да развълнуват държавата. Задочните репортажи от града под тепетата умряха, преди да видят бял свят.  Жалко за коледната ни традиция, която наистина е свързана с коленето (не разфасоването) на прасе. Ама те така я карат - просто и леко, в шегички. Защото е най-лесно.", "date": "2018.12.21", "title": "Грух Тотев"}
{"url": "https://duma.bg/da-hodish-po-voda-otkriva-sofiya-film-fest-dogodina-n181864", "text": "С безпрецедентна интимност и достъп до Христо Явашев-Кристо и неговия екип филмът \"Да ходиш по вода\" на Андрей Паунов проследява процеса по реализирането на един от най-мащабните арт проекти, създавани някога. Той ще открие XXIII \"София филм фест\" на 7 март в зала 1 на НДК, науми ДУМА от Светлана Дамянова от \"Арт фест\".  \"Да ходиш по вода\" е показан за първи път на фестивала в Локарно и представлява непосредствен поглед към артистичните търсения и личните взаимоотношения на Кристо, прочут със своите мащабни инсталации. За първи път от кончината на Жан-Клод неговата съпруга и партньорка в творческия процес, Кристо решава да осъществи проекта, започнат заедно с нея преди много години - \"Плаващите кейове\". Кристо и съпругата му са автори на множество художествени проекти като \"Опакования Понт Ньоф\" в Париж, \"Опакованият Райхстаг\" в Берлин, \"Бягащата ограда\", Калифорния, \"Портите\", Сентрал парк, Ню Йорк, \"Чадърите\", Япония и Калифорния, \"Заградените острови\", Флорида, Лондонската Мастаба, 2016-2018.", "date": "2018.12.21", "title": "\"Да ходиш по вода\" открива \"София филм фест\" догодина"}
{"url": "https://duma.bg/grafa-lyubo-i-zhivko-petrov-gostuvat-na-mariya-ilieva-n181855", "text": "Истинска плеяда от български звезди ще гостува на Мария Илиева на концерта-промоция на новия й албум \"Всичко\" в City Stage. Заедно с Графа и Любо кралицата на българската поп музика ще изпълни на 26 декември от 22 ч. емблематичните дуети \"Крадена любов\", \"Чуваш ли ме\" и Alright. Виртуозният пианист Живко Петров и Мария Илиева ще подарят на публиката специална версия на баладата \"Сама\", на която маестрото е автор. Това са само част от заглавията, включени в албума на певицата \"Всичко - най-доброто от Мария Илиева\", които ще бъдат представени в коледната сряда вечер. Музикалното бижу, събрало най-големите хитове на певицата, включва 16 номер едно сингъла и 4 ремикса от началото на кариерата й досега и вече отбелязва завидни продажби на пазара. \"Специалните гости, които поканих да участват в концерта ми, са не просто мои близки приятели и ключови фигури в албума ми, но и колоси на съвременната българската музикална сцена, артисти, които пишат историята й\", сподели Мария. И добави: \"Щастлива съм, че Графа, Любо и Живко Петров, с които заедно вървим по пътя на музиката вече близо 20 години, ще бъдат до мен на 26 декември.\" Представянето на албума ще бъде различно, много стилно и музикантско. Бендът на Мария включва някои от най-добрите български инструменталисти - Георги Янев (китара), Милен Кукошаров (клавишни), Мартин Ташев (тромпет и вокали), Васил Вутев (барабани) и Младен Димитров (програминг, перкусии, синтезатор). Билети по 15 лв. се продават онлайн и в мрежата на Eventim. В деня и на място ще струват 20 лв.", "date": "2018.12.21", "title": " Графа, Любо и Живко Петров  гостуват на Мария Илиева"}
{"url": "https://duma.bg/beyl-naniza-hettrik-na-kashima-n181853", "text": "Гарет Франк Бейл (44, 53 и 55) вкара хеттрик за Реал Мадрид за успеха с 3:1 над Кашима Антлърс (Яп) в 1/2-финала на клубния Мондиал в Абу Даби. Уелсецът оформи престижното си постижение само за 11 минути и изпрати  \"Кралския клуб\" за четвърти път на финал в последните 5 издания на турнира. 12 минути преди края нападателят Шома Дой вкара почетно за шампиона на Азия.  Бейл вече има 6 гола в турнира и остава единствено зад Кристиано Роналдо (7 гола) при голмайсторите на клубния Мондиал. Той е и третият, разписал се в 3 поредни издания, в които е участвал (2014, 2017 и 2018 г.), след Роналдо и Меси. Уелсецът е и четвъртият след Пеле (1962 г.), Луис Суарес (2015 г.) и Роналдо (2016 г.) с хеттрик в турнира. Утре на финала Реал ще срещне арабския Ал Аин, който сензационно отстрани шампиона на Южна Америка Ривър Плейт с дузпи. ", "date": "2018.12.21", "title": " Бейл наниза хеттрик на Кашима "}
{"url": "https://duma.bg/zemedeltsite-shte-plashtat-taksa-gradushka-n181872", "text": "Със закон за градушките да бъде въведено задължение регистрираните земеделци да плащат по 50 ст. на дка, а застрахователите да отделят по 0,8% годишно от премийния приход по застраховката \"Автокаско\", което е около 5-6 млн. лв. годишно, съобщава министърът на земеделието Румен Порожанов. Планира се до края на януари 2019 г. Законът за градушките да мине през Министерския съвет и да бъде внесен за гласуване в парламента. Плановете са предприятието за борба с градушките да се създаде най-късно до пролетта, за да бъде предпазена тазгодишната реколта. \"Вноската, която залагаме от застрахователите, е между 5-6 млн. лв. годишно. Тя е да има солидарност и да се намали вноската на земеделските производители\", казва Порожанов. Той припомни, че първоначално било заложено фермерите да плащат по 90 ст. на дка, а сега таксата е намалена на 50 ст. на декар.", "date": "2018.12.21", "title": " Земеделците ще плащат такса \"градушка\""}
{"url": "https://duma.bg/putin-zapadat-dopuska-yadren-konflikt-n181814", "text": "Съществува опасност от понижаване на прага на ядрената заплаха, това може да е гибелно за човечеството, заяви руският президент Владимир Путин на редовната си годишна конференция, която не бе ограничена като продължителност и продължи 4 часа и 53 минути. На нея бяха акредитирани рекорден брой 1702 журналисти. Това е 14-та му годишна пресконференция.  Съществува тенденция за намаляване на прага за използване на ядреното оръжие. На Запад циркулира идеята за използването на ядрено оръжие с малък заряд. Задействането на такива въоръжения може да доведе до глобална катастрофа, изтъкна Путин. По думите му опасността от ядрена война се подценява. Наблюдаваме разпад на международната система за сдържане на въоръженията, продължи руският лидер. Той напомни за излизането на САЩ от Договора за ПРО. \"След това на Москва й се наложи да модернизира въоръженията си. Русия получи предимство, но става дума за запазване на паритета. Сега САЩ искат да излязат от ДРСМД (договора за ракетите със среден и малък обсег - ред.). После да не пищят, че ние постигаме своите предимства\", предупреди Путин. Все пак той изрази надежда, че на човечество ще му стигне разум, за да избегне глобален конфликт.  Президентът заяви, че провокацията в Керченския пролив е свързана с изборите в Украйна. По думите му рейтингът на Петро Порошенко се е вдигнал след нея - от пето на второ място. \"Той си изпълни задачата за сметка на интересите на страната си\", обобщи Путин. По думите му Русия е заинтересована от процъфтяването на Украйна, която \"е наш важен търговски партньор, тази година търговският оборот нарасна... Но докато на власт в Киев са русофобите, ненормалната ситуация ще продължава\", категоричен бе лидерът.  Спирайки се на русофобията на Запада, той поясни: \"Целта е една - да се спира развитието на Русия като конкурент. Това е, други цели аз не виждам\". В тази връзка той продължи, че случаят Скрипал е повод да се попречи на развитието на страната. \"Ако не бяха Скрипалови, щяха да измислят нещо друго\", подчерта Путин. Той добави, че Скрипалови са живи, докато саудитският журналист Хашоги е мъртъв, но по случая няма санкции. По повод арестуваната в САЩ рускиня Мария Бутина, заподозряна в шпионаж, Путин изтъкна, че тя не е изпълнявала никакви задачи на Русия, на нейни институции. \"Това ви го заявявам най-отговорно, независимо какво казва тя там под заплаха да лежи 12-15 години в затвора\", наблегна президентът.  Относно антируските санкции той посочи, че Западът загуби руския пазар и работни места. В Русия безработицата е 4,8 процента, а в ЕС, в Испания например, тя е 15 процента, напомни държавният глава. По повод ареста в Канада на шефката на китайската компания \"Хуауей\", извършен по искане на САЩ, руският президент изключи възможността от арест на чужди граждани заради арест на руснаци в чужбина. Той по-специално каза: \"Няма да действаме по пронципа \"око за око-зъб за зъб\". Няма да арестуваме напълно невинни хора, за да ги разменяме после за някой друг\". Журналист на \"Уолстрийт джърнъл\" попита дали Путин иска да управлява света, понеже Запад вижда заплаха в лицето на Русия. \"Русия не претендира за световно господство\", отвърна Путин.   Реставрацията на социализма е невъзможна, подчерта Путин в отговор на въпрос. \"Дълбинната промяна в обществото е такава, че реставрацията на социализма... е невъзможна. Това винаги е свързано с по-високи разходи от доходите и в крайна сметка с безизходица в икономиката\". Той обаче продължи, че са \"възможни елементи на социализация на икономиката, на социалната сфера\". Това може да става чрез справедливо разпределение на ресурсите, стремеж да се сведе до минимум бедността, осигуряване на приемливи за гражданите условия в здравеопазването и образованието. \"Точно такава политика водим сега. Към това в значителна степен са насочени нашите национални проекти\", наблегна събеседникът.  Пак в отговор на въпрос Владимир Путин обясни, че не се притеснява от избора на опозиционери на местно равнище. Той добави, че ще помага по всякакъв начин на такъв избран лидер. \"Важното е той да бъде на висота, да изпълни предизборните обещания, които е обявил пред хората\", изтъкна президентът. В. \"Комсомолская правда\" попита не е ли време да се обърне внимание на чудовищната пропаст между доходите на топ мениджърите и обикновените хора. За съжаление има такава пропаст, но това е световна тенденция, отговори Путин. Той поясни, че реалните доходи на руснаците са паднали, но властите работят да подобрят положението. \"Трябва кардинално да се съкрати броят на хората, които живеят под чертата на бедността\", обяви президентът. Той приведе цифри за леко увеличение на доходите и на продължителността на живота, която тази година ще е 72,9 години. ", "date": "2018.12.21", "title": "Путин: Западът допуска  ядрен конфликт "}
{"url": "https://duma.bg/zapisaha-akustichno-tiha-nosht-svyata-nosht-n181857", "text": "Мери и Стойчо записаха една от най-популярните коледни песни \"Тиха нощ, свята нощ\" в характерния, акустичен за дуета стил. Прекрасният и неподражаем глас на певицата е придружен от виртуозните изпълнения на китара. Аранжиментът е на Стойчо Стоянов. Видеото е заснето в музикалната школа на инструменталиста - \"XS Artists - music school\", където и двамата преподават. Пилотният авторски сингъл на дуета \"Спомени\" получи адмирациите на поп и джаз аудиторията. А в началото на 2019 г. Мери и Стойчо ще представят втори съвместен проект. Те имат завладяващ клубен репертоар с авторски аранжименти на популярни световни и български песни и джаз импровизации. Стойчо Стоянов и Мери Мердинян са възпитаници на Национална музикална академия \"Проф. Панчо Владигеров\" в София. Имат специализации в чужбина. Мери е активен музикант, педагог и изпълнител. Стойчо работи като китарист с популярни имена от поп сцената и аранжор в музикалните формати в България.", "date": "2018.12.21", "title": "Записаха акустично \"Тиха нощ, свята нощ\""}
{"url": "https://duma.bg/v-latviya-se-razbrali-sas-stoyanovich-n181852", "text": "В Латвия са се разбрали със Славиша Стоянович, който да поеме националния отбор на страната. Остава само специалистът да напусне Левски, за да подпише с местната футболна федерация, твърди словенското издание ekipa.svet24.si, което се позовава на публикации в естонски медии. \"Експертът от Любляна скоро ще се изправи пред ново предизвикателство. Засега информацията още не е официално обявена, но изглежда, че е само въпрос на време, когато това ще се случи. Ако не се стигне до голям обрат в последната минута, Стоянович би трябвало да напусне Левски и да започне с Латвия. Той вече е договорил всички подробности с шефовете на местната федерация, но преди да бъде обявен за селекционер, трябва да уреди взаимоотношенията си с българския работодател. Когато този сценарий се изпълни, Стоянович ще се превърне в съперник на Словения, защото двата отбора са в квалификационна група G за Евро 2020\", пишат словенците. \"Имаме конкретен кандидат, но не мога да разкрия нищо за името му, защото все още има договор с клуба си. Все още не е разтрогнал, затова ще трябва да изчакаме няколко дни, преди да се случи и това. Единственото, което мога да обявя, е, че водим преговори директно с него, но и клубът му вече би трябвало да е наясно, че той иска да дойде при нас\", обяви председателят на латвийската федерация Каспарс Горкшс, който като футболист е играл под ръководството на Стоянович във ФК Рига.", "date": "2018.12.21", "title": " В Латвия се разбрали със Стоянович"}
{"url": "https://duma.bg/levski-i-balkan-gubyat-v-evropa-n181848", "text": "Баскетболните Левски ЛУКойл и Балкан допуснаха тежки загуби във втората групова фаза за Купата на ФИБА Европа. Българският шампион беше разгромен с 56:89 (19:23, 18:18, 10:20, 9:28) при гостуването си в Унгария на Алба Фехервар, а вицешампионите отстъпиха със 73:100 (20:27, 19:29, 24:16, 10:28) като гости в Израел на Ирони Нес Циона. Четирите тима са в Група J.  \"Сините\" допуснаха второ поражение и  намалиха драстично шансовете си да продължат към директните елиминации. Общо левскарите записаха трета поредна загуба в четвъртия по сила турнир в Европа, след като стартираха с 5 победи в 5 мача в първата фаза. Деян Иванов беше най-резултатен с 14 т., а Христо Захариев добави 11.  За Балкан поражението е първо, а най-много точки вкара Майкъл Хопкинс - 17, колкото и бившият играч на Оклахома Сити Тъндър от НБА Дикуан Кук за домакините. Ирони води с 4 т., пред Балкан и Алба по 3, Левски 2. Всеки отбор ще изиграе по 6 мача, а първите 2 се класират за 1/8-финалите. В III кръг на 9 януари Ирони посреща Алба, а Балкан приема Левски в Ботевград.", "date": "2018.12.21", "title": " Левски и Балкан губят в Европа"}
{"url": "https://duma.bg/komedien-spektakal-v-zala-1-na-ndk-n181861", "text": "\"Три години Комеди клуб София\" - най-доброто от стендъп комедията в България, е спектакъл, който може да се види на 21 декември в зала 1 на НДК. Топ комедиантите на Комеди клуб София ще се изявят с техните най-добри шеги от изминалите три години. Иван Кирков, Васил Ножаров, Филип от Комеди Клуба, Петя Кюпова, Николаос Цитиридис, Ники Банков, Александър Деянски и Христо Радоев ще разсмиват публиката в продължение на повече от два часа с любимите си шеги.", "date": "2018.12.21", "title": "Комедиен спектакъл в зала 1 на НДК"}
{"url": "https://duma.bg/popov-43-i-i-na-slalom-v-zaalbah-n181849", "text": "Алберт Попов завърши 43-и и на слалома за Световната купа по ски в Заалбах. 21-годишният българин стартира с №74 и преодоля трасето за 1:03,29 мин. и остана на по-малко от 1:30 сек. от 30-ия Сандро Симоне (Швейц), който последен заслужи място и във втория манш с време 1:01,83 мин. Попов завърши 43-и и в гигантския слалом в Заалбах в сряда. Камен Златков отпадна още в първия манш в дебюта си през сезона в Световната купа. Най-бърз на слалома пред родна публика бе австриецът Марсел Хиршер с общо време 1:54,98 мин. (56,52 и 58,46 сек.), който записа 63-а победа за СК. На подиума се качиха още Лоик Мейлар (Швейц) на 0,38 сек. и Хенрик Кристоферсен (Нор) на 0,47 сек. от Хиршер, който води в генералното класиране с 620 т., пред Кристоферсен 352, Макс Франц (Ав) 341. Попов падна до №100 с 11 т.", "date": "2018.12.21", "title": "Попов 43-и и на слалом в Заалбах"}
{"url": "https://duma.bg/izlozhba-n181860", "text": "Изложбата на УНИЦЕФ \"Снимка на годината 2018\" е подредена в Берлин. Всяка година от 2000-та Детският фонд на Обединените нации - Германия, връчва награди за снимка или серия от снимки, посветени на живота на децата по света", "date": "2018.12.21", "title": "Изложба"}
{"url": "https://duma.bg/gledayte-n181850", "text": "Футбол по Диема спорт 2 22.00 Уулвърхемптън - Ливърпул по БНТ 3 Сноуборд 12.30 СП по сноубордкрос в Червиния по Диема спорт 2 Волейбол 18.30 ЦСКА - Хебър по Евроспорт 1 Ски 11.15 и 14.15 СК в Куршевел (жени) Биатлон 18.15 СК в Нове Место (спринт, жени) Утре Футбол по БНТ 3 Клубен Мондиал 15.20 Ривър Плейт - Кашима Антлърс 18.20 Реал М - Ал Аин по Диема спорт 17.00 Ман Сити - Кристъл Палас 22.00 ПСЖ - Нант по Диема спорт 2 14.30 Арсенал - Бърнли 17.00 Челси - Лестър 19.30 Кардиф - Ман Юнайтед по Макс спорт 2 17.15 Атлетико М - Еспаньол 19.30 Барселона - Селта по Макс спорт 3 16.00 Милан - Фиорентина 19.00 Киево - Интер 21.30 Ювентус - Рома по Евроспорт 2 19.30 Айнтрахт Фр - Байерн М по БНТ 3 Сноуборд 13.15 СП по сноубордкрос в Червиния по Евроспорт 1 Ски 11.15 и 14.00 СК в Куршевел (жени) 16.45 и 14.00 СК в Мадона Ди Кампилио (мъже) Биатлон 17.45 СК в Нове Место (преследване, жени) В неделя Футбол по Диема спорт 2 15.30 Астън Вила - Лийдс 18.00 Евертън - Тотнъм по БНТ 3 Баскетбол 17.55 Рилски спортист - Балкан Биатлон 12.45 и 15.15 СК в Нове Место (масов старт, мъже и жени)", "date": "2018.12.21", "title": "Гледайте"}
{"url": "https://duma.bg/novogodishno-matine-v-muzikalnata-akademiya-n181862", "text": "Новогодишно матине с Йосиф и Зорница Радионови ще се състои на 29 декември от 11.30 ч. в концертната зала на НМА \"Проф. Панчо Владигеров\", бул. \"Евлоги и Христо Георгиеви\" 94. Ще звучат любими шедьоври за цигулка и пиано. Входът е свободен.", "date": "2018.12.21", "title": "Новогодишно матине в Музикалната академия"}
{"url": "https://duma.bg/beh-shte-obzhalva-globata-za-gazov-monopol-n181868", "text": "БЕХ обяви, че е получил решението на ЕК за глобата от 77 млн. евро заради блокиране на достъпа на частни компании до газопреносната мрежа на страната и газовото хранилище в Чирен от негова страна и от дъщерните му \"Булгаргаз\" и \"Булгартрансгаз\". Дружествата внимателно ще разгледат решението и вероятно ще го обжалват, като ще оспорят както твърденията, така и размера на глобата, посочва БЕХ в официално съобщение. В него се допълва, че макар принципно плащането на глобата е дължимо в срок от три месеца от датата на решението, при обжалването й се предвижда или условно плащане, което трябва да се възстанови при успешно обжалване, или предоставяне на обезпечение. Дадохме достатъчно време на БЕХ да представи подходящо решение, но всяко решение, предложено от БЕХ, имаше недостатъци и следователно нямаше как да бъде прието, заявяват от ЕК в отговор на писмено поставени въпроси от изданието Economic.bg, В него се посочва още, че налаганите глоби от Брюксел са независимо решение на ЕК и съответстват изцяло на насоките за определяне на глоби от 2006 г. (Fining Guidelines 2006 г.) Само комисията определя коя е подходящата глоба. Такъв беше и случаят при разследването на БЕХ в областта на антитръстовото законодателство, пишат от пресофиса на еврокомисаря по конкуренцията Маргрете Вестагер, опровергавайки тезата на премиера Бойко Борисов, вицепремиера Томислав Дончев и на енергийния министър Теменужка Петкова, че благодарение на проведените от тях преговори санкцията е намалена от възможните 330 млн. евро на 77 млн. евро.", "date": "2018.12.21", "title": "БЕХ ще обжалва глобата за газов монопол"}
{"url": "https://duma.bg/dogan-poiska-programno-pravitelstvo-n181878", "text": "Формата за промяна на модела на управление на страната е програмен кабинет за ускорено догонващо развитие, е заявил почетният председател на ДПС Ахмед Доган пред ръководството на партията си по време на новогодишното им тържество, съобщи Агенция \"Фокус\". \"Изрично подчертавам, че промяната на \"модела\" не предполага смяна на \"системата\", която е заложена в Конституцията\", е допълнил той. Според него парламентарният програмен кабинет няма нищо общо и със служебно правителство, защото в него ще се включват всички партии, влезли в НС. Това е тест, доколко са узрели и готови партиите да надмогнат егото си и да направят нещо съществено за стандарта на живот на хората. \"Да им покажем, че има светлина в тунела\", призовал Доган и предложил на следващите избори всяка партия да представи проект за ускорено развитие на страната.", "date": "2018.12.21", "title": "Доган поиска програмно правителство"}
{"url": "https://duma.bg/levitsata-dade-na-ks-byudzheta-na-nzok-n181877", "text": "БСП даде вчера на Конституционния съд (КС) бюджета на Здравната каса за 2019 г. Искането е подписано от 66 депутати. Със Закона за бюджета с преходните и заключителните разпоредби се променят 17 закона, които са структуроопределящи и широкообхватни закони, обясни секретарят на ПГ \"БСП за България\" Филип Попов. Практиката на КС е, че това е противоконституционно, аргументира се той. В искането сме изброили няколко решения на съда, в които ясно е записано, че не може да се правят промени в преходни и заключителни разпоредби на такъв закон и през тях да се променят други актове, които нямат нищо общо, обясни Попов. Той уточни, че сред променените закони е и Изборният кодекс. \"Това е прецедент в практиката на законодателството. Ние искаме да спрем издевателството над законодателния процес, което се случва постоянно. Правят се основни промени, в основни закони, които нямат общо с бюджета със закона на НЗОК\", подчерта Попов.  Много от предложенията уреждат форми на организация на дейността в здравеопазването, които нямат нищо общо със Здравната каса,  коментира депутатът от \"БСП за България\" проф. Георги Михайлов. По думите му пример за това е закриването на Фонда за лечение на деца в чужбина и най-вече на неговия обществен съвет, който представляваше взаимодействие между общественото начало и администрацията и даваше възможност за контрол на лечението.", "date": "2018.12.21", "title": "Левицата даде на КС бюджета на НЗОК"}
{"url": "https://duma.bg/stolichani-v-zashtita-na-mineralnite-izvori-i-bani-n181880", "text": "Столичани излязоха на протест в защита на минералните извори и бани в столичния квартал \"Горна баня\". Хората се събраха пред старата баня в квартала и настояха за възстановяване на балнеологичните центрове в \"Овча купел\", \"Горна баня\", Централната баня и Княжевската баня. Хората поискаха да бъдат изградени изцяло нови спа центрове с басейни и бани в подножието на Витоша и на Северния парк. \"От всички 35 минерални извора имаме само една баня в Панчарево. Минералната вода може да я ползва цялото население на \"Горна баня\". Имаше балнеосанаториум и той рухна\", разказаха хората. ДУМА припомня, че последното намерение на управляващите от ГЕРБ в София е Северното крило на Централната минерална баня да се превърне в музей. Много неправителствени организации и общински съветници от БСП възроптаха срещу идеята.  Също вчера на протест се събраха и жители на кв. \"Враждебна\", организиран от Сдружение за благоустройство на квартала. Хората недоволстваха от завишени стойности на вредни вещества в атмосферния въздух, прах и кал от товарни автомобили. Според организаторите на протеста мръсният въздух е следствие от замърсяването от депата за строителни материали и земни маси в района.  ", "date": "2018.12.21", "title": "Столичани в защита на минералните извори и бани"}
{"url": "https://duma.bg/namalyavat-studentite-po-ikonomika-poveche-sa-meditsite-n181881", "text": "С 15% е намалял броят на студентите от 2013 до 2018 г., има обаче 13 професионални направления като икономика, администрация и управление, в които спадът е над 30%. В икономиката студентите са намалели от 60 на 42 хиляди, но пък в медицината от 6000 са се увеличили до 11 000. 52% от обучаваните медици у нас са чуждестранни студенти, съобщи Георги Стойчев, ръководител на екипа, който за осма поредна година представи в МОН рейтинговата система на висшите училища с класациите за 2018 г. В стоматология броят на студентите е увеличен с 45%, в здравни грижи - с 37%. Според Стойчев, студентите все повече се насочват към специалности, които позволяват добра реализация на пазара на труда. Най-обобщено може да се каже, че в последните 5 години броят на студентите намалява, реализацията на завършилите се подобрява и научната дейност във вузовете се засилва, каза той.  В последните 5 години безработицата сред току-що завършилите висшисти е намаляла от над 4% до 2,4 на сто, като няма направление, в което сега тя да е над 4%, докато преди 5 години такива са били цели 18 направления. Остава обаче фактът, че половината от абсолвентите се хващат на работа на позиции, които не изискват висше образование.    Има три вида професионални направления във вузовете, посочи Стойчев. При първите - инженерни науки, информатика, икономика, администрация и управление, огромно значение за реализацията на трудовия пазар има висшето училище, което си завършил. В някои специалности разликата в реализацията на студентите между първите в класацията вузове и последните е до 78%. Във втория тип направления значение има не какво учиш, а къде - така е в медицината например, като почти няма разлика в лесното намиране на работа, независимо в кой медицински университет си учил. При третия тип не е важна класацията на самото направление, а конкретната специалност - така е например в архитектура, строителство и геодезия или пък транспорт, където има огромна разлика в характера на самите специалности. В различните класации по различни индикатори, столични вузове излизат на първо място в 40 професионални направления, в 12 са лидерите сред вузовете извън София. Силно конкурентни се оказват висшите училища в страната в областта на аграрните науки, медицината, педагогиките. В различните класации водят 47 държавни вузове и в 5 лидери са частни висши училища. От всички студенти у нас в частни вузове учат 13%.     ", "date": "2018.12.21", "title": "Намаляват студентите по икономика, повече са медиците "}
{"url": "https://duma.bg/gerb-otkaza-da-namali-taksa-smet-v-sofiya-n181883", "text": "Мнозинството от ГЕРБ в Столичния общински съвет отказа да намали такса смет в София. Предложението бе на групата общински съветници от БСП, според които таксата може да бъде снижена с 10%, тъй като всяка година по това перо се събират с около 20 млн. лева повече, отколкото се харчат. За последните 5 години гражданите са внесли в общинската хазна 115 млн. лева повече от разходваните, алармира Иван Таков от БСП. Той припомни, че събраното от такса смет може да се използва само за чистота, а това не се прави. По сметки на социалистите приходната част в бюджета ще намалее с 5 млн. лева, ако таксата падне с 10% и от 1,6 промила върху данъчната оценка на имота, падне на 1,44 промила. БСП предложи и отстъпка 5% при плащане на таксата до края на март, но и това бе отхвърлено от мнозинството с обяснението, че е демагогия. Въпреки че разходите за чистота през последните 5 години са се увеличили с 60%, ние не виждаме градът да е станал 60% по-чист, коментира още Таков. Социалистите възроптаха и срещу практиката общинското дружество \"Чистота\", което работи в три столични квартала и получава 9 млн. лева без обществена поръчка, да дава 7 млн. лева от тази сума на външни оператори. Според Милка Христова трябва да се създаде изцяло общинско дружество или предприятие, което да обслужва сектора. Тя се обяви категорично срещу изтичането на огромни средства в дълбоките джобове на външни фирми.  Социалистите поддържаха и тезата, че парите се харчат не само непрозрачно, но и неефективно. Те дадоха за пример ръчното миене, което допълнително запрашва въздуха, но за него се дават по 1,8 млн. лева на година. В същото време за машинно миене на улици се предоставят едва 300 000 лева. ", "date": "2018.12.21", "title": " ГЕРБ отказа да намали  такса смет в София"}
{"url": "https://duma.bg/sasht-nagazhdat-po-dobra-oferta-za-f-16-n181879", "text": "САЩ обявиха готовност да нагодят окончателните параметри на потенциална продажба на изтребители F-16 към бюджетните и оперативните изисквания на България. Такова уверение е дал държавният секретар Майк Помпео на премиера Бойко Борисов по време на телефонния им разговор преди три дни, съобщи Държавният департамент на САЩ. Миналата седмица на официална визита у нас беше зам.-държавният секретар Джон Съливан, за да представи американската оферта на \"Локхийд Мартин\" за нови F-16, чийто основен конкурент е предложението на Швеция и СААБ за \"Gripen\". \"Както подчертах в телефонния ми разговор с премиера Борисов на 18 декември и както заместникът ми Съливан е заявил в София миналата седмица, САЩ са ангажирани да работят с българското правителство, за да нагодят финални условия за потенциалната сделка за F-16, които да са в рамките на бюджета и изискванията, като се дадат и върхови способности\", заявява Помпео. Той напомня, че САЩ са ни подпомогнали с над 200 млн. долара в сферата на сигурността, както и за вложените над 100 млн. долара в полигона \"Ново село\" и в авиобазата \"Граф Игнатиево\". Военният министър Красимир Каракачанов коментира, че е възможно до края на януари МС да разгледа въпроса за новите изтребители. Припомняме, че в МО са подадени три оферти: на САЩ и \"Локхийд Мартин\" за последната модификация на F-16 - блок 72, известна като \"Вайпър\"; на Швеция и СААБ за \"Gripen\"; и на Италия за втора ръка \"Юрофайтър\".", "date": "2018.12.21", "title": "САЩ нагаждат \"по-добра\" оферта за F-16"}
{"url": "https://duma.bg/opravdanite-ot-sada-bez-zashtita-ot-konfiskatsiya-n181882", "text": "Прекратяването на съдебни дела и оправдателните присъди няма да са основание за спирането на проверките на имуществото и конфискацията на придобитото незаконно имущество, реши мнозинството с приемането на второ четене на промени в Закона за борба с корупцията и конфликта на интереси. Те бяха приети след тълкувателното решение на ВКС, който блокираше действия на комисията \"Антикорупция\". Управляващите оттеглиха предложението си, което щеше да даде право на антикорупционната комисия да прави вечни проверки на своите мишени. Промените в закона бяха внесени по спешност от шефа на правната комисия Данаил Кирилов от ГЕРБ. Депутатите от БСП бяха най-активни в дебатите и единствени гласуваха против измененията. \"Комисията \"Антикорупция\" става инструмент за експроприация на неудобни на системата хора. Промените на ГЕРБ ще доведат до осъдителни решения спрямо България в Страсбург, което ще бъде платено от данъкоплатците\", възмути се Красимир Янков. Когато срещу едно лице е повдигнато обвинение от прокуратурата и/или има влязла в сила присъда, че е виновно за престъпления, може да се задейства механизмът на гражданската конфискация, подкрепи го съпартиецът му Пенчо Милков. Той припомни, че в Данъчно-процесуалния кодекс има същата хипотеза. Когато лице придобие имущество, направи разходи, купува вещи, пътува, а приходите му са в много по-малък размер, тогава данъчните органи извършват проверка, облагат това имущество, което е повече от доказаното, налагат му данък, но не конфискуват, обоснова се Милков. \"България е поела пътя на европейска правова държава и тези недодялани опити за нарушаване на човешките права само дискредитират капацитета ви на законодатели, обърна се той към мнозинството. Правовата държава означава такъв законен институционален ред, който защитава основните права на гражданите, напомни Валери Жаблянов. Той обяви, че предлаганите промени са срам за правната професионална общност и ги нарече позор за конституционния ред. \"Предложението, което е направено, означава, че човек, който е обявен невинен от съда, трябва да продължава да търпи санкции. Такъв принцип в правото няма\", отсече Жаблянов.", "date": "2018.12.21", "title": "Оправданите от съда без защита от конфискация"}
{"url": "https://duma.bg/bsp-poiska-promyana-v-pravilata-na-energiynata-borsa-n181869", "text": "Трябва да искаме промяна в правилата на Българската независима енергийна борса. Това заяви вчера депутатът от БСП за България Жельо Бойчев на заседанието на парламентарната комисия по енергетика. Заседанието на комисията бе свикано по искане на БСП във връзка с високите цени на тока на борсата. \"Имаме проблем с правилата на работа на борсата от предлагането до купуването\", посочи той. \"Няма да казвам за всички спекулации, които чувам за борсата\", коментира Бойчев. \"Да възложим и на министъра на енергетиката, и на КЕВР час по-скоро да предложат промени, така че да има реален ефект\", поиска той. \"Български предприятия ще загубят конкурентната си позиция в Европа, което ще доведе до загуба на работни места\", каза Бойчев. \"Големият въпрос, който трябваше да изясним, е какви са причините\", посочи той. Според него едната причина за това е управлението на сектора, а другата - правилата на борсата. \"Не приемам, че борсата не може да влияе и че е само една платформа\", заяви Бойчев. Според властта обаче случващото се на борсата е напълно в реда на нещата. Министърът на енергетиката Теменужка Петкова каза, че борсата работи прозрачно и няма опции да й се влияе. Според шефа на КЕВР Иван Иванов цените на борсата са трайно по-ниски в сравнение с тези на борсите в Румъния, Турция, Унгария и Гърция. След заседанието на комисията Иванов прехвърли топката за новото поскъпване на водата на кметовете. Кметовете могат да поискат по-малко увеличение на цените на водата или отлагане на увеличението, заяви той.", "date": "2018.12.21", "title": "БСП поиска промяна в правилата на енергийната борса"}
{"url": "https://duma.bg/datata-n181799", "text": "1401 - РАЖДА СЕ МАЗАЧО, ИТАЛИАНСКИ ХУДОЖНИК (УМИРА 1428 г.). Жизненият път на Томазо ди Джовани ди Симоне Гуиди продължава 27 години, но с творчеството си променя Флорентинската живописна школа. 75 години след неговата смърт представителите на зрелия Ренесанс - Леонардо, Микеланджело и Рафаело - отново се обръщат към него. 1913 - ПУБЛИКУВАНА Е ПЪРВАТА КРЪСТОСЛОВИЦА В СВЕТА. Английският журналист Артър Уайн публикува в неделното издание на \"Ню Йорк уърлд\" творението си под названието crossword puzzle. Първата кръстословица е била с формата на диамант, нямала е черни квадратчета и думите не са били разделени на \"хоризонтално\" и \"вертикално\". Първата българска кръстословица е публикувана през 1927 г., автор е Илия Николов. 1931 - РАЖДА СЕ ГЕОРГИ НАЙДЕНОВ, ФУТБОЛИСТ (УМИРА 1970 Г.). Легендарен вратар на ЦСКА и националния отбор. Футболист №1 на България за 1961 г. Смятан и до днес за най-добрия български вратар за всички времена. Има 298 мача в \"А\" група. С отбора на ЦСКА е осемкратен шампион на България и трикратен носител на Купата на Съветската армия. Има 51 мача за \"А\" националния отбор. Бронзов медалист от Олимпийските игри през 1956 г. в Мелбърн (Австралия), участва на световните първенства в Чили (1962) и Англия (1966). През 1974 г. е включен от спортните журналисти в идеалния отбор на страната за 30-летието (1944-1974). 1983 - УМИРА ПАВЕЛ ВЕЖИНОВ, ПИСАТЕЛ И СЦЕНАРИСТ (Р. 1914 Г.). Истинското му име е Никола Делчев Гугов. Автор на сборници с разкази (\"Дни и вечери\", \"Дъх на бадеми\" и др.), на романи (\"Звездите над нас\", \"Нощем с белите коне\" и др.), на сценарии за игрални филми, някои от които по негови творби - \"Следите остават\", \"Специалист по всичко\", \"Цар и  генерал\", \"Мъже в командировка\", \"Тримата от запаса\", както и на сценарии за тв сериали - \"На всеки километър\", \"Сами сред вълци\", \"Нощем с белите коне\" и др. 1988 - 270 ДУШИ ЗАГИВАТ ПРИ АТЕНТАТ НАД ЛОКЪРБИ, ШОТЛАНДИЯ. Вследствие поставена бомба самолет на американската авиокомпания \"Пан Америка\" се разбива. Първоначално се смята, че атентатът е дело на Народния фронт за освобождение на Палестина, подозират се Иран и Сирия. На 15 август 2003 г. Либия официално признава своята отговорност за атентата над Локърби и приема да изплати на семействата на жертвите обезщетения. 2001 - СЕДЕМ ДЕЦА ЗАГИВАТ ПРИ ИНЦИДЕНТ В СТОЛИЧНАТА ДИСКОТЕКА \"ИНДИГО\". Причината за трагедията, която се случва към 18,30 ч., е струпване на около 600 деца на входа на \"Индиго\". След внезапно отваряне на вратите под напора на тълпата 24 деца са смачкани от връстниците си. Седем от тях, на възраст между 10 и 15 г., умират. Причината за смъртта е задушаване. На 23 декември 2001 г. е обявен национален траур.", "date": "2018.12.21", "title": "Датата"}
{"url": "https://duma.bg/nazem-ot-mrezhta-n181800", "text": "- Хм, наистина ли бизнеса не иска увеличение на заплатата? Не бяха ли те, които се оплакваха от липса на кадри. - Както е тръгнало- след ден-два т.н. биснесмени БГ , ще искат не те да плащат на работниците си, а работниците да им плащат , защото са ,,благоволили\" да им разрешат да да работят. - Егати и \"бизнеса\" щом се пинтилосва за 25 евро. Срам и позор! Много хора в тази \"държава\" работят цял месец и трябва да преживяват с 400 лева. - Как може да ангажираш човек 8ч. дневно с/у 560лв. на месец . Самият 8 часов ангажимент , без нищо да се работи струва повече . А т.н. \"РАБОТОДАТЕЛИ\" като наемат хора трябва да са наясно , че трябва да се плаща достатъчно , та човек да се възпроизведе като работна сила и да може на следващия ден пак да може да отиде на работа . - голяма каша - хем минимално осигуряване, пък таван на максимума.. пък той и \"бизнеса\" един бизнес..мале,мале. По - скоро, би трябвало да се коментира минималният социален минимум, който отдавна е около 1000 -та еврака и това би следвало да е тема за размисъл, а не кирливите 500-600лв. поддържането на изкуствена бедност, води единствено до мизерия и това е видно за всички , дори и украинците не се навиха на бг минимална заплатка... - От една страна това е смешно ниска минимална заплата, от друга страна- има ли прозрачност къде отиват парите? В коли за по 200 бона на шефката на пенсионен фонд ли? Налага се държавата да дава пълна прозрачност какво се случва с пенсионните фондове. И аз като работодател е редно да знам. На герб не вярвам да го стори, но поне следващите. - Като слушам тези работодатели ... им се чудя, толкова много работници ли имат? Сигурно едвам спрат хората да кандидатстват за работа при тях. Защо тогава искат държавата да им намира работници (роби)? - А кога ще се приеме закон който да инкриминира неплащането на осигуровки в пълен размер ? Защо тарикатаите, които осигуряват на минималната, вместо на реалната не гният по 20 години в затвора за подобно престъпление ? - Ако зависеше от бизнеса, нямаше и минимална работна заплата да има. Хората отдавна се усетиха колко много го е \"грижа\" бизнесът за тях. Проблемът е, че не всеки има избор особено когато трябва да се грижи за семейството си. От друга страна, младите много бързо си дават сметка, че шансът им за развитие в страната е нисък или по-скоро клонящ към нулата. Не може само столицата в една държава да предлага някаква малко по-добра алтернатива по отношение на заплащането. Де факто няма областни градове, които да са конкурентоспособни и да са източник на перспектива, когато става въпрос за кариерно развитие и адекватни възнаграждения. - Когато тия, които се наричат \"работодатели\" седнат и прочетат някоя книга(не Винету) за мениджмънт и разберат, че човешкия ресурс е най-важното нещо във фирмите им!Работник се губи лесно, но се намира и обучава трудно.....и той е основния фактор това да имаш работеща фирма и собствена заплата! - джудже от приказката: Срещнал един господар три джуджета в гората и ги пита: - Кои сте вие бре? - Как кои? Ние сме седемте джуджета! - Как бре? Вие сте само три?!?!?! - Е няма хора, за тва сме само три!!!!", "date": "2018.12.21", "title": "Наз@ем от мреж@та"}
{"url": "https://duma.bg/btv-tragva-po-sledite-na-rushashti-se-pametnitsi-na-kulturata-n181801", "text": "Акцент върху изоставените и рушащи се паметници на културата ще постави БТВ в нова рубрика, част от сутрешния блок \"Тази сутрин\". Инициативата е на водещия от БТВ Новините Денислав Борисов. От медията припомнят, че той следи с интерес фрапиращите примери от последните няколко години, когато се откроиха няколко случая с разрушени, опожарени или просто оставени без никаква поддръжка сгради. Точно това е провокирало Борисов да подеме инициатива за опазването им, като за целта ще привлече вниманието към съдбата им.  \"Всички страни в този сложен процес на възстановяване на една сграда имат своите искания и критики към ситуацията в момента. От една страна, обществото изисква тези сгради да бъдат приведени в добър вид, защото те са част от историята. От друга, собствениците често нямат пари да ги ремонтират или губят мотивация заради тромавите и скъпи процедури\", заяви Борисов. Той ще се опита да намери допирната точка между всички заинтересовани страни. Негов помощник в амбициозната задача ще е Тодор Нанчев, основател на фондация за опазване на архитектурното ни наследство.   ", "date": "2018.12.21", "title": "БТВ тръгва по следите на рушащи се паметници на културата"}
{"url": "https://duma.bg/opasno-mrasen-vazduh-nad-sofiya-i-dnes-n181895", "text": "Смог и опасно мръсен въздух дишат софиянци и днес. Три пъти над нормата е концентрацията на финни прахови частици в няколко квартала на столицата. Най-критично е положението в \"Хиподрума\", \"Павлово\", \"Младост\" и \"Надежда\". От общината напомнят, че завишените норми позволяват на родителите на деца с белодробни проблеми да ги освободят от училище и градина.  Мръсен е въздухът тази сутрин и в още няколко града в страната - Пловдив, Варна, Русе, Велико Търново и Благоевград.     ", "date": "2018.12.21", "title": "Опасно мръсен въздух над София и днес"}
{"url": "https://duma.bg/bednostta-e-nay-golemiyat-problem-za-balgarskite-grazhdani-n181896", "text": "Въпреки европредседателството ни, не настъпиха качествени промени у нас. България си остана твърдо на последното място в Европа по социалнозначими показатели. Бедността е най-големият проблем за българските граждани. Като единствена опозиция в този парламент, сме категорични, че това е една изгубена година и пропилени възможности за икономиката и хората. Не бяха направени реформи в проблемни сектори. Това каза зам.-председателят на ПГ на \"БСП за България\" Весела Лечева пред Нова ТВ. Тя добави, че управляващите са признали, че не управляват, не прогнозират и не планират проблемите, а са принудени да действат под натиска на процесите в обществото. По повод отказа на левицата да подкрепи промените в Антикорупционния закон в частта за гражданската конфискация, Лечева заяви, че БСП е била против модела на новия орган за борба с корупцията. Той е създаден по спорен начин. Няма как действието му да не породи спорове. Фактът, че са предлагани няколко промени по това ново законодателство показва липсата на анализ на ситуацията и как да действа дадена законодателна разпоредба, категорична бе Весела Лечева. ", "date": "2018.12.21", "title": "Бедността е най-големият проблем за българските граждани"}
{"url": "https://duma.bg/kat-sas-speshni-patruli-zaradi-golyamoto-patuvane-n181897", "text": "Голямото празнично пътуване очакват от КАТ и въвеждат спешни патрули и специални мерки за контрол на трафика. Още от обяд в петък се очаква хиляди автомобили да задръстят изходите на София. От КАТ дадоха извънреден брифинг, за да разкажат какви мерки взимат, за да обезпечетат по-спокойното и организирано пътуване на празнуващите. След 14 часа на територията на столицата ще бъде организирана операция за подпомагане на извозване на трафика от града. Пак от 14 часа по цялата републиканска мрежа ще бъдат разположени автопатрули. По АМ\" Тракия\" днес ще приключат всички ремонтни дейности. По АМ\" Хемус\" ремонтните дейности ще приключат в празничните дни, но не на всички места. За това, преди да тръгнат на път, шофьорите да проверят на сайта на АПИ за възможни затруднения в движението. По време на празниците ще има проверки за шофьори без книжки, шофьори, употребили алкохол или наркотици. Ако времето позволява, ще бъде извадена цялата техника за контрол на скоростта на автомобилите. Тировете ще бъдат спирани на определени места в страната. При влошена пътна обстановка те ще бъдат спирани още в дълбочина, за да улесни снегопочистването.  Само от столицата се очаква да потеглят около 200 000 превозни средства. Засилено полицейско присъствие ще следи за реда по пътищата, а за облекчаване на трафика са предвидени временни организации на движението. Реверсивно движение се въвежда в района на 14 км на автомагистрала „Тракия“, където ще има две ленти в посока Бургас. От СДВР увериха, че е изготвен план и е създадена необходимата организация за нормалното придвижване на пътникопотока в столицата и пътните артерии в ОДМВР- София. На 21, 22, 26 декември 2018 г. и 1 януари 2019 г., съгласно заповед на Агенция „Пътна инфраструктура”, се ограничава движението на тежкотоварни автомобили над 12 тона. В предвид очакваните снеговалежи около 25 и 26 декември институциите призоваха водачите да бъдат търпеливи по време на снегопочистването и да се съобразяват с разпоредената организация.  ", "date": "2018.12.21", "title": "КАТ със спешни патрули заради \"голямото пътуване\""}
{"url": "https://duma.bg/predi-koleda-bnt-pravi-obzor-na-godinata-n181802", "text": "По традиция в края на годината медиите се впускат да правят обзор на най-важните събития от политическия, социалния и икономическия живот през отминалата година. Тази задача Българската национална телевизия е възложила на Добрина Чешмеджиева и Бойко Василев. Обзорът на политическите и икономическите събития БНТ1 ще направи утре от 21 часа. За 23 е предвидена разходката през спортните случки на 2018 г. И тази година от 17,55 ч. обществената медия ще излъчи на 24 декември пряко от катедралния храм \"Свети Александър Невски\" празничното патриаршеско богослужение по случай Бъдни вечер. За следващия ден е предвидено коледното послание на папа Франциск  Богатата концертна програма започва на 25 декември, когато пряко от зала \"България\" зрителите на БНТ2 ще могат да гледат традиционното коледно матине на Софийската филхармония с участието на Националния филхармоничен хор, Детския филхармоничен хор и солистите Любена Нинова и Георги Султанов. Диригент е маестро Славил Димитров.  Ще бъде излъчен юбилейният спектакъл на Нели Рангелова, както и рецитала на Хилда Казасян \"С усмивка за Ела Фицджералд\". В празничните дни зрителите на БНТ1 ще могат да се насладят на концертните изпълнения на Франк Синатра, Майкъл Бубле, Шърли Беси и др., а на 25 декември БНТ2 ще покаже концерта на именития тенор Андреа Бочели. На 22, 23 и на 30 декември БНТ2 ще излъчи три издания на уникалния музикален проект \"Вивалдиано\", който събира на една сцена виртуозни музиканти от цял свят в новата уникална интерпретация на творбите на Антонио Вивалди. Класическият концерт съчетава традиционно и съвременно, минало и бъдеще на фона на впечатляващи светлинни и визуални 3D ефекти. Автори на  проекта са чешкият музикант и продуцент Майкъл Дворжак и виртуозният цигулар Ярослав Свечени. Либретото е дело на Томаш Белко, а визуалната концепция е  родена от въображението на Косуке Сугимото, прочут японски художник, режисьор и аниматор. На 25.12 от 13,30 ч. БНТ1 ще излъчи празничния фолклорен спектакъл по повод 25-та годишнина на ансамбъл \"Чинари\". БНТ ще заложи на колекция от любими български филми -  \"Опасен чар\", \"Топло\" и  \"Дами канят\". В утрините на трите празнични дни за по-ранобудните ще върви и незабравимият детски сериен филм \"Рицарят на бялата дама\".", "date": "2018.12.21", "title": "Преди Коледа БНТ прави обзор на годината"}
{"url": "https://duma.bg/hose-kareras-izbra-orkestara-na-sofiyskata-opera-i-balet-n181863", "text": "Оркестърът на Софийската опера и балет беше избран от испанския тенор Хосе Карерас да изпълнява музиката от репертоара за последния му концерт в България на 11 май 2019 г. в \"Арена Армеец\". Маестрото се спря на оркестъра на първия ни оперен театър сред няколко предложения от страна на организаторите от Продуцентска компания \"Арт БГ\" заради огромния му опит с оперна музика не само в България, но и с гастролите му по целия свят. 67-членната формация познава отлично голяма част от класическите арии, които Карерас ще изпълни в София през пролетта на следващата година. Музикантите ще разучават и допълнителен материал, чиито партитури екипът на Карерас ще изпрати съвсем скоро. В грандиозния спектакъл, в който ще се включат над 120 души екип, ще бъде последно \"Adios!\" на маестрото с българската публика. Концертът ще бъде последен и за целия Балкански полуостров.", "date": "2018.12.21", "title": " Хосе Карерас избра Оркестъра на Софийската опера и балет"}
{"url": "https://duma.bg/davim-se-a-spasenie-ne-debne-otnikade-n181803", "text": "В социалната 2018 г. бе вградена сянката на майките на деца с увреждания. Кой каквото ще да казва, те дадоха урок на всички ни с отстояването на една кауза. Първи казаха, че системата ни убива. Майките, които събудиха българското общество.  Равносметката на министерството за отминаващата 2018 година е за напрегната, но резултатна година, динамична откъм събития и ключова откъм реформи за уязвимите групи и в частност хората с увреждания - отчете социалният министър Бисер Петков. Той не пропусна \"с ръка на сърцето\" да признае, че дневният ред на ведомството му се доминираше основно от исканията на хората с увреждания. Годината завършва с приети закони, поискани от тях, и с намерения за последващи стъпки в тази посока. Бяха приети законите за хората с увреждания, за предприятията на социалната и солидарната икономика, на първо четене мина в парламентарната социална комисия Законът за социалните услуги. Очаква се той да бъде окончателно приет в началото на следващата година. Да припомним, че  в ръцете на група \"кресливи жени\", които успяха да \"кадруват\" в изпълнителната власт и да я принудят да предприеме, така да се каже, \"непопулярни мерки\". Заради тези жени социалният министър подаде изненадващо оставка на 11 юни, а премиерът я прие. Аргументът на Петков пред Борисов беше, че подава оставка заради невъзможността да овладее създалото се напрежение във връзка с исканията на родителите на деца с увреждания. Същите тези жени после изиграха ключова роля Бисер Петков да се върне на поста си, с мотива, че са имали диалог с него. Но пък те успяха да \"отстрелят\" вицепремиера Валери Симеонов на 16 ноември заради негово изказване след заседание на тристранката: \"Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца без грам майчинско чувство, грижа за тях. Просто ги използваха по най-безсъвестния начин като инструмент за постигане на техните чисто материални цели...\" Не помогна обяснението на Симеонов, че смисълът на изказването му бил, \"че с децата инвалиди се спекулира, дори и след като правителството прие законопроект и удовлетвори всички искания на майките\". Те пък се умориха да обясняват, че протестите им не са оцветени политически и че просто искат живот и бъдеще за децата си. Защото   Лидерът на БСП Корнелия Нинова написа във фейсбук: \"Г-н Борисов, този път с извинение няма да спасите положението. Достатъчно си играхте с мъката на тези хора. Първо плакахте от тъжната история на една майка, която след това поиска лично да й се извините за унизителното ви отношение към нея и избяга от вашите сълзи чак в Холандия. После се извинявахте за вашите думи - \"да ми се махнат от главата\". Уволнихте си министъра на труда, за да си измиете ръцете, не ви мина номерът и го върнахте... Хайде стига с този театър!\" На 1 юни майките на деца с увреждания разпънаха протестна палатка пред Народното събрание. И останаха в нея, докато беше изпълнено искането им депутатите да приемат Закон за хората с увреждания и Закон за личната помощ, който те изстрадаха и наричаха \"нашият закон\". Не може да се подмине, че само лидерът на парламентарната група на БСП Корнелия Нинова и депутати-социалисти, както и председателят на парламентарната социална комисия д-р Хасан Адемов дойдоха при протестиращите жени, за да ги подкрепят в справедливите им искания. Е, друг въпрос е, че и в редиците на майките настъпи разкол, но като цяло може да се каже, че на този етап мисията им е възможна. Не, че в приетите закони не липсват трески за дялане, но поне крачката към дългоочакваната реформа, която да подобри живота на хората с увреждания и да облекчи доколкото е възможно съществуването на техните близки и семейства, е направена. Довършването на започнатото е въпрос на политическа воля. Майките обаче се заканиха, че след 10 януари 2019 г. са готови да разпънат протестната палатка пред МЗ с искане за реформа в системата на ТЕЛК.  А иначе правителството отчете, че резултатите от Българското председателството на Съвета на ЕС в областта на заетостта и социалната политика са изключително положителни. Даже  че \"Социалната тематика бе основен елемент в два от четирите приоритета на Председателството - Бъдещето на Европа и младите хора - икономически растеж и социално сближаване...\" Останалото през годината са числа от стари и нови бюджети, статистики с калема, отчети, еквилибристика с числата, прах в очите с нови и добре претоплени обещания, отпускане на някой и друг лев при напечено положение и по хатъра на първия ръководител, който замазва гафовете на своите избраници. За да лъсне накрая отново познатият ни до болка за десетте години управление на ГЕРБ извод - държавата ни твърдо застана на последно място по жизнен стандарт в ЕС. Продължават да изчезват българи - младите навън, по-възрастните и не само те, уви - във вечните домове, пратени там от мизерия, тъга и унижение.  На социалния небосклон през 2018 г. пак цареше мъглявината на Андромеда. Все още няма договорен между синдикатите, работодателите и правителството механизъм за определяне на минималната заплата по определени критерии. Или, както едно време се изразяваше бившият социален министър Иван Нейков, определянето й ще продължи да става от кабинета по \"таванния метод\" - т.е. с гледане в тавана и според възможностите на бюджета. В същото време 28 млн. лв. са неизплатените от работодателите заплати за 2017 г.   - средствата, които постъпват в бюджета от корпоративен данък, са по-малко от тези, които идват от данъка върху доходите. Абсурд, който го няма никъде по света! Нашата бедност вече стигна нечовешки измерения, ние все повече се давим, а спасение не дебне отникъде. Озъбеното лице на мизерията се прикрива с внушения за благоденствие, \"важни\" политически решения за бъдещето, европари, стратегии. Пълна парлама. А ние си чезнем, съвсем не бавно. Като повличаме и поколенията след нас. За намаляването на пропастта между бедни и богати се говори не от вчера. Но темата все се свира в ъгъла, а плоският данък продължава да прави бедните по-бедни, богатите - по-богати. Те обаче не станаха по-социално солидарни. Добри пожелания остават формулировките \"за равен труд равно заплащане\". През годината продължи либерализирането на законодателството за достъп на работници от трети страни до българския пазар на труда на фона на експертни твърдения, че не бива облекчаването на вноса на кадри от чужбина да продължава с това темпо. И твърденията на бизнеса, че в страната ни има недостиг на половин милион работници.  Продължи дълбоко противоречащата на осигурителните принципи практика за раздаване на Коледни и Великденски бонуси на пенсионерите с най-ниски пенсии, които са близо милион и триста хиляди души. Плащането на калпак стана панацея на сега управляващите за лечение на важните за възрастните проблеми на живот и смърт. В сферата на пожеланията в стил  остана и т.нар. втора пенсия. А времето си лети. След дълги преговори в експертна работна група поне бе направен опит да се регламентира фазата на изплащане. Защото до момента беше налична само фазата \"натрупване\" в частните фондове.  Мижавите пари за майчинството и обезщетенията за безработица останаха замразени и за догодина. Стана факт промяна в Закона за семейните помощи за деца, с която се отпуска нов вид месечна помощ за малчугани без право на наследствена пенсия от починал родител. Тя ще се плаща от 2019 г. А какво да кажем за линията на бедност, дето догодина щяла да порасне с цели 27 лв.(!), но пак не могат да я прескочат две трети от българите. Линия 348, на която качиш ли се, няма слизане, както образно се изрази Калин Донков. А всъщност едва над тази линия започва бедността. И плавно расте към нас, както е казал поетът. ", "date": "2018.12.21", "title": "Давим се, а спасение не дебне отникъде"}
{"url": "https://duma.bg/kratki-novini-n181812", "text": "Окръжният съд във Векшьо, Швеция, осъди 6 българи за трафик на хора за просия, пише местното издание thelocal.se. Друг българин пък бил съучастник на групата и ги подпомагал. Осъдените водили други българи и ги карали да просят. С решението на съда шестимата трафиканти са осъдени ефективно на затвор в срок от година и половина до пет години и половина, в зависимост от тяхната съпричастност към престъплението. Почти 700 католически свещеници са обвинени в педофилия в американския щат Илинойс - далеч повече от обявените от Католическата църква данни, съобщи главният прокурор на щата. Лиза Мадиган поясни, че Католическата църква съобщава за 185 свещеници, които са замесени в сексуален тормоз над деца. Главният прокурор разкритикува действията на Католическата църква. Руска ракета успешно се приземи в четвъртък в Казахстан, като върна руски, германски и американски астронавти от Международната космическа станция, заявиха от руската космическа агенция. В ракетата бяха Александър Герст от Европейската космическа агенция, Серена Аунон от НАСА и Сергей Прокопиев от Роскосмос. „Екипажът се чувства добре, след като се завърна на Земята“, съобщиха от агенцията.  Премиерът на Израел Бенямин Нетаняху заяви, че страната му ще \"продължи да действа агресивно срещу опитите на Иран да се окопае в Сирия\". \"Ще продължим да действаме много агресивно срещу усилията на Иран да се окопае в Сирия. Не възнамеряваме да намаляваме действията си на нито един от тези фронтове, ние ще ги засилим, и аз знам, че ще го направим с пълната помощ и подкрепа на САЩ\", изтъкна той.", "date": "2018.12.21", "title": "Кратки новини"}
{"url": "https://duma.bg/gazat-poskapva-s-35-ot-yanuari-april-mozhe-da-poevtinee-n181870", "text": "От 1 януари 2019 г. цената на природния газ ще се повиши с 3,51 на сто, но от април се очаква поевтиняване на суровината заради спада на цените на суровия петрол на световните пазари, който се отразява по-късно в българските тарифи. Това стана ясно по време на заседание на Комисията за енергийно и водно регулиране (КЕВР), на което бяха разгледани разчетите на държавния газов доставчик \"Булгаргаз\" за тарифите през следващото тримесечие. На заседанието нямаше възражения срещу предложението на \"Булгаргаз\" и вероятно то ще бъде окончателно одобрено в този си вид на 28 декември.  ", "date": "2018.12.21", "title": "Газът поскъпва с 3,5% от януари, април може да поевтинее "}
{"url": "https://duma.bg/reporter-na-%E2%80%9Eshpigel%E2%80%9C-7-godini-pishe-lazhlivi-statii-n181813", "text": "Германското списание \"Шпигел\" разкри, че негов многократно награждаван журналист от години е фалшифицирал статиите си. В началото на месеца 33-годишният Клаас Релоциус е получил наградата \"Репортер на годината\" за статия за млади сирийци, които предизвикали избухналата през 2011 г. гражданска война в Сирия. Смята се, че общо 14 негови статии са били фалшифицирани, включително една за йеменец, който лежал без основание 14 години в Гуантанамо, и друга, в която журналистът твърди, че интервюирал родителите на Колин Кеперник, играчът на американски футбол, който коленичеше по време на изпълнението на химна на САЩ, за да протестира срещу расовите неравенства. В дълга статия по този случай сп. \"Шпигел\" заявява, че е шокирано от тези фалшификации. Според изданието близо 60 статии на Релоциус са публикувани в хартиената му версия или на сайта му.", "date": "2018.12.21", "title": " Репортер на „Шпигел“ 7 години пише лъжливи статии"}
{"url": "https://duma.bg/interpol-zaplasheni-sme-ot-%E2%80%9Eislyamska-darzhava-20%E2%80%9C-n181811", "text": "Много страни по света са заплашени от втора вълна на ислямския тероризъм. Това обяви генералният секретар на Интерпол Юрген Щок. Тази ситуация може да се определи като „Ислямска държава 2.0“, добави той. Помагачите на терористите излежават кратки присъди, защото техните обвинения не са обвързани с конкретни нападения, отбеляза Юрген Щок. По думите му поколението на бившите привърженици на тероризма „след няколко години ще излезе на свобода“. Въпреки че джихадистката групировка беше победена в географски план, нейните привърженици се опитаха да се прехвърлят в други региони по света, например в Югоизточна Азия или Африка, предупреждава генералният секретар на Интерпол.", "date": "2018.12.21", "title": " Интерпол: Заплашени сме от „Ислямска държава 2.0“"}
{"url": "https://duma.bg/konsultanti-na-vw-oglezhdat-balgariya-za-noviya-zavod-n181871", "text": "Тази седмица е изключително важна за бъдещото решение на германския автомобилен концерн Volkswagen за изграждане на нова фабрика в Източна Европа. Според източници на Investor.bg представители на консултантска компания, наета от производителя, са в България, за да проучват възможностите за нова фабрика. Те ще посетят или са посетили и другите кандидати за привличането на инвестицията - Румъния и Турция. Според тях решение за вложението ще се вземе едва през следващата година и все още нищо не е решено. Възможните местоположения на новото предприятие продължават да бъдат Румъния или България, твърди DPA. Това твърдение противоречи на информацията от турското издание Haberturk. Според него германският производител е избрал да построи нова фабрика в Турция вместо в България, като в нея ще се сглобяват моделите на Skoda. Според германското издание AutomobilWoche създаденият наскоро Фонд за автомобилно производство в Турция е участвал във взимането на решението за изграждане на завода. Все още обаче нищо не е решено. По-рано това индиректно бе потвърдено и от директора на Българската агенция по инвестициите Стамен Янев пред \"Блумбърг тв България\". \"Ние имахме шанса да получим квота за Олимпийските игри, сега от нас зависи да получаваме правилната добра храна и да правим добри тренировки, за да се преборим за златото\", образно описа битката за завода Янев.", "date": "2018.12.21", "title": "Консултанти на VW оглеждат България за новия завод"}
{"url": "https://duma.bg/nyama-kashta-bez-temeli-n181804", "text": "Ако нещо в дейността на МОН през 2018 г. със сигурност трябва да бъде признато, то е, че министър Красимир Вълчев и екипът му се стараеха да изпълняват реално намеренията, които са обявили. Но понеже много от тези намерения са в грешна посока, насочвани от лоши закони, натрапени от ГЕРБ, резултатите здълбочават проблемите в сектора на средното образование.  През отиващата си година доста напредна на средното образование, предписано от новия училищен закон (ЗПУО), приет силово от мнозинството в парламента през 2015 г. На фона на радостната синдикална еуфория от вдигането на учителските заплати (събитие с категоричен положителен знак) никой не обръща внимание, че решаването на парче на проблема с доходите в сектора на знанието доведе до още по-големия абсурд учителите на учителите - т.е. учените, да получават заплати по-ниски от тези на начинаещ учител. И второ - че средното образование, което е базовото образование на младите във всяка държава, у нас все повече се превръща в конгломерат от автономни училища, в които се преподава по различен начин, с различни учебници, различни учебни дисциплини и модули в зависимост от това какви финансови, материални и кадрови ресурси съществуват по места. Не е чудно, че в анализите в областта на образованието, които ни изпращат международното изследване РISA и Еврокомисията, се подчертава, че България е страната с най-големи разлики в знанията на учениците от големите градове и малките селища и че у нас в най-голяма степен е видима разликата в знанията на децата в зависимост от материалния статус на семействата. Т.е. казват ни нещо, което си знаем - че България трайно зае първото място по бедност в ЕС и че разделението бедни-богати също така трайно дава отражение в образованието, въпреки обилните клетви в нормативните документи и стратегии за равен достъп до качествено обучение за всички деца. Толкова е качествено, че 41% от нашите 15-годишни ученици не разбират онова, което четат.  Пряк резултат от липсата на национално виждане за целите на средното образование е фирми, мобилни оператори, на религиозни по същност организации като тази на тамплиерите, че и на банки дори. Училището стана интересно място, което може да осигури масовост на участници за всеки проект, от който инициаторите печелят пари. Още в началото на годината избухна скандалът с анкети на Енергийната агенция-Пловдив сред децата в София с въпроси за доходите на семействата, размера на жилищата, сметките за ток и парно и пр. Оказа се, че Столичната община е плащала да се проучат енергийните източници на парно и вода в столицата с цел... \"подобряване на качеството на въздуха\". Остър родителски протест предизвика не по-малко абсурдната анкета в училище, пусната от джендър организации, които питаха учениците кой коя тоалетна ползва и дали момиченцата харесват да се обличат в момчешки суичъри. В един момент министър Вълчев се принуди дори да разпореди, че НПО може да влизат в училище само със съгласието на МОН. НПО-тата рипнаха и цитираха споменатия училищен закон, в който пише, че \"училищата чрез директорите и учителите имат правото да преценяват своите партньори и са достатъчно компетентни, за да оценят съдържат ли предложенията на гражданските организации добавена стойност за учениците\". И нищо не се промени, инвазията в училищата продължи с пълна сила. Финансираната де факто от правителството на САЩ \"Америка за България\" пък и поддържаната пак оттам фондация \"Заедно в час\" и намират там такъв топъл прием, че са се превърнали в паралелна образователна система в България. \"Америка за България\" се хвали, че финансира и осъществява по 150 инициативи годишно! Паралелната система, ангажираща десетки хиляди ученици у нас, разбира се, няма за цел да ги обучава в духа на националното самосъзнание. Ето един пример с какво се занимават този тип чужди будители, взет от едно пиар съобщение: \"За ученици: Сборник за комунизма в България.  Знаеш ли политическата история на България преди 1989 година? Какво е правила комунистическата партия, за да контролира обществото? Чавдарчета, пионерчета, комсомол - какво означава това? Дали тогавашните младежки бригади имат нещо общо със сегашните бригади? Виж как е протичал всекидневният живот на хората тогава, какво им е било позволено и какво забранено. Поредицата е част от сътрудничеството с водещи историци, преподаватели и ученици в рамките на проекта \"Уроци от миналото: какво се случи преди 89-та?\", осъществен с подкрепата на фондация \"Америка за България\". А фондацията \"Заедно в час\" дори набира кандидати за лектори в училище, които след \"интензивен курс на обучение за работа с деца\" влизат да преподават в класните стаи, въпреки изричните законови изисквания кой може да бъде учител в България.          Не съвсем неволно възниква въпрос, на който и през отминаващата година никой не отговори: с чия помощ бяха написани учебните програми по история на България (VІІ и Х клас) за държавните и общинските училища в България? БСП поиска те да бъдат отменени, защото в тях Заличени са от нея и Септемврийското въстание 1923 г., и масовите убийства и погроми над земеделци и комунисти през 1923-1925 г., и Лайпцигският процес, и Съпротивата срещу фашизма, за която децата няма как да научат, че става аргумент пред победителите от хитлеристка България да не бъдат отнети половината й територии! Което щеше да е неизбежно, ако не беше аргументът за българските партизани, воювали срещу фашизма. За периода на \"комунизма\" пък всичко в програмата е изписано с наситено черни бои така, че учебната програма е просто един наръчник по антикомунизъм. Това също е разграждане на образователната система, която вече не дава знания - не само по история, а напротив - цели да заличи или да не допусне тези знания до умовете на младите българи. И го прави успешно, трябва да признаем. Бегло го видяхме неотдавна в едно предаване на \"История БГ\", в което ученици от уж елитни столични училища твърдяха, че \"Епопея на забравените\" е посветена на Освобожденито, а Гео Милев в поемата \"Септември\" е описал Първата световна война. Не е смешно, възмутително е, защото това е резултатът от останките от българското образование. Всичките модерни нововъведения и информационните технологии, които МОН нарежда сред приоритетните направления в обучението, няма как да направят от необразования индивид съзнателен човек и гражданин. Те са средството, не знанието.             ", "date": "2018.12.21", "title": "Няма къща без темели "}
{"url": "https://duma.bg/samo-v-4-universiteta-shte-se-uchi-ikonomika-n181874", "text": "Най-вероятно висшите училища, в които се преподават специалности от направлението икономика, постепенно ще останат само четири, каза министър Красимир Вълчев. В момента икономика съществува в 19 вуза. Поради бума в интереса към икономическите специалности в последните години, завършилите студенти трудно намират работа, уточни Вълчев.   Диференцираното финансиране според комплексната оценка за качество вече е заложено в бюджет 2019, обясни Вълчев. При приема на студенти висшите училища ще бъдат разделени по групи, като намаляването на коефициентите при планирането на направления с излишък от обучени кадри ще доведе до намаляване и на приема. МОН вече е спряло прием в различни специалности в 11 вуза. В направлението туризъм, в което се отбеляза най-ниската професионална реализация, приемът бе намален. Такива направления са също социологията и социалните грижи. От завършилите физика пък 77% намират работа у нас, но за останалите системата не може да даде отговор дали са заминали в чужбина или са безработни. Същото се отнася и за направлението история, отговори Георги Стойчев на въпрос на ДУМА дали се вижда вече намаляването на желаещите да учат история, след като с новия учебен план МОН изключи тази наука от задължителните дисциплини в Хт и Хтт клас. Според Стойчев за младите историци и археолози не се намира достатъчно работа, голяма част от тях се главяват като продавачи.", "date": "2018.12.21", "title": "Само в 4 университета ще се учи икономика "}
