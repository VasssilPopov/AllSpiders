{"url": "https://duma.bg/hilyadi-poiskaha-ostavkata-na-pravitelstvoto-n207974", "text": "Недоволство срещу кабинета обедини хиляди протестиращи в София. В началото множеството се състоеше от средни, дребни търговци и хотелиери, които излязоха пред парламента заради Наредба № Н18. В протеста след минути се включиха перничани и недоволстващи срещу водната криза. Бившият омбудсман Мая Манолова, народни представители от БСП и представители на други партии също бяха сред хората. \"Оставка!\" се чуваше от скандиранията през цялото време. Малко по-рано депутатите от \"Атака\" и от \"Воля\" провалиха опита на опозицията да свали правителството. Вотът на недоверие в НС не мина, но хората искат оставка и го показват красноречиво, като протестират, коментира народният представител Христо Проданов от БСП.  Малко след 12,30 ч. протестиращите блокираха движението по бул. \"Руски\" и дори се стигна до сблъсъци с жандармерията и  бяха спрени с жива верига пред парадния вход на Народното събрание. В протеста обаче се включиха и политически лица, както и перничани и недоволстващи срещу водната криза. Бившият омбудсман Мая Манолова и екипът й, народни представители от \"БСП за България\", както и хора от Възраждане\" и \"Атака\" също бяха сред протестиращите. \"Оставка на правителството Борисов 3\" се чуваше през цялото време. Исканията варираха от оставката на правителството заради водната криза до настояване за по-високи заплати. Изненадващо на протеста имаше представители и на асоциацията на хотелиерите и ресторантьорите, въпреки че по-рано бяха обявили отмяна на протеста си. Преди ден властта им обеща да не задвижва Наредба Н18, а след това отложи с половин година прилагането на наредбата за касовите апарати. Стотици хора се възползваха от възможността да изразят недоволството си срещу кабинета. Протестът отново бе обграден от много униформени. По обяд пристигнаха още автобуси с жандармерия, имаше и полицейски части за борба с безредиците. НСО също изпрати подкрепления. Полицията дори извади нов автобус с кула за видеонаблюдение. Депутатите от БСП отидоха при протестиращите. \"Вотът на недоверие в парламента може да не мина, но това, което искат хората, е оставка и те го показват красноречиво тук пред Народното събрание и Министерския съвет, където протестират\", коментира зам.-председателят на ПГ Христо Проданов. Социалистите обявиха, че подкрепят справедливите искания за по-спокоен и достоен живот, което не може да се случи, докато Бойко Борисов е начело на държавата. \"Поредната криза в България се случва. Системите горят една по една - като започнем от околната среда, водна криза, здравеопазване, образование. Няма бранш в страната, който да не е протестирал\", добави Филип Попов. \"Разнообразието на протестиращите е най-голямата присъда за пагубната политика на правителството. Нашето място като представители на единствената опозиционна сила е сред хората\", обясни Александър Симов. \"Истинският вот на недоверие беше даден от хората на улицата. Парламентарната математика очевидно не е от значение за оценката на хората\", каза Димитър Данчев от БСП. От парламента, където започна протестът, хората се преместиха пред Министерския съвет. След обяд те блокираха Орлов мост\", а полицията отцепи движението.", "date": "2020.01.30", "title": "Хиляди поискаха оставката на правителството "}
{"url": "https://duma.bg/vasil-bozhkov-e-obyaven-za-obshtodarzhavno-izdirvane-n207969", "text": "Бизнесменът Васил Божков е обвиняем по седем обвинения и е обявен за общодържавно издирване. Тъй като той е напуснал страната, е издадена  европейска заповед, обяви главният прокурор Иван Гешев. Това стана няколко часа след като спецпрокуратурата и МВР влязоха в офиси на бизнесмена на столичната улица \"Московска\". Проверяваха се и други адреси, включително и бивша резиденция на Тодор Живков в парк \"Витоша\", ползвана от Божков. Полиция влезе и в офиса на Националната лотария на ул. \"Фритьоф Нансен\". Обвиненията са за ръководител на организирана престъпна група, за принуда, за изнудване, за опит за подкуп на длъжностно лице, за подбудителство в престъпление по служба.   Преди официално да бъде обявено издирването му, Божков заяви, че е в чужбина и няма представа каква е причината за акцията в офисите му. Той обаче бил готов да съдейства на разследването. \"Имам си много работа, не мога да си оставя бизнеса в чужбина и да седя в България. Ако някой ме потърси, до няколко часа мога да се върна\", заяви той. Бизнесменът вдигна телефона си на всички медии, които пожелаха да се свържат с него. \"Ще положим всички усилия Божков да бъде доведен и изправен пред българския съд. Това е поредният олигарх, който е избягал от България. Не знам къде се намира. Знам, че е извън страната, но ще го приберем\", каза по-късно Гешев. Задочният диалог с Божков продължи и след изявлението на главния прокурор. Бизнесменът изрази учудване, че е обявен за издирване, и бе категоричен, че никой не го е търсил.  Изявлението на главния прокурор продължи с обещания криминалният преход да приключи. \"Не може само плюсовете да са за едни хора, а минусите за други. Докато аз съм главен прокурор, прокуратурата ще направи всичко необходимо, което не е свършено много време\", каза той. Изказването му приключи с обобщението, че Божков дължи на държавата 559 млн. лева от лотарийни игри, което означавало по 100 лева към всяка пенсия. По време на вчерашната акция се разигра и друг екшън, при който председателят на Комисията по хазарта Александър Георгиев и още седем души бяха показно задържани и отведени на разпит при акция на спецпрокуратурата в комисията. Те бяха качени в цивилни автомобили, повечето от тях отказаха да коментират какво се случва. По първоначална информация част от отведените са счетоводителки и експерти-деловодители, които приемали декларациите на хазартните дружества. Гешев отказа да даде конкретика, тъй като не му било работа да следи всяко дело, по това си имало наблюдаващ прокурор.", "date": "2020.01.30", "title": "Васил Божков е обявен   за общодържавно издирване "}
{"url": "https://duma.bg/podadoha-signal-za-organizirana-prestapna-grupa-sreshtu-geshev-n207970", "text": "Единната народна партия (ЕНП) на Мария Капон с лидер Валентина Василева подаде сигнал до прокуратурата за наличие на организирана престъпна група във връзка с пуснатите от прокуратурата записи срещу президента Румен Радев. Според добилите известност факти, тя (престъпната група - бел. ред.) включва наблюдаващия прокурор, главния прокурор на България и неизвестни лица, твърдят от ЕНП. Политическата формация се позовава на чл. 132(1) от Конституцията, според който съдии, прокурори и следователи носят наказателна и гражданска отговорност при техните служебни действия и за постановените от тях актове, ако е извършено умишлено престъпление от общ характер. От ЕНП цитират и чл. 145 от Наказателния кодекс, в който са разписани наказанията за разпространяване на СРС извън тяхното предназначение за опазване на националната сигурност или за целите на наказателното производство. \"Очакваме органите на специализираната прокуратура да подходят отговорно към подадения сигнал. В противен случай, като политическа организация, ще потърсим правата си на свободни граждани по друг начин\", пишат от ЕНП. В партията са убедени, че страната е дестабилизирана както от управленска немощ, така и целенасочено от заинтересовани кръгове и лица. Доколкото първото е резултат от волята на народа, то второто може да се предотврати с инструментите на демократичната държава и оторизираните органи, смятат в ЕНП.", "date": "2020.01.30", "title": " Подадоха сигнал за организирана престъпна група срещу Гешев"}
{"url": "https://duma.bg/360-tezhki-katastrofi-ot-nachaloto-na-godinata-n207967", "text": "Само за 28 дни от началото на годината в страната са станали 360 тежки катастрофи, като нито една от тях не е причинена поради лоши условия на пътя, съобщиха от МВР. В тежките ПТП са загинали 33 души, а 440 са ранените. 98% от катастрофите са заради грешка на шофьора. Най-честите причини са несъобразена скорост, отнемане на предимство и неправилно маневриране. От МВР отчитат спад в броя на ПТП за същия период пред изминалата година, когато катастрофите са били 413. Най-много смъртни случаи има извън населените места. На третокласните пътища са загинали 9 души. Най-много загубили живота си са шофьорите - 17 души. 9 от загиналите са пешеходци, като 8 от тях са блъснати на пешеходна пътека. ", "date": "2020.01.30", "title": " 360 тежки катастрофи от началото на годината"}
{"url": "https://duma.bg/yuristi-alarmirat-che-puskaneto-na-zapisi-e-narushenie-n207971", "text": "Броени часове след огласяването на СРС от прокуратурата адвокати коментираха, че публичното им разпространение е законово нарушение. Юристите направиха паралел със записите от горнооряховската болница, които бяха огласени от ексвътрешния министър Цветан Цветанов. Припомяме, че лекарят Михаил Милатович осъди прокуратурата да му плати 40 000 лева обезщетение за неимуществени вреди. Причината е, че той бе набеден публично за убиец на новородено, включително чрез оповестяване на информация от СРС с разрешението на наблюдаващия прокурор. Става дума за случая от 2010 г., известен като \"бебето от фризера\". В коментар за \"Дневник\" наказателният адвокат Даниела Доковска напомни, че разгласяването на информация от СРС извън нейното предназначение се наказва с лишаване от свобода до 3 години и глоба от 500 лв. Когато деянието е извършено от длъжностно лице, което е придобило информацията или му е станала известна в кръга на неговата служба, наказанието е от 1 до 5 години лишаване от свобода и глоба от 5 хил. лв. В този случай съдът може да постанови и лишаване от права. \"Материали по разследването могат да се разгласяват с разрешение на прокурора, но не и когато разгласяването им представлява престъпление. Прокурорът не може да разрешава да се извърши деяние, което законодателят е въздигнал в престъпление\", твърди тя. Адвокат Александър Кашъмов коментира, че частичното подаване на информация може да манипулира обществото, вместо да го информира. Той също напомни, че България неколкократно е осъждана в Страсбург по дела, свързани с нарушаването на презумпцията за невиновност.", "date": "2020.01.30", "title": "Юристи алармират, че пускането на записи е нарушение"}
{"url": "https://duma.bg/semplo-strashno-n207976", "text": "До вчера изглеждаше, че в обществено-политическия живот на България не може да съществува нищо по-семпло от Цветанов. Днес вече е видно не само, че може, ами той даже е главен прокурор. Прав е държавният глава, че атаката срещу него и семейството му става уродлива. Ама то е и логично. Семплото по принцип се оглежда в семпло огледало, комуникира със семпли себеподобни, влияе се от семпли внушения, разбира само семпли схеми и конструкции. И лесно става уродливо, поради щото всяка комплицираност в човешките и обществените взаимоотношения му е недостижима за възприемане. Семплото схваща само прости рецепти. Като за компот. Сипва в буркана зашеметяващи понятия като \"държавна измяна\", \"нарушения на Конституцията\", долива питане до Конституционния съд (дето някой друг го е писал, за да не изглежда чак толкова семпло), джурка и... вади СРС! О, Цветанов, къде си!?! И като лъсне пред цял народ колко семпло се е опозорил, та чак е на ръба на закона, вземе та се нацупи. Прекратява, видите ли, всякакви контакти с президентството. А за оперативките в сряда в премиерския кабинет какво да кажем, те като как се имат с разделението на властите? Семплото разбира само от македонския принцип \"Я що кажем, туй е право!\" Семплото третира себе си като истина от последна инстанция. Борави със семпли, къси изречения, без подчинени вметки и много запетаи, разбира от къси команди и прости сценарии. И те, сценариите, винаги са семпли. Именно поради това толкова бързо се израждат в зловещо изпълнение, когато ги разиграва нещо толкова високо сложено в държавата. Винаги подгонва нарочения \"за приключване\" бизнесмен, когато е известно, че е заминал за чужбина. Баневи, Арабаджиеви, Миньо Стайков, Цветан Василев, сега Васил Божков. Семпличко, обаче пък колко холивудски звучи, като кажеш, че ще го дириш чрез Интерпол, Европол, червени бюлетини, дрън-дрън. Екшън! Да се огледат и да се преброят следващите. Защото сценарият е семпличък, ясна е поръчката - един по един до един. За да Му е спокойно. Схемата е семпла - върви се неотклонно, като таран, към тотално всяване на страх. Точно затова е и толкова зловещо. И вероятно заради това са толкова стреснати и толкова плахи всички, които преди месеци обясняваха, че личността на Гешев няма никакво значение. Не е вярно, уважаеми, личността винаги има значение! И колкото по-семпла е интелектуално и професионално, толкова по-опасна за нацията може да е тя. Още повече, когато съпротивителните сили на тази нация са изсмукани от 10-годишното властване на Батките. Когато преди месеци викахме, че има опасност от прокурорски произвол, като предупреждавахме, че избирането на Гешев е зловещо и чревато с неподозирано тежки последствия за държавността, тогава мълчанието беше някак конфузно. Днес, когато казваме, че идат репресии, дано ни чуят. Дано се стреснат. Дано се опълчат.", "date": "2020.01.30", "title": "Семпло = страшно"}
{"url": "https://duma.bg/korneliya-ninova-ako-beshe-poslushen-nyamashe-da-slushame-takiva-srs-n207972", "text": "Случващото се с президента Румен Радев разгражда държавността, заяви Корнелия Нинова от парламентарната трибуна в декларация на ПГ \"БСП за България\". Заедно с нея на трибуната застана ръководството на групата, а останалите депутати от левицата станаха прави в знак на солидарност. \"Ако държавният глава беше послушен, мълчалив, безобиден и съгласен човек, дали щяхме да слушаме такива СРС? Сигурно не. Да оставим настрана въпроса, че от тези СРС се вижда, че той не е нарушил нито един закон в държавата\", подчерта Нинова. Според нея огласяването на записите е опит да се сплаши президентът и той да замълчи, но Радев нямало да го направи. Тя определи случващото се като юридически акт с политическа цел - да бъде отстранен ярък политически опонент без оглед на последиците. Нинова се обърна към журналистите и ги попита дали помнят колко от тях са били уволнени и изхвърлени от работа, защото имат различно и смело мнение и го изразяват свободно. \"Минахте през бизнеса, който също подложихте на натиск, страх. Минахте през протестиращите. Първо ги разделяхте и противопоставяхте, след това ги снимахте и с актове за нарушения ги привиквахте през ден в полицията, за да тормозите тях и семействата им. Стигнахте дотам да обгазявате свободно протестиращи българи срещу политиката на правителството. Но не ви стигна това, насочихте се и стигнахте до президента на държавата\", обърна се тя към мнозинството в НС. \"Живеем в нестабилност, създадена от управляващите. Живеем в кризи всеки ден - бедност, неравенства, а сега и институционална война. Разграждат държавността с цел да останат на власт на всяка цена и без никакъв опонент. Управляващите не само погазват тихомълком Конституцията, а вече официално на глас оттук я суспендират с думи\", обобщи председателят на БСП.", "date": "2020.01.30", "title": " Корнелия Нинова:  Ако беше послушен, нямаше да слушаме такива СРС"}
{"url": "https://duma.bg/ataka-i-volya-spasiha-kabineta-n207973", "text": "Очаквано депутатите от \"Атака\" и \"Воля\" спасиха правителството при гласуването на вота на недоверие за провал в областта на околната среда и водите, внесен от БСП. В подкрепа на кабинета гласуваха 124 депутати от ГЕРБ, \"Обединени патриоти\", \"Атака\" и останалите независими. Представителите на \"Воля\" гласуваха \"въздържал се\", което реално бе в полза на кабинета. Вотът на недоверие беше подкрепен от 102 депутати от БСП и ДПС. Въпреки оцеляването на правителството, това е най-ниската подкрепа, която то е получавало от народните представители в сравнение с предходните три вота срещу \"Борисов\"3. Секретарят на ПГ \"БСП за България\" Филип Попов поиска обяснение от председателя на парламента Цвета Караянчева защо министър-председателят отсъства. \"Длъжни сме да браним авторитета на НС. Миналата седмица, когато се обсъждаха важни проблеми, премиерът предпочете да се срещне с \"Левски\". Сега пак не е тук. Поканихте ли го и ако да, защо не е тук? Сега \"Левски\" ги няма\", заяви Попов. Караянчева отговори, че по правилник Бойко Борисов не е длъжен да бъде в пленарната зала.  В началотo на заседанието Павел Шопов се оплака, че Валери Симеонов не седи на трибуната, макар да е зам.-председател. \"Трети месец НС има нов зам.-шеф. Не е въпросът само да му се даде кабинет, кола. Той трябва да седи до вас, да води заседанията\", настоя атакистът. \"Оставам с впечатлението, че ви е срам от този господин да го сложите да седне до вас. Така изглежда, нищо повече. Приятна работа!\", заяви Десислав Чуколов. \"Като председател имам право да издавам заповед, с която да избирам заместниците си за седмицата. Г-н Симеонов ще бъде включен следващата седмица\", обясни Караянчева. След гласуването председателят на групата на ГЕРБ Даниела Дариткова обяви вота за \"фиаско за БСП\" и каза, че се надява социалистите да не излязат отново в нелегалност. \"Единствената цел на БСП с вота на недоверие е да влязат във властта през задния вход, за да отклонят България от демократичния й път, заяви заместникът й Красимир Ципов. Гербаджията Спас Гърневски настоя, че водната криза в Перник е локален, а не национален проблем. Червените реставратори се опитват да ловят риба в пресъхналия пернишки язовир, смята той. Вотът на недоверие не е заден вход, а парламентарна процедура, репликира депутатът от БСП Манол Генов. \"Дайте им по едно правилниче, да се ограмотяват, за да видят, че това е нормална процедура. Политическата риба вие я изтровихте с опазването на екологията, няма кой да я хване\", обърна се Генов към управляващите. ", "date": "2020.01.30", "title": "\"Атака\" и \"Воля\" спасиха кабинета"}
{"url": "https://duma.bg/rumen-radev-prokuraturata-devalvira-vazhni-za-darzhavnostta-ponyatiya-n207975", "text": "Публикуването на СРС, в които се намеква, че президентът е съпричастен към законови нарушения, нажежи отношенията между прокуратурата и президента. \"За съжаление прокуратурата девалвира две важни за опазването на държавността понятия - \"държавна измяна\" и \"нарушение на Конституцията\", като ги употреби като медийна сензация в запитването до Конституционния съд, а впоследствие ги мотивира със записи, в които всички внушения се самоопровергаха. Атаките срещу мен и семейството ми не са спирали, но вече придобиват уродливи измерения и се водят без оглед на средствата\", коментира държавният глава Румен Радев. Президентът отбеляза, че подобни практики само доказват колко остро стои въпросът за промени в Конституцията в посока съдебна власт и нейната независимост. От независимостта на прокуратурата зависи как ще изглежда и държавността в България, убеден е държавният глава.  Мотивирайки се със \"стриктното спазване на принципа за разделение на властите\", главният прокурор Иван Гешев обяви, че прокуратурата преустановява всякакви контакти с президентството, освен официалната писмена кореспонденция. Това ще важи до произнасянето на Конституционния съд по питането на Гешев за президентския имунитет и възможностите срещу държавния глава да бъдат организирани \"проверки\". Мотив за това решение е и необходимостта да се избегнат всякакви съмнения и опити за влияние над институцията, заявява Гешев. \"Звуковите файлове, които пуснахме за Румен Радев, не са СРС. Това, което е в медиите, не са СРС, а са извадки, за които има разрешение от наблюдаващите прокурори\", оплете се по-късно главният прокурор. Той настоя, че нямал лични конфликти с държавния глава. \"Работата на прокуратурата е да спазва закона. Такива действия прокуратурата предприема към всички лица. Нямаме никакви притеснения да ангажираме наказателна отговорност за всяко едно лице независимо от неговия пост\", каза Гешев. На правителственото заседание по-рано премиерът Бойко Борисов забрани на министрите да коментират конфликтите между други институции, визирайки спора между главния прокурор и президента. \"Могат да се опитат да кажат, че и ние сме страна. Не, ние не сме никаква страна. Ние си гледаме нашата институция. Като ви питат, това отговаряте. Не е наша работа, реагираме само когато сме обвинени в лъжа ние\", изкомандва той.", "date": "2020.01.30", "title": " Румен Радев:  Прокуратурата девалвира важни за държавността понятия"}
{"url": "https://duma.bg/ochakvat-po-evtini-goriva-zaradi-koronavirusa-n207965", "text": "За първи път наблюдаваме една хуманитарна криза да повлияе толкова пряко върху международните пазари на нефт, заяви за БНР председателят на Българската петролна и газова асоциация Живодар Терзиев. Изказването му е по повод ситуацията през последните дни, при която цените на нефта на световните пазари трайно се насочиха надолу. Като причина за този срив се сочи коронавирусът и очакваното свиване на потреблението на петролни продукти в Китай. Той каза, че се е случвало при бедствия за няколко дни пазарите да реагират. Според него обаче било странно, че пожарите в Австралия не са оказали влияние на фона на сегашното въздействие на грипната епидемия на коронавирус в Ухан. По негови думи пазарите отказват инвестиция в нефт заради пандемия в страната с най-голямо население на света. Той каза, че Световната здравна организация е определила случващото се от средата на миналата седмица като средно опасно, а после - като висок риск. \"Най-вероятно отказът от пътувания или фокусът към болестта отказва инвеститорите в покупка на нефт, респективно цените започнаха да падат. Странно и за нас, нетипично, анализира Терзиев. Той отбеляза, че спадът не е малък - 40-50 долара за дизеловото гориво. Според неговите прогнози вътрешните пазари, както не са реагирали при спекулативното покачване заради събитията, свързани с Иран и Саудитска Арабия от септември и декември, ще изчакат и сега. Терзиев посочи, че не вижда друга причина за падането на цените на нефта освен коронавируса. Запитан дали това се отразява на пазарите у нас, той обясни, че няма как един пазар да реагира в рамките на пет-шест дни. Доставки на новите цени щели станат в рамките на 10-15 дни, а не от днес за утре. \"Много често се получава ефектът на пинг-понг или на тенис топката - падането винаги води до отскачане\", даде пример Терзиев. Той прогнозира, че ако тенденцията се запази и това продължи устойчиво, ще може да очакваме намаление на цените по колонките.", "date": "2020.01.30", "title": "Очакват по-евтини горива заради коронавируса"}
{"url": "https://duma.bg/hanke-balgariya-ne-zabravyay-arzhentina-n207966", "text": "Поправката на Менда Стоянова е шокираща. Защо някой би предложил \"да поправя\" нещо, което не е нарушено? Откакто валутният борд беше въведен и разби смазващата хиперинфлация на 1 юли 1997 г., той се представи забележително. Затова не е изненадващо, че валутният борд е най-уважаваната посткомунистическа институция в България и че е широко подкрепен от българската общественост, коментира проф. Стив Ханке, известен още и като \"баща\" на паричния съвет.  На 23 януари парламентаристът Менда Стоянова внесе поправка в закона, регулиращ работата на БНБ. Поправката на Стоянова би променила правилата, които уреждат системата на валутния борд в България и обменния курс на лева с еврото. Освен че е шокираща, поправката на Стоянова е опасна. Тя съживява спомени за Аржентина, допълва проф. Ханке. Той припомни, че на 1 април 1991 г. Аржентина въведе система, наречена \"конвертируемост\". Това не беше точно валутен борд, но имаше някои от функциите на валутния борд - най-важното, фиксиран валутен курс между песото и щатския долар. Конвертируемостта уби инфлацията на Аржентина и работеше добре до началото на 2001 г. Именно тогава икономическият цар на Аржентина направи промени в Закона за конвертируемостта, които съвпадат с предложеното изменение на Стоянова. Резултатите бяха катастрофални. За по-малко от година, на 23 декември 2001 г., суверенният дълг на Аржентина изпадна в състояние на фалит и възцарува политически хаос, коментира Ханке, който е отявлен критик на идеята за присъединяването на България към еврозоната. Премиерът Бойко Борисов разпореди на финансовия министър Владислав Горанов да договори текст в Закона за БНБ, така че да не отпада сегашната законова защита на фиксирания курс и след влизането на България в чакалнята за еврото. От думите на Борисов преди началото на правителственото заседание вчера се разбра, че той настоява курсът да може да се променя само след ратификация от парламента, както е и в момента. Според експерти това е единственият вариант, който гарантира на България, че ще запази сегашната си защита на курса. \"Вземете едно решение накрая, питайте и ЕЦБ - за всички страхове, които от опозицията се опитват да насаждат, да е необходимо ратификация от българския парламент. За да не кажат, че двама души, Горанов и Радев, управителя на БНБ, само биха могли да взимат подобно решение. Така че, и това го приключете, защото тези хора търсят единствено да си играят със страховете на хората\", каза Борисов. През уикенда се разбра, че за пръв път от 20 години насам властта възнамерява да промени законовия текст, регламентиращ валутния курс на лева към еврото, без да изменя сегашното съотношение 1.95583 лева за едно евро. Промените са в закона за БНБ и са внесени от председателя на бюджетната комисия Менда Стоянова. Предложението й е да се запише, че от датата на участие на България в ERM II официалният валутен курс на лева към еврото е равен на централния курс между еврото и лева, договорен с останалите държави в ERM II (страните от еврозоната плюс Дания) и ЕЦБ по съответните резолюции и споразумения. Това означава, че други държави ще могат да искат промяна на валутния курс и решение за това ще може да се взема със съгласието на българския финансов министър и управителя на БНБ, но не и на парламента. Освен това заседанията във Франкфурт са секретни и публиката разбира за промяната постфактум, докато в момента изменението на курса не може да стане за часове, тъй като изисква промяна на законов текст от Народното събрание. От началото на седмицата управниците уверяваха, че новият текст не създава опасност за курса в бъдеще, но експертите се разделиха по темата. Едни твърдят, че всичко с текста е наред, защото няма финансов министър и управител на БНБ, които биха се съгласили на различен курс, докато други обясняват, че притесненията за бъдещи рискове са основателни. В изпълнение на разпореждането на премиера министър Владислав Горанов вчера се срещна в парламента с управителя на БНБ Димитър Радев, Менда Стоянова и представители на БСП, ДПС и други партии. Запознати твърдят, че БСП и ДПС са твърдо против текстовете на Стоянова в сегашния им вид. Представители на опозицията потвърдиха, че на съвет в парламента е постигнато съгласие експерти да мислят нов текст, който да подобри сегашния на Менда Стоянова. Според специалисти единственият сигурен за България текст трябва да включва парламентарна ратификация, за каквато говори Борисов. Не е сигурно обаче дали за подобно решение ще има съгласие от ЕЦБ, още повече в такива кратки срокове.", "date": "2020.01.30", "title": "Ханке: България, не забравяй Аржентина"}
{"url": "https://duma.bg/sotsialisti-iskat-silna-i-progresivna-bsp-n207968", "text": "Над 20 социалисти се обявиха за силна и прогресивна БСП. В навечерието на 50 конгрес на партията те се обръщат към членовете и симпатизантите й с предложения за промени в устава и в политиката на партията. Близките месеци и години са съдбовни за бъдещето на социалистическото движение у нас, а от нашата загриженост и отговорност зависи да запазим социалистическия характер на БСП и да засилим нейното обществено влияние, заяви членът на НС на БСП проф. д-р Янаки Стоилов. По думите му левицата трябва да работи преди всичко за хората на труда и да решава най-острия социален въпрос, свързан с ширещата се бедност, огромните и несправедливи неравенства в доходите, да защитава антифашисткото си минало и да се противопоставя на неофашизма. Според Стоилов сегашното състояние и поведение на БСП не дават убедителни доказателства, че тя е управленска и обществена алтернатива. Стоилов призова да спре противопоставянето в партията и да се търси диалог между поколенията. Членът на НС на БСП Костадин Паскалев заяви, че БСП трябва да постави по-категорично въпроса за прогресивното подоходно облагане. Той настоя левицата да се бори за въвеждането на единна данъчна система на възнагражденията в бюджетната сфера. Според него минималната пенсия трябва да е колкото прага на бедността. Кметът на Троян Донка Михайлова настоя по най-бърз начин да се търси решение на въпроса с демографската криза и обезлюдяваето на малките градове и селата. По думите й в партията липсва диалог за идеологията и това трябва да бъде преодоляно. Авторите на обръщението обявиха, че са изпратили текста до членовете на НС и до основните партийни организации. Те изразиха увереност, че предложенията им ще станат повод да сериозен и ползотворен разговор и и ще провокират нови идеи, който да бъдат обсъдени на конгреса.", "date": "2020.01.30", "title": " Социалисти искат силна и прогресивна БСП"}
{"url": "https://duma.bg/do-100-hil-leva-globa-za-nelegalno-proizvodstvo-na-hrani-n207964", "text": "До 100 хил. лева глоба ще плати фирма, ако извършва дейност в нерегистриран обект за производство, преработка и търговия с храни. Най-високата санкция ще важи, когато нарушението е повторно и ако от него са настъпили \"значителни икономически загуби\". Това предвижда Закон за управление на агрохранителната верига, приет от Министерския съвет. Новият закон разпределя функциите по контрола върху храните между четири министерства - на земеделието, икономиката, здравеопазването и на околната среда. Ако собственикът откаже достъп на проверяващите лица до обекта, ще му се налага санкция между 2 и 5 хил. лв., а при повторно нарушение - до 10 хил. лв. При продажба на животински храни с изтекъл срок на годност санкцията ще е между 1000 и 1500 лв., а за следващо нарушение - до 3 хил. лв.", "date": "2020.01.30", "title": "До 100 хил. лева глоба за нелегално производство на храни "}
{"url": "https://duma.bg/stranata-ochakva-880-mln-lv-ot-prodazhba-na-vaglerodni-kvoti-n207959", "text": "Приходи в размер на 1.829 млрд. лв. ще бъдат събрани във фонд \"Сигурност на електроенергийната система\" през 2020 г. Това е предвидено в бюджета на фонда, одобрен на вчерашното заседание на Министерския съвет. Почти половината от тях - 880 млн. лв., се очаква да бъдат от продажба на квоти въглеродни емисии. Със събраните средства ще бъдат покривани разходите на \"Национална електрическа компания\" ЕАД, включително и за минали регулаторни периоди, произтичащи от статута й на обществен доставчик според Закона за енергетиката. Предвидено е също от приходите във фонда да бъдат предоставяни премии на топлофикационни централи и когенерации, както и на обекти с обща инсталирана мощност 1 MW и над 1 MW по Закона за енергията от възобновяеми източници. Фонд \"Сигурност на електроенергийната система\" бе създаден през юли 2015 г. за покриване на разходите на обществения доставчик \"Национална електрическа компания\" (НЕК), произтичащи от задълженията му за изкупуване на електроенергия по преференциални цени. По закон във фонда се събират по 5% от месечните приходи от продажба на електроенергия на производителите и вносителите в страната, от таксите за достъп и пренос на електрическа енергия и природен газ, както и от достъп и съхраняване на природен газ. Във фонда постъпват приходите от продажба на квоти емисии парникови газове, както и от цена \"задължение към обществото\".", "date": "2020.01.30", "title": "Страната очаква 880 млн. лв. от продажба на въглеродни квоти "}
{"url": "https://duma.bg/patriarh-kiril-lyubovta-ni-kam-balgarite-e-neizkorenima-n207956", "text": "Московският патриарх Кирил се надява, че българският народ завинаги ще запази \"любовта, уважението и благодарността към руския народ\" и отношенията между Руската и Българската православна църква ще укрепнат. Това заяви той след празнично богослужение в катедралния събор в Елохово, Москва, в което взе участие Старозагорският митрополит Киприян.  След службата патриарх Кирил покани българската делегация на братска трапеза и отбеляза, че \"никога и никаква сила не може да изтръгне от паметта на сърцето на руския народ любовта към българския народ\". \"И мисля, че от съзнанието и паметта на най-добрите синове и дъщери на българския народ никога няма да бъде изтръгната любовта, уважението и благодарността към руския народ, който действително е дал огромни жертви, за да избави братска България от чуждоземно и иноверно иго\", заяви той. \"Да даде Бог нашите отношения да укрепнат, за да съдействат и за укрепването на междуправославните отношения\", заяви патриарх Кирил, цитиран от РИА \"Новости\".", "date": "2020.01.30", "title": " Патриарх Кирил: любовта ни  към българите е неизкоренима"}
{"url": "https://duma.bg/parizh-s-vazrazhenie-za-iztochnoto-partnorstvo-n207953", "text": "Франция повторно отхвърли предложението, според което инициативата \"Източно партньорство\" с участието на Украйна, Грузия, Молдова, Беларус, Армения и Азербайджан трябва да доведе тези държави до членство в Евросъюза, предаде радио \"Свободна Европа\". Френската позиция бе изразена в документ от този месец, а първият документ с аналогично виждане бе предложен още през октомври 2019 година. Париж предложи двата документа в рамките на консултациите, задействани от Еврокомисията преди предвидения за март доклад за бъдещето на \"Източното партньорство\". Президентът Еманюел Макрон настоява първо реформиране на ЕС и след това разширяване. В януарския документ се отбелязва, че Париж предлага \"зеленото споразумение\" на ЕС да се разпростре върху \"Източното партньорство\", а \"50% от европейската финансова помощ за източните партньори... да съдействат за постигането на целите за климата и околната среда\". В октомврийския документ пък Париж възрази срещу стимулиране на илюзии относно целите на партньорството.   ", "date": "2020.01.30", "title": " Париж с възражение за \"Източното партньорство\""}
{"url": "https://duma.bg/vatslav-klaus-se-boi-ot-zelenite-v-avstri-n207955", "text": "Бившият чешки президент Вацлав Клаус смята, че участието на \"зелените\" в новото австрийско правителство представлява заплаха за страната му заради тяхното противопоставяне срещу ядрената енергетика.  Според него Чешката република няма добра алтернатива на ядрената енергия. \"Нямаме реки като Австрия или нещо подобно\", обясни той в интервю за агенция АПА. Клаус каза, че също не разбира как Австрия ще изпълнява енергийни проекти, ако се стреми да обърне гръб на газа, тъй като старите методи няма да са достатъчни за покриване на енергийните нужди на страната.", "date": "2020.01.30", "title": " Вацлав Клаус се бои от   \"зелените\" в Австри"}
{"url": "https://duma.bg/50-voynitsi-na-sasht-raneni-ot-udara-na-iran-n207957", "text": "Пентагонът обяви, че вече 50 американски военнослужещи са били диагностицирани с травми на мозъка след ракетните удари на Иран срещу военна база в Ирак по-рано този месец, 16 души повече, отколкото американските военни обявиха по-рано, съобщават американските медии. Президентът на САЩ Доналд Тръмп и други високопоставени официални лица първоначално обявиха, че при атаката на Иран на 8 януари не е убит или ранен нито един американски военнослужещ. \"Към днешна дата 50 американски военнослужещи бяха диагностицирани\" с мозъчни травми, уточни говорителят на Пентагона подполковник Томас Кембъл в изявление за нараняванията при нападението над военновъздушната база Айн ал Асад в Западен Ирак. Симптомите на пострадалите включват главоболие, замаяност, чувствителност към светлина и гадене. Тридесет и един от 50-те пострадали са били лекувани в Ирак и са се върнали на служба, включително 15 от диагностицираните най-наскоро, уточни Кембъл. Осемнадесет души от пострадалите са били изпратени в Германия за допълнителни прегледи и лечение, а един е бил изпратен в Кувейт и след това се е върнал на служба. Това предизвика критики от американски военни ветерани. Уилям Шмиц, който е национален командир на организацията Ветерани от чуждестранните войни, заяви, че групата \"очаква извинение от президента към нашите военнослужещи мъже и жени за неговите подвеждащи коментари\". Според Пентагона около 408 000 военнослужещи са били диагностицирани с травми на мозъка от 2000 г. насам. Иран изстреля ракети по базата Айн ал Асад в знак на отмъщение за убийството от страна на САЩ на ген. Касем Солеймани, висш генерал от Иранската революционна гвардия, при удар с безпилотен самолет в района на международното летище в Багдад на 3 януари. Ракетните атаки бяха връхната точка на насилието, започнало в края на декември, като и двете страни се въздържаха от по-нататъшна военна ескалация. След убийството на Солеймани Иран заяви, че няма повече да спазва условията на ядрената сделка със западните държави и Русия, но впоследствие обяви, че ако САЩ отменят санкциите срещу Ислямската република, е възможно да има нови преговори.", "date": "2020.01.30", "title": "50 войници на САЩ  ранени от удара на Иран"}
{"url": "https://duma.bg/koronavirusat-plazna-v-17-darzhavi-n207958", "text": "132 са вече жертвите на опасния коронавирус от Китай, обявиха здравните власти в Китай. Над 6000 случаи на заразата са вече потвърдени. Това е по-голям брой заразени отколкото прихваналите Тежкия остър респираторен синдром (ТОРС) в периода 2002-2003 г. При епидемията от атипична пневмония на територията на Китай бяха регистрирани 5300 заразени, загинаха 349 души. В сряда Китайската здравна комисия каза, че са регистрирани 1400 нови случая на опасния коронавирус, пише АФП. Заедно с хората, за които се предполага че са се заразили, но още се изследват, засегнатите от новия вирус са 9239 души, казаха от Пекин. Близо 60 милиона души в Китай са под частична или пълна карантина. В \"Саут Чайна морнинг поуст\" отбелязва, че повечето жертви са възрастни хора, които вече са имали здравословни проблеми. Китайски лекари са убедени, че разпространението на вируса ще достигне връхната си точка в близките 10 дни, след което ситуацията ще се стабилизира. Специалистите от университета в Хонконг обаче прогнозират, че броят на заразените в най-големите китайски градове ще достигне своя пик през април-май. Над 70 потвърдени случаи има и в други 17 държави, като в САЩ те са вече пет. Само за 24 часа случаите на зараза са се увеличили с над 30 процента. В Германия и Япония официално бяха потвърдени заразени пациенти, които не са пътували до Ухан. Първи случай на новия китайски вирус бе регистриран и в Обединените арабски емирства. Държавната информационна агенция WAM от ОАЕ направи съобщението, позовавайки се на здравното министерство. В него се казва, че заразеният е пристигнал от Китай. Някои страни предприемат спешна евакуация на гражданите си от Ухан, който е и първоизточникът на опасния коронавирус. Гражданите на ЕС ще бъдат изтеглени от Ухан с помощта на два френски самолета тази седмица, съобщи Еврокомисията. Около 250 френски граждани ще бъдат транспортирани с първия самолет и над 100 граждани на ЕС от други страни с втория самолет. Хонконг пък обяви планове за намаляване на трансграничното пътуване между града и континентален Китай. Британската авиокомпания \"Бритиш еъруейз\" пък спря всички полети до и от Китай заради разпространението на коронавируса, съобщи \"Гардиън\". От авиокомпанията поднасят извинения за причинените неудобства на своите клиенти, но подчертават, че тяхната и на членовете на екипажите безопасност имат приоритетно значение. САЩ също обявиха, че обмислят спиране на полетите си до Китай. Междувременно учени от Австралия обявиха, че за пръв път са успели да възпроизведат вируса извън Китай, което те нарекоха \"значителен пробив\". Австралийците ще споделят информацията със Световната здравна организация, като тя ще помогне вирусът да бъде засичан по-лесно и да се третира по-успешно. Опасният вирус даде силен тласък и на алчността. Аптека в Пекин ще бъде глобена 3 милиона юана (434 530 долара) за завишаване на цените на хирургическите маски почти шест пъти над цената им онлайн, предаде Ройтерс. Аптеката Цзимин Кантай е увеличила цените на маските до 850 юана на кутия, а онлайн същият продукт се продава по 143 юана на кутия, съобщи държавната телевизия.", "date": "2020.01.30", "title": "Коронавирусът плъзна в 17 държави "}
{"url": "https://duma.bg/svetat-razdelen-za-sdelkata-na-veka-n207954", "text": "Администрацията на САЩ публикува плана от 80 страници за урегулиране на конфликта в Близкия изток, определен като \"сделката на века\". Той съдържа следните основни моменти: - карта с граници за \"реалистично решение с две държави, което предлага приложим път към палестинска държавност\". - демилитаризиране на палестинската държава, за да съжителства мирно с Израел. - предложената карта на териториите на двете страни дава на палестинците повече от два пъти по-големи територии, отколкото контролират в момента. - Израел се съгласява на 4-годишно \"замразяване на териториите\", за да стане възможно формирането на две държави.  - статуквото на Храмовият хълм в Йерусалим да се запази. - Израел ще \"продължава да гарантира\" свещените места в Йерусалим да бъдат достъпни и свободни за юдеи, мюсюлмани, християни и представители на други вероизповедания. - Eрусалим няма да бъде разделян и ще остане столица на Израел. - столица на палестинската държава ще бъдат части от Източен Йерусалим. Премиерът на Израел Бенямин Нетаняху посочи Абу Дис, предградие на Йерусалим, на около 1,5 км от историческия център на града. - приложение към обявения по-рано икономически план за съживяване на палестинската икономика и икономиките на съседните арабски страни, който ще се реализира от инвестиционен фонд за $50 млрд. \"Днес Израел прави голяма крачка към мира\", каза Тръмп, стоейки до премиера Бенямин Нетаняху. Наричайки плана \"историческа възможност\" за палестинците да имат независима държава, Тръмп добави, че \"това може да бъде последната възможност, която някога ще имат. Те заслужават далеч по-добър живот\", каза Тръмп.  Старшият президентски съветник Джарет Къшнър  заяви пред Си Ен Ен, че планът може да бъде доработен с отчитане на позицията на палестинците.  Нетаняху окачестви плана на Тръмп като \"исторически ден\". Той каза още, че палестинците ще трябва да признаят Израел като еврейска държава, която е отворена за преговори по техния път към бъдеща държава. Палестинците отхвърлиха плана. Президентът  Махмуд Абас каза, че това е \"заговор, който няма да успее\". \"Сделката на века\" бе разкритикува и от правозащитната организациоя \"Амнести интернешънъл\", според която тя бетонира положението на палестинците да са лишени от основните си права. Според турския президент Реджеп Ердоган планът е \"абсолютно недопустим\", защото пренебрегва правата на палестинците и узаконява израелската окупация. Планът очаквано бе отхвърлен и от Иран.  В ООН отбелязаха, че е важно да се спазват основополагащи документи, приети вече от Общото събрание и Съвета за сигурност на ООН. Руското МВнР заяви, че подробно ще проучи плана.   Франция приветства усилията на президента, внимателно ще проучи плана и смята, че всяка инициатива трябва да съответства на международното право, гласи изявление на МВнР в Париж. Австрийският канцлер Себастиан Курц написа в туитър, че приветства плана и призовава Израел и Палестина за започнат преговори въз основа на този план. Аналогична гледна точка изрази и Саудитска Арабия.  Последните преговори за мир между израелците и палестинците се провалиха през 2014 г. Постоянна пречка са разширяването на израелските селища в окупираните територии, както и трупаното с поколения недоверие. Палестинците, както и международната общност смятат селищата за нарушение на международното право, което Израел оспорва.", "date": "2020.01.30", "title": "Светът разделен за  \"сделката на века\""}
{"url": "https://duma.bg/novi-taksi-za-dvizhenie-po-magistralite-v-sarbiya-n207961", "text": "Сърбия увеличава пътните си такси за движение по магистрали, съобщи българското Министерство на външните работи. Предишното поскъпване на таксите с 12 на сто беше в края на юли 2019 г. Общественото предприятие \"Пътища на Сърбия\" е публикувало новите цени на пътните такси, както и промени в пунктовете за тяхното заплащане. Новите условия важат и за новооткрития Коридор 10: Залцбург - Любляна - Загреб - Белград - Ниш - Скопие - Велес - Солун. Няколко са важните промени. По маршрута Белград - Цариброд, вместо досегашните четири, ще има само два пункта за заплащане на пътни такси. В участъка от международната магистрала в района на Ниш е пусната в действие затворена система от четири пункта за заплащане на пътни такси, която ще разпределя таксуването и движението на автомобили по основните направления Белград - Цариброд и Белград - Прешево. За автомобили до 3,5 тона по маршрута Цариброд - Белград таксата е 1290 сръбски динара или 11 евро. За превозни средства над 3,5 тона по маршрута Цариброд - Белград таксата е 7720 сръбски динара или 65,50 евро. За автомобили до 3,5 тона по маршрута Белград - Шид (за Хърватия) таксата е 410 сръбски динара или 3,5 евро. За превозни средства над 3.5 тона по маршрута Белград - Шид (за Хърватия) таксата е 2530 сръбски динара или 21,5 евро. За автомобили до 3,5 тона по маршрута Белград - Суботица (за Унгария) таксата е 630 сръбски динара или 5,5 евро. За превозни средства над 3,5 тона по маршрута Белград - Суботица (за Унгария) таксата е 3740 сръбски динара или 32 евро. Въведени са и нови санкции за пътуващите при загубване или повреждане на получаваната магнитна карта за таксуване. Наказания се налагат и при забавяне на плащането на таксата повече от 24 часа, както и при представяне на използвана магнитна карта за таксуване. Наказателна такса, която се дължи в гореспоменатите случаи, е за най-дългия маршрут от автомагистралата. При пътуване само в района на Ниш и използване на един и същ пункт за заплащане на тол такси, таксуването става с единна тарифа в размер на 40 динара.", "date": "2020.01.30", "title": "Нови такси за движение по магистралите в Сърбия"}
{"url": "https://duma.bg/otkazvat-se-ot-taksa-vodomer-n207963", "text": "Няма да има нова такса \"водомер\", която да вдигне цената на водата, уточниха от Министерството на регионалното развитие и благоустройството. Законът за водата, който трябва да е готов през април, предвижда в ценообразуването да се включи компонента за достъп до ВиК мрежата, но тя ще е за сметка на намалена друга компонента от цената на питейната вода, уточниха от ведомството. Към момента цената на водата в тръбите към дома ни се формира от различни тарифи за доставяне на питейна вода, отвеждането й чрез канализацията и пречистване на отпадни води. Сега ще бъде включена и сума за достъп до мрежата или своеобразен абонамент за услугите, но без да се променя крайният сбор и съответно цената, категорични са от ведомството. По този начин за услугата ще плащат пропорционално и тези хора, които притежават собственост, без да живеят постоянно в нея, тъй като осигуряването на достъпа до вода струва пари на дружествата, независимо дали услугите се ползват. Целта е по-справедливо ценообразуване, става ясно от идеята на ведомството. От МРРБ обмислят и текстове в закона, с които да се направи възможно крадците на вода да лежат в затвора като последица от деянието си. Целта е да се намалят загубите на вода, които в момента са близо 60 на сто в страната.", "date": "2020.01.30", "title": "Отказват се от такса водомер "}
{"url": "https://duma.bg/pochitat-teri-dzhouns-v-doma-na-kinoto-n207935", "text": "Ремастерираната версия на \"Монти Пайтън: Животът на Брайън\" (1979) ще бъде представена на 2 февруари от 18.30 ч. в Дома на киното в памет на талантливия режисьор Тери Джоунс. В своя втори филм \"Монти Пайтън\" представят язвителна, анархична сатира както на религията, така и на холивудските интерпретации върху библейските теми. Участват Греъм Чапман, Джон Клийз, Ерик Айдъл, Тери Гилиам, Тери Джоунс, Майкъл Палин. Тери Джоунс беше наш приятел - на \"София филм фест\", на Дома на киното и най-вече на феновете  на \"Монти Пайтън\" и техните несравними творения, отбелязват организаторите.", "date": "2020.01.30", "title": "Почитат Тери Джоунс в Дома на киното"}
{"url": "https://duma.bg/pravilen-izgovor-v-osem-uroka-n207936", "text": "През изминалата година завършиха първите курсисти на най-новата школа в НАТФИЗ \"Правилен изговор в осем урока\". Започна формирането на нова група под ръководството на проф. д-р Катерина Илкова, специалист с многогодишен опит. Методът отчита индивидуалните изменения в говорните навици на всеки курсист и се прилага успешно както при деца и тийнейджъри, така и при възрастни с професии на адвокати, журналисти, актьори, продавач-консултанти и т.н., където комуникацията е решаваща за успешната реализация и кариерно израстване. Курсът ще се проведе от 10 февруари до 9 март, всеки понеделник и четвъртък от 19 до 20.30 ч., в зала 402 на ул. \"Г. С. Раковски\" 114. Информация и записвания на тел.: 0888 318 754.", "date": "2020.01.30", "title": "Правилен изговор в осем урока"}
{"url": "https://duma.bg/fedor-rudin-gostuva-na-sofiyskata-filharmoniya-n207937", "text": "Най-младият концертмайстор в историята на Виенската филхармония Федор Рудин прави своя дебют като солист на Софийската филхармония. На 30 януари в зала \"България\" той ще представи Концерт за цигулка на своя дядо - видния руски композитор Едисон Денисов. В програмата, дирижирана от Симеон Пиронков-син, ще прозвучат и Благородни и сантиментални валсове от Морис Равел и \"Истинската апология на Сократ\" от Симеон Пиронков-баща. Въпреки че е в началото на кариерата си, Федор Рудин бързо се утвърждава като един от най-интересните концертни изпълнители на днешното време. Роден е в Москва, израснал е в Париж. Учил при Захар Брон в Кьолн и Пиер Амоял в Залцбург, младият цигулар вече е печелил конкурсите \"Паганини\" и \"Джордже Енеску\". А най-новият му албум \"Reflets\" е номиниран за International Classical Music Awards. Отдаден камерен музикант, цигуларят е основател на триото \"Fratres\", възприето като \"ново поколение класическа музика\" от пресата заради необичайната комбинация от цигулка, саксофон и пиано. Федор свири на изящна италианска цигулка на Лоренцо Сториони, направена в Кремона през 1779 г. Израснал в артистична среда, Симеон Пиронков следва стъпките на именития си баща и учи в Университета за музикално и сценично изкуство във Виена (композиция с Ерих Урбанър и дирижиране с Карл Йостерайхер). Като композитор и диригент си сътрудничи с множество водещи оркестри в Европа и Азия. Участва в престижни международни фестивали в цяла Европа, а негови произведения се представят от водещи състави и изпълнители. Своя опит предава на студентите си в Университета за музикално и сценично изкуство във Виена, както и по време на майсторските класове по цял свят. Със Софийската филхармония Симеон Пиронков ще представи едно от емблематичните произведения на баща си - \"Истинската апология на Сократ\" (по Костас Варналис) за бас, струнни и ударни инструменти. Творбата впечатлява със своята многопластовост и дълбоки внушения и сякаш най-точно описва моралното кредо на създателя си, известен със своята безкомпромисност в изкуството.", "date": "2020.01.30", "title": "Федор Рудин гостува на Софийската филхармония"}
{"url": "https://duma.bg/vasil-mihaylov-i-milen-milanov-si-partnirat-v-enigmatichni-variatsii-n207941", "text": "\"Енигматични вариации\" от Ерик Еманюел Шмит поставя Георги Михалков (гост) на сцена-клуб \"Максим\" в Театър \"Българска армия\". Преводът от френски е на Снежина Русинова-Здравкова, сценография и костюми Цвета Маринова (гост). В ролите са Васил Михайлов (Абел Знорко) и Милен Миланов (Ерик Ларсен). Премиерните спектакли са днес и утре (30 и 31 януари) от 19.30 ч. \"Енигматични вариации\" опус 36 е симфонична творба на композитора Едуард Елгар. Написана между 1898 и 1899 г., тя се състои от една тема и четиринайсет вариации, всяка от които отговаря на един от неговите най-близки приятели. Пиесата е поставена за първи път през 1996 г. в \"Театър Мариньи\" с участието на Ален Делон и Франсис Юстер. Тя разказва за писателя Абел Знорко - нобелов лауреат за литература, който живее съвсем сам на остров в Северно море, измъчван от въпроси за една жена, с която има дългогодишна кореспонденция, и Ерик Ларсен - журналист, който под претекст, че иска да вземе интервю, посещава автора.  Но каква може да е причината за това посещение? Каква може да е тайната, която го свързва с жената, която Знорко не е спирал да обича? А от друга страна, защо мизантроп като Знорко приема да се срещне с него? Много скоро интервюто се превръща в опасна игра на разкриване на истината. Тази пиеса поставя вечните въпроси за познанието в любовта: Кого обичаме, когато обичаме? Познаваме ли човешкото същество, което обичаме? Споделената любов не е ли само щастливо недоразумение? В анализа на тези загадки Ерик Еманюел Шмит демонстрира своята блестяща и безмилостна диалектика.", "date": "2020.01.30", "title": " Васил Михайлов и Милен Миланов си партнират в \"Енигматични вариации\""}
{"url": "https://duma.bg/dfz-shte-plati-tazi-godina-blizo-3-mlrd-lv-na-zemedeltsite-n207962", "text": "Годишните разчети на сметката за средствата от Европейския съюз на Държавен фонд \"Земеделие\" за 2020 г. бяха одобрени на вчерашното правителствено заседание. Планирани са общо 2 млрд. и 898,8 млн. лева за финансиране на директните плащания на площ, пазарните мерки, Програмата за развитие на селските райони (ПРСР) и Програмата за морско дело и рибарство. От тези пари 2 млрд. и 633,1 млн. лева са за сметка на ЕС и 265,7 млн. лева са от националния бюджет. За развитие на селските райони са предвидени 843,5 млн. лв. Основно плащанията ще са насочени по мярка 4 \"Инвестиции в материални активи\", мярка 6 \"Развитие на стопанството и стопанската дейност\", мярка 7 \"Основни услуги и обновяване на селата в селските райони\" и мярка 19 ЛИДЕР. По линия на директните плащания от ПРСР са заложени 298,9 млн. лв., които ще обхващат направленията \"Агроекология и климат\", \"Биологично земеделие\" и Натура 2000. По Схемата за единно плащане на площ (СЕПП), както и за обвързани с производството плащания за животни, плодове, зеленчуци и други са определени 1 млрд. и 567,4 млн. лв. По Програмата за морско дело и рибарство 2014-2020 г. са разчетени 61 млн. лв. За пазарни мерки, включително за Националната програма по пчеларство, схема \"Училищен плод\", схема \"Училищно мляко\", Националната програма за подпомагане на лозаро-винарския сектор, преструктуриране на лозовите масиви, промоционални програми и други схеми са предвидени 128 млн. лв.", "date": "2020.01.30", "title": "ДФЗ ще плати тази година близо 3 млрд. лв. на земеделците"}
{"url": "https://duma.bg/anri-kulev-poluchava-nagradata-na-sofiya-n207942", "text": "Наградата на София на Столичната община ще бъде връчена на Анри Кулев за неговия принос към изкуството на киното на церемонията по откриването на 24-тия \"София филм фест\" на 12 март, в зала 1 на НДК, научи ДУМА от Светлана Дамянова. Той е художник, карикатурист, режисьор и продуцент на анимационни, игрални и документални филми или казано с една дума - Артист. Талантът на Анри Кулев принадлежи на българската култура между два века. Роден е в Шумен през 1949 г. С оригинален почерк в класическата акварелна техника, създава стотици рисунки: илюстрации, карикатури, комикси, анимационни книги. Творбите му имат силен социален заряд, често ирония и деликатно чувство за хумор. Част от тях излизат в различни периодични издания.  Анимационните филми, които Анри Кулев създава, са носители на международни награди. Сценографията му съпътства най-добрите спектакли на театралния режисьор Димитър Гочев в Германия. От 1993 г. Анри Кулев е професор по анимационна режисура и основател на катедрата по анимация в НБУ. Директор е на Световния анимационен фестивал във Варна. Член е на журито на много международни фестивали. Прави самостоятелни изложби - графика, анимационни ескизи и живопис, у нас и по света. Анри Кулев отбеляза през 2019 г. своя 70-годишен юбилей. Увенча го с първа книга - албум с еротични рисунки \"Ориент Sexpress\" и премиерата на игралния филм \"Имало една война\". Двуезичното издание на НБУ включва над 300 илюстрации, а премиерата бе съпътствана от изложба с над 50 оригинални рисунки, включени в сборника.  24-тият \"София филм фест\" ще посвети ден от програмата си на творчеството на Анри Кулев. На 13 март в Дома на киното ще бъдат представени откъси от някои от най-важните филми на режисьора. След това в традиционната рубрика \"София град на киното - интервю с автограф\" ще се състои публичен разговор с Анри Кулев, ще бъде открита изложба с избрани страници от оригиналния сториборд на най-новия му филм \"Имало една война\", а той ще може да се гледа същия ден от 16 ч. \"Имало една война\" е по сценарий на Влади Киров и разказва за Сръбско-българската война от 1885 г.", "date": "2020.01.30", "title": " Анри Кулев получава  Наградата на София "}
{"url": "https://duma.bg/datata-n207943", "text": "1856 - В СВИЩОВ Е СЪЗДАДЕНО ПЪРВОТО БЪЛГАРСКО ЧИТАЛИЩЕ. На този ден в къщата на търговеца Димитър Начович се събират около 40 възрожденци, сред които Емануил Васкидович, Георги Владикин, Христаки Филчов и др., и основават \"читалище с музеом\". Първите събрани дарения са 37 000 гроша и 800 книги на славянски и др. езици. Основателите пишат програма на читалището. През 1904 г. Кирил Аврамов дарява на Свищовската община 200 000 златни лева за построяване на сграда за театър и читалище. 1857 - РАЖДА СЕ ПЕТЪР ОРАХОВАЦ, БЪЛГАРСКИ ЛЕКАР ОТ СРЪБСКИ ПРОИЗХОД (УМИРА 1922 Г.). Един от организаторите на здравното дело у нас и от създателите и ръководителите на Българския лекарски съюз. Бил е председател на Върховния медицински съвет. Става първият управител на болница \"Червен кръст\" - предшественик на \"Пирогов\". Тогава започва използването на първите линейки за бърза помощ. 1882 - В ПАЗАРДЖИК СЕ РАЖДА ТЕОДОР ТРАЯНОВ, ПОЕТ (УМИРА 1945 Г.). Родоначалник на българския символизъм заедно с Пейо Яворов. Един от редакторите на най-голямото наше символистично сп. \"Хиперион\". Въплъщение на житейското и творческото му кредо е книгата \"Пантеон\". Автор на стихосбирките \"Regina mortua\", \"Химни и балади\", \"Освободеният човек\" и др. Печели първото неофициално републиканско първенство по шахмат (1907 г.), председател на новоучредения през 1931 г. Български шахматен съюз. 1914 - В СЕВЛИЕВО СЕ РАЖДА БОРИС МАШАЛОВ, НАРОДЕН ПЕВЕЦ (УМИРА 1962 Г.). Едва 10-годишен, запява научените от баща си песни, на 35 г. става хорист в Радио София, а след това - в Ансамбъла за песни и танци на Народната армия. Изнася хиляди концерти с прочутата тогава група \"Наша песен\". Сред най-известните му изпълнения са \"Заблеяло ми агънце\", \"Мятало Ленче ябълка\", \"Либе, ако дойдиш, сега да ми дойдиш\", \"Китка ти падна, Дено\" и др. 1948 - ЗАСТРЕЛЯН Е МАХАТМА ГАНДИ, ИНДИЙСКИ ПОЛИТИК (Р. 1869 Г.). Борец за човешка свобода и духовен водач на индийското движение за независимост, което довежда през 1947 г. до края на британското управление в страната. Наречен е още \"Баща на нацията\". Рожденото му име е Мохандас Карамчанд Ганди. Привържениците му го наричат Махатма (\"велика душа\"). Самият Ганди се смята недостоен за тази титла. Със своя пример обаче вдъхновява политически лидери като Мартин Лутър Кинг, Нелсън Мандела и др. 1990 - НАЧАЛО НА ХIV ИЗВЪНРЕДЕН КОНГРЕС НА БКП (до 2 февруари), на който са приети Манифест на демократичния социализъм в България, Политическа декларация и Устав на БКП. Определени са общопартийните органи - Конгрес, Висш партиен съвет, Централна финансово-ревизионна комисия и Централна комисия по партийна етика. Избрано е председателство на ВПС. За председател на ВПС е избран Александър Лилов.", "date": "2020.01.30", "title": "Датата"}
{"url": "https://duma.bg/cherven-karton-n207950", "text": "Неизбежното започна да се случва. Преди дни перничани бяха неколкостотин пред МРРБ и Министерския съвет в търсене на възмездие и наказание за виновниците за водната криза. Вчера от малкия и средния бизнес пред парламента излязоха няколко хиляди. Утре може да бъдат и доста повече. А исканията на всички са едни и същи: Оставка на правителството! Стигна се до демонстративно чупене на касови апарати под прозорците на Борисов и до блокада на \"Орлов мост\". Събуди ли се България е въпрос, който от дълго време си задават мнозина и който ще става все по-централен, независимо от затъмнението или манипулациите в клакьорските медии, обслужващи управлението.  Всичко, на което ставаме свидетели, е съвсем логично продължение от кризите, които властта предизвиква всекидневно и повсеместно. А cтрaхът на кaбинeтa се надушва отдалече. Дoceгa oттaм ce уceщaшe caмo мириc нa кoрупция, пaри, cкaндaли, нeкaдърнocт, нo ceгa усещането за наближаващ крах ги изкарва от равновесие. Упoтрeбата на cълзoтвoрeн гaз е само едно малко доказателство за това.  Разочаровани, обидени, унизени, ограбени - за повечето българи вече няма полезен ход, освен да излязат на бунт в защита на правото си на живот и оцеляване. Доста от хората не вярват на никакви политици и партии, затова пък безапелационно вдигнатият червен картон към Борисов и ГЕРБ се превръща в ясен знак откъде идва истинският вот на недоверие. Опитът от предходни години е доказал, че всяка власт, която е тръгнала срещу народа си, неминуемо е катастрофирала. Достатъчно е той да вземе инициативата в свои ръце и да започне да задава дневния ред. Тогава хаотичното отстъпление на управниците ще се превърне в слабост, която ще развенчае и мита за \"Спасителя Борисов\". Защото спасението на всички вече е само в неговата оставка.", "date": "2020.01.30", "title": "Червен картон"}
{"url": "https://duma.bg/psihografiya-na-politicheskite-zatvornitsi-sled-9091944-g-n207949", "text": "Очаквам днес-утре да залеят България грозни хули по Народния съд, \"избил цвета на нацията\", понеже на 1 февруари преди 75 години са произнесени присъдите над основните виновници за присъединяването на страната ни към фашисткия пакт и за невижданите и нечувани дотогава репресии. През 1996 г. нашият Върховен съд отмени тези присъди, което е без прецедент в света. Но нека надзърнем в страници, които днес у нас няма да прочетете никъде. Като да не ги е имало. Панайот Константинов Чинков (1897-1983), повече познат като П.К. Чинков, известен преводач (превежда художествена литература от четири езика) и журналист, придобива огромна популярност, след като става първи коментатор на Радио София през 1940 г. Животът в държавата по пладне замира, започне ли поредният му коментар, най-често против Англия. Той основава и оглавява и създадената по нацистки образец Дирекция на националната пропаганда. Арестуван е след 9.09.1944 г. и е осъден на до живот от Шести състав на Народния съд. В своите спомени той разказва как търка наровете в Централния затвор, а по-късно и по лагерите, с министри, депутати, висши и нисши офицери, а и с най-обикновени главорези, които обясняват в пълни подробности  технологията на извършените от тях убийства, някои масови. Опитът за психография, както самият Чинков нарича своята книга, почти 700 страници, е нещо уникално, като нея няма друга в нашата мемоарна литература. Той разказва убедително и увлекателно какво всъщност се случва в първите дни след Девети зад стените на Централния софийски затвор. Прави психопортрети на десетки български държавни мъже, в чиито ръце е била съдбата на България по време на Втората световна война - регенти, министър-председатели, министри, офицери и т.н. Те доста се различават от представата, която днес ни се натрапва за тях. Чинков описва най-подробно с какво са се хранели, как са ги обгрижвали, как всеки ден са им носели луксозни храни и лакомства, на които нашият народ тогава е забравил вкуса. Тази книга би била особено интересна и на тези, които папагалят, че комунистическата тюрма се извисявала над фашистката като Еверест. Стига да съберат кураж да я прочетат. И нека забравят стандартното си обяснение, че Чинков се е продал на комунягите - той не я е писал, за да се публикува по социалистическо време. Защото е била крайно неудобна и тогава. Освен частичка от спомените му, публикуваме и страници от уникален документ - споменник, както го нарича Чинков, в който десетки негови съкилийници (и то какви!) му написват по няколко реда, рисуват му нещо, или просто се подписват. Сред тях са Михаил Арнаудов, Петър Кьосеиванов, Димитър Пешев, Александър Добринов, кметът на София Иван Иванов, главният редактор на в. \"Утро\" Стефан Танев, царският чиновник Петър Морфов и кой ли още не. Въпреки трагичното положение, в което са изпаднали, те се смеят над себе си и над живота си в затвора. Непубликуваният досега споменник ми беше изпратен преди 20-ина години от зетя на П.К. Чинков, царския офицер от Варна Христо Миевски, лека му пръст. Който е любопитен, може да го намери в Централния държавен архив.  Моля моите приятели и познати от килиите на Централния затвор да ми оставят в тази тетрадка - в слова или картини или просто в един подпис - нещо за себе си. Ако ми е съдено да изляза жив от затвора, ще си запазя албума като най-скъп спомен от своето затворничество. Ако пък ми е съдено да не се върна вече при жена си и децата си, нека виждат в тези страници, като ги прелистват от време на време, с какви прекрасни хора ми е било отредено да деля затворническото тегло, срещу което аз не бих роптал, ако то би било за доброто на България. Подпис: П.К. Чинков Тук в затворническата килия с моите мисли съм много по-свободен и щастлив от който да е мой колега вън, колкото и да се чувства облагодетелстван от съдбата. 6.03. 1945 Подпис: П. Савов Бележка [П.К.Ч.]: Панайот (Пънчо) Савов, син на ген. Савов. Виждал съм го веднъж в Дирекцията на пропагандата. С най-добри, приятелски чувства от съседите на  килия 11 и 95. Подпис: Иван Иванов Бележка П.К.Ч: Бившият кмет на София Нашият коментатор П.К. Чинков съобщава \"Нема лабаво\"  Клон Ц.З. 18.III.1945 г., К.К.  П.К.Ч (Константин Каменов) Написах книги без претенция, Родолюбиво следвах своя път, -  И ето - чакам весела рецензия От любородния народен съд. И, без да съм фашисткото страшилище, Ще бъда скоро чествуван с позор. И награден... с едно безплатно жилище - Апартамент в Централния затвор. Подпис: Димитър Симидов Бел. П.К.Ч: Писател, той пишеше някои текстове на беседите между \"доктора\" и \"бай Панталей\" Във всяка революция има тия, които я правят и тия, които я използват. Първите обикновено са идеалисти и тях ги постига най-често съдбата на Захари Стояновия герой бай Иван - гледат отстрани как върлуват и възхождат ония, които са били добре и с вчерашната власт. Вторите, използвачите, правят всичко възможно да провалят делото на първите, защото им пречи. Чия жертва сме ние, обитателите на килиите в Ц.С.З.? Отговори си сам на този въпрос, Панайоте? Аз само го поставям. Подпис (Йордан Мечкаров)  П.К.Ч.: Бивш главен редактор на \"Слово\", директор на печата и пълномощен министър в Загреб до 09.09.1944. Върна се доброволно след Девети. Беше съден задочно. Сигурно историкът ще определи България като една от най-неспокойните страни в Европа, лишена от вътрешно равновесие  и не придобила още политическа култура и обществена солидарност. Тези, които преживяха последните трагични събития, имат дълга да се замислят дълбоко върху тях, за да си изяснят техните причини и връзката им с близкото и далечно минало. Аз съм убеден, че пред нас ще се открие една картина, пред която всяка честна мисъл ще изтръпне, защото ще съзре как сляпо и фатално събитията са тикани към трагичен край от много фактори. Само ако се оценят логичните заключения от това, можем да очакваме и по-добра съдба за нашата страна, изправена сега пред много сложни и тежки външни и вътрешни проблеми. Подпис: (Димитър Пешев) 12 септември 945 Соф.Ц.З. П.К.Ч. Дим. Пешев, бивш подпредседател на Народното събрание В затвора почувствувах живо какво значат Ботевите думи за \"тъги и неволи\". Дано тези изпитания бъдат за доброто на народа ни и за затвърдяването на неговата държавна независимост. Няма да кажа, че затворът е  някакво чистилище за политическите лица - напротив, трябва да се скърби само, че такава участ, да бъдат задържани хиляди хора за политически грешки, мними или действителни, може да сполита българската интелигенция и българските обществени дейци. Но запознаването с условията в затвора може да бъде от полза за всички ония, които занапред биха отсъждали върху дейността на българския политически свят да блесне правдата, да крепне справедливостта, да тържествува човещината в нравите ни и управата ни. Подпис (М. Арнаудов) 14 септември 1945 П.К.Ч.: Проф. д-р Михаил Арнаудов, сега отново академик (и преди Девети той бе академик) Много преживяхме, много изтърпяхме. Едно сигурно придобихме: да опознаем истинските си приятели. Другарството в затвора е ценно, защото е родено и изградено в страдание. Нека продължим и вън от стените на затвора нашата дружба. Тя е необходима за честната служба на народа. Подпис: (П. Кюсеиванов) Соф. Центр. Затвор 14.тХ. 1945 П.К.Ч.: Д-р Петър Кюсеиванов, бивш подпредседател на Народното събрание. Драги Чинков, Политически затворници е имало във всички времена. Имаше ги и вчера, има ги и днес - това сме ние. Ще ги има и утре. Политическият затворник не е бил никога и няма да бъде престъпник във вулгарния смисъл на тая дума. Това е само отношение на други към дадено деяние, които квалифицират като престъпно и провинения - престъпник. Истинското престъпление остава престъпление за всички времена. Да убиеш, да откраднеш, да нараниш, да обезчестиш - никой осъден за подобни деяния не се е върнал в живота с гордо вдигната глава. Политическите затворници стават направо министри, водачи, ръководители на народни съдбини. Деяние, таксувано вчера като престъпление, след два дни се е превръщало в подвиг, а политическият затворник в национален герой. В действителност голяма разлика между крадеца и общественика, политически затворник, няма. Единият обсебва чужди пари или ценности, другият - само когато не успее. Постигне ли успех, изведнъж се превръща в национален герой. Няма случай в историята на народите  да бъде наказан оня, който се опитал и е успял да обсеби чужди права и да ги осигури за себе си. Наказват го със затвор, разстрелват го дори, само когато не успее. Нека това ни бъде успокоение. Ние сме политически затворници, но не престъпници. Подпис: Ст. Танев, Централен затвор П.К.Ч.: главен редактор на \"Утро\" ЦДА, фонд 1126 к, оп.1, а.е.14 Желаейки да бъда исторически точен, доколкото мога, а също и човешки справедлив, аз казвам в тази втора част на своите записки (както впрочем и в първата част направих това) някои неприятни работи освен за всички други затворници, които съм наблюдавал, но още и за мнозина хора, които не са ми съвсем безразлични. Това правя с болка в сърцето, но го правя, защото трябва да кажа истината...  Искам да добавя още и това, че каквото пиша тук за затвора, се различава коренно от всичкото онова, което е писано досега в маса книги със спомени на бивши политически затворници, в тези книги именно се изхожда винаги от становището на невинни жертви на един несправедливо преследващ ги режим. В моите спомени, напротив, това становище липсва. Без да оправдавам издаването на прекалено строгите присъди на Народния съд, аз съзнавам ясно необходимостта в онзи исторически момент да се даде чрез народен съд удовлетворение на възмутената обществена съвест.  Освен това, описвайки живота и обстановката в затвора, аз разглеждам този живот откъм всичките му възможни страни, като съпоставям при това в някои отношения едни затворници с други, политическите с криминалните, което също не е правено досега, доколкото ми е известно, в нашата мемоарна литература. Излагам много отрицателни страни в поведението на политическите затворници и с това също се отклонявам от своите предшественици в тази област, които... са виждали само положителното в държанието им. Ако всичко, което излагам по-нататък, може да послужи като суров материал за психографията на политическия затворник у нас след 9 септември 1944 г., с това ще бъде постигната още една от целите, които съм си поставил с написването на настоящите записки.  За никого от окончателно помилваните през първите две-три години политически затворници не мога да кажа, че се е \"поправил\", или променил. Тъкмо напротив, помилвани бяха онези, които не са се никак променили, сиреч онези, които и в затвора си останаха двуличници, лицемери и подлизурковци, каквито са били винаги... Подлизурство и ласкателство, каквито бяха чужди на криминалните, бяха обикновеното оръжие на политическите. Една форма на подлизурството: да носиш в джоба си съветската конституция, да я четеш и препрочиташ и да си отбелязваш някои работи в нея, да разискваш по нея с някого от главните надзиратели, а в същото време да не си и помислял да прочетеш някога българската конституция... Първи се поддадоха на \"политическото\" влияние на новото време в затвора младите офицери, между които и един осъден на смърт бивш министър на войната... Но не се излъгаха в своите сметки тези подли хора. Никой от тях не ходи на \"дърводобив\", не строи дига, не пренася тухли и камъни - нито бившият министър на финансите Димитър Савов, нито бившият народен представител Петко Балкански...  И с цената на какво получаваха те благоволението, което се изсипваше щедро над тях? Ако бих рекъл да изброя всичко, каквото ми е известно, струва ми се, че и мъртвата хартия не би търпяла да се пишат върху нея гадостите, които вършеха някои хора, и тя би се възмутила и разбунтувала...  В Александровската болница един подпоручик, осъден за проява на жестокост при провеждането на някаква акция срещу партизаните, се разтреперваше като болен от малария само при мисълта, че ще му вадят тампон от носа, след като му беше направена операция в носа, а когато тампонът действително бе изваден, той припадна в превързочната и бе донесен в стаята на ръце от двама души... Имаше много други политически затворници, особено между бившите офицери, полицаи и жандармеристи, които въпреки суровия си характер и жестоките си прояви в миналото, сега изпадаха в панически страх при мисълта, че може да бъдат наказани - и това ги правеше кротки като агънца, послушни и изпълнителни... Но наивност и още повече - политическа босота, в някои случаи невероятна политическа босота и къса памет, проявяваха и професионални политици. Един от главните и най-малко очакван от тях въпрос, който им беше зададен при разпита им, беше във връзка с присъединението на България към Тристранния пакт. Бившите народни представители си спомняха добре, че това беше станало чрез някакво гласуване в Народното събрание, спомняха си, че приетият... акт беше предаден в многоцветно факсимиле в моята книга \"България 1941\", но не можаха да си спомнят какво точно бяха приели - протокола за присъединяването към Тристранния пакт, или самия Тристранен пакт, и идваха да ме питат как точно стои работата. В действителност те бяха приели само протокола за присъединението, а самия пакт не бяха и виждали. В края на протокола се казваше, че към него е приложен пактът. По силата на този слепешком гласуван от тях пакт и по искането на Германия и Италия те бяха принудени на 13 декември 1941 год. да гласуват правителствената декларация, с която България обявяваше война на Съединените щати.    ...Първите думи, които чух от акад. Михаил Арнаудов, бивш министър на народната просвета... бяха: \"Не, моля ви се, да не говорим за политика. Ние сме решили тука да не говорим за политика.\" Не искам да скрия тук, че това становище много ме учуди. Да не говорят за политика. Та кога и къде другаде ще говорят за политика (думата ми беше за бившите министри и народни представители), след като цял живот не са мислили друго или са мислили неправилно върху политиката на страната? ...Но след като в продължение на цяла година бях наблюдавал отрицателните качества на българския политически затворник, проявявани в Софийския централен затвор, аз приех с удовлетворение редовете, които той ми написа в споменика ми... Тези редове проф. Арнаудов написа на един дъх без никакво замисляне, веднага, щом го помолих да ми напише нещо за спомен, като че ли това беше нещо заучено отнапред наизуст, затова го приех като истинско откровение. Това не биваше да се приеме като капитулация; то беше просто израз на лоялност. И си мислех тогава и много пъти след това: лоялното становище на проф. Мих. Арнаудов дали не е хиляди пъти по-добро от държанието на онези стотици и стотици политически затворници, които с недостойни похвати се мъчеха да се представят за това, което не са... За щастие акад. Арнаудов бе освободен още в началото на 1947 год., макар че беше осъден на доживотен затвор...  ...Не зная откъде вземаха затворниците в първите месеци след девети септември толкова много пари, но на мене ми правеше силно и тъжно впечатление, че много от тях закусваха с банички, като даваха по стотина лева на закуска и си купуваха свински пастет, консервирани кокошки и малинов сироп по няколкостотин лева бутилката. В отделението на бившите министри и народни представители редовно внасяха печени кокошки и пуйки, торти и всевъзможни други лакомства, бившият министър на правосъдието, авторът на \"Теорията на фашистката държава\" д-р Александър Сталийски получаваше почти всеки ден фазан или кокошка, а Димитър Гичев, когато беше на симулационно лечение в Александровската болница, получаваше цели печени агнета...  Царският съветник Светослав Балан пък, в Ушната клиника на Александровската болница, след като му бяха оперирали сливиците, получаваше от къщи сладолед в сребърна купа...  Подобно беше положението и с многото пари, които получаваха и с които разполагаха политическите затворници. Някои от тях получаваха суми, положително по-големи от месечната заплата на един надзирател... Дразнеше и това, че много бивши министри и народни представители не приемаха да изхвърлят сами, по дежурство, нощната кофа или да си перат носните кърпички, ами плащаха за това на криминалните, които биваха допущани в нашето отделение, за да ни прислужват. Единствено от големите бившият министър на финансите Марко Рясков си вършеше всичко сам... За най-богат в затвора се смяташе бившият народен представител от с. Биволаре Георги Миков, който имал семепроизводно стопанство, оценявано на 500 милиона лева. Заедно с други политически затворници Георги Миков играеше всяка вечер до полунощ - до след полунощ понякога - на карти и редовно всяка вечер губеше по 800, 900, 1000, 1150 лв. и т.н... Ако тази картина не е достатъчна, за да илюстрира положението в ония първи месеци и години след девети, пък и по-късно, не зная как иначе да го илюстрирам.      ", "date": "2020.01.30", "title": "Психография на политическите затворници след 9.09.1944 г. "}
{"url": "https://duma.bg/da-vyarvame-li-n207951", "text": "След като пуснаха духа от бутилката, властниците започнаха за пореден път да се оправдават. Финансовият министър Владислав Горанов и шефът на БНБ Димитър Радев единогласно обявиха, че фиксираният курс на лева към еврото няма да бъде размразяван. Към двамата се присъедини и Той, като заяви че \"няма да има вдигане на цените.\" Паническите им уверения дойдоха след появилата се през задния вход на парламента промяна в Закона за БНБ, която предизвика опасения, че България може да влезе в чакалнята на еврозоната с по-различен курс лев-евро от сегашния и това да доведе до обезценяване на спестяванията на хората. В края на миналата седмица в преходните и заключителни разпоредби на Валутния закон се пръкна поправка в Закона за БНБ, внесена от депутати от ГЕРБ, начело с Менда Стоянова. Обзети от паника, управляващите вече заговориха за нейното оттегляне. Да вярваме ли? Трудно ще ни накарат, защото колкото пъти заговорят по темата, толкова пъти излъчват различни послания. Миналата година например управителят на БНБ ни убеждаваше, че единната валута ще дойде с инфлация, но тя ще бъде здравословна. Не е ясно какво се влага в подобно понятие, но едва ли има някъде по света здравословно обедняване, чийто синоним е именно инфлацията. Вероятно властниците искат да гледаме на нея като на вид \"лекарство\", защото, както е известно, и отровата в малки количества може да лекува. Проблемът е, че за годините на т.нар. преход хората поеха прекалено големи дози от това  \"лекарство\". Първите бяха през 1991 г., когато бяха освободени цените на всички стоки и инфлацията надмина 350%. Нещо подобно се случи и през зимата на 1997 г., когато цените в магазините се меняха през час. Сега тайно се опитаха да ни подготвят, че трябва спокойно да очакваме новата порция \"здравословна\" инфлация. Номерът обаче не мина. Затова не трябва да се чудим защо в България само 19 на сто от хората одобряват еврото, а 50 на сто са против него. ", "date": "2020.01.30", "title": "Да вярваме ли "}
{"url": "https://duma.bg/630-hil-e-vinetki-sa-prodadeni-ot-nachaloto-na-godinata-n207960", "text": "Над 650 хил. е-винетки са купени от началото на 2020 г. на обща стойност близо 40 млн. лева, съобщиха от Агенция \"Пътна инфраструктура\". Почти три четвърти от тях са за превозни средства с българска регистрация, като над 340 хил. са за леки автомобили. Най-много е-винетки са продадени на 24 януари 2020 г. Тогава за един ден са купени 37 241 е-винетки, от които близо 22 хил. са годишни. На 31 януари 2020 г. изтича валидността на малко над 100 хил. годишни е-винетки. Цените на електронните винетки се запазват като тези през 2019 г. За леките автомобили (с обща технически допустима максимална маса до 3,5 т) годишната винетка струва 97 лв., тримесечната - 54 лв., месечната - 30 лв., седмичната - 15 лв., а тази за уикенда (с валидност от 12 ч. в петък до 23,59 ч. в неделя) е 10 лв. До 1 март 2020 г. тежкотоварните превозни средства над 3,5 т могат да ползват платената пътна мрежа, след като купят е-винетка, а след тази дата - ще плащат на база на изминато разстояние - тол такса.  Валидността на е-винетките, включително и на издадените чрез Агенцията за социално подпомагане, както и на тези на пререгистрирани автомобили, може да бъде проверена на сайта www.bgtoll.bg.", "date": "2020.01.30", "title": "630 хил. е-винетки са продадени от началото на годината"}
{"url": "https://duma.bg/filip-popov-bsp-e-protiv-obidnite-dumi-i-zaplahi-v-sada-n207947", "text": "- През последните години сме свидетели на тревожната тенденция при процесуални действия, отправени към съда, включително при подаване на искова молба, да се използват нецензурни думи, цинични изрази и дори заплахи. Те най-често се отнасят до отсрещната страна, но има случаи това да е поведение и към магистрати. Ползването на подобен език и на непристойно поведение в съдебната зала при разглеждане на делата може да се определи като грубо неуважение към правосъдието. То противоречи на самата идея за търсене на защита от съда. Често пъти използването на груби изрази и обиди показва, че една от страните не търси наистина защита и съдействие за упражняване на правата си, а умишлено иска да причини вреда на опонента си или да затрудни работата на магистратите. Законопроектът е провокиран от множество сигнали от юристи, занимаващи се с граждански дела по съдопроизводство, към които са отправени подобни квалификации. Ние настояваме това да се прекрати. Имаме безрезервната подкрепа и на съдиите.  - Предлагаме да се установи общо правило, приложимо за всяко процесуално действие, според което то се смята за незавършено, когато при отправянето му страната използва груби и нецензурни думи, обиди и заплахи, без значение дали става дума за ищец или ответник. Тази разпоредба би позволила съдът да игнорира всяка недоброжелателна молба, дори ако чрез нея страната се опитва да упражни процесуално действие, за което има преклузивен срок. С промените БСП предлага исковите молби, съдържащи груби и нецензурни думи, обиди или заплахи, да бъдат връщани от съда, с изключение на случаите, в които тези думи касаят основанието на иска. С измененията в ГПК се въвежда възможността против връщането да се подаде частна жалба. По този начин не се прегражда достъпът на гражданите до правосъдие, т.е. не се ограничават правата им на защита, тъй като страната винаги може да предяви нов иск, ако счита, че има легитимен интерес. Ограничават се единствено възможностите за злоупотреби с това право. Целта на законопроекта е тези проблеми да бъдат решени. Това трябва да стане, без да бъде нарушено или ограничено правото на защита, записано в Конституцията и тълкувано от Конституционния съд като основно право на гражданите. - Освен от Конституцията правото на защита и правото на достъп до съд е описано и в Конвенцията за защита на правата на човека и основните свободи. Но нито основният закон на държавата, нито конвенцията позволяват ограничаването на предоставените права, включително уреждат задълженията за тълкуване на разпоредбите по начин, че упражняването им да не представлява злоупотреба.  Европейският съд за правата на човека в Страсбург обявява за недопустима всяка индивидуална жалба за твърдяно нарушение на Конвенцията, когато счете, че тя представлява злоупотреба с правото на жалба. Една от хипотезите на такава злоупотреба, според съда, е именно използването на обиден, обиждащ, заплашителен или провокативен език, независимо дали той е насочен срещу ответната страна или съда. Действащият ГПК, в съответствие с разбирането за границите на упражняването на предоставените права, също въвежда забрана за злоупотреба с процесуални права. В него е записано, че участващите в съдебните производства и техните представители под страх от отговорност за вреда са длъжни да упражняват предоставените им процесуални права добросъвестно и съобразно добрите нрави. Смятаме, че внесеното законодателно предложение предлага ефективни средства за контрол върху тази забрана в случаите на процесуални действия, оправени до съда, при които страната използва хулителни, заплашителни или цинични думи. Това включва и сезиране на съда с искове, съдържащи подобен недопустим език и ще го улесни при осъществяването на същинската му дейност да осигурят защита при накърнени права и да въздава справедливост. - Надяваме се това да се случи. На последното заседание на правната комисия колегите от ДПС предложиха подобен общ текст да залегне в Закона за съдебната власт и той беше гласуван в зала в четвъртък. Разбира се, подобни текстове би трябвало за има и в останалите процесуални закони, когато се отнася и за жалби, и за тъжби, и за други съдебни актове. - В сега действащият правилник има подобен текст. Въпросът е председателстващият събранието да има волята да го прилага. Наистина от трибуната на Народното събрание сме чували много тежки обиди и заплахи, особено по адрес на  парламентарната група на БСП. Това е неприемливо и недопустимо, защото парламентът е висшият орган в една парламентарна република. И когато той зададе тон и употребява подобен език, това се мултиплицира в останалата част на обществото и в различните институции. Езикът на омразата все по-често измества темата за политическите послания. Често пъти той се превръща в основен инструмент за лични нападки към опонента. Народното събрание категорично не е мястото, където трябва да се употребяват обидни квалификации и думи. Би следвало езикът на омразата да не се превръща в емблема на законодателния орган. Може би трябва да помислим за по-строги санкции за тези депутати, които ползват обидни думи, квалификации и дори заплахи към колегите си.  Лошото е, че липсата на достъп до образование и все по-ширещата се неграмотност водят до използването на такъв език. В България отдавна е разбита ценностната система на хората. Голяма част от семействата са в чужбина, за да търсят препитание. Много от децата са оставени на грижите на бабите и дядовците, които не могат да упражнят нужния  контрол. Не може и не бива цялото възпитание да се прехвърли към училището и към педагозите. Те вършат своята работа прекрасно, но не бива да очакваме от тях да поемат цялостното възпитание на децата.", "date": "2020.01.30", "title": "Филип ПОПОВ:    БСП е против обидните   думи и заплахи в съда"}
{"url": "https://duma.bg/kratki-novini-n207952", "text": "Еврокомисията прие работната си програма за 2020 г., сред чиито приоритети е и започването на преговори за членство на Северна Македония и Албания. Другите приоритети са екологичен преход, дигитално общество, по-голяма устойчивост на икономиката и по-силната роля на ЕС на световната сцена.  Всеки трети жител на Германия с мигрантски корени (35%) изпитва дискриминация при намирането на жилище. До този извод стигна проучване на Федералната служба за борба с дискриминацията. Изследването показва, че почти всеки трети германец (29 процента) би се чувствал дискомфортно, ако в съседен апартамент или къща се настани мигрант. Да се даде под наем жилище на мигрант предизвиква притеснения сред 41 процента от анкетираните.  Земетресение с магнитуд 5,2 бе регистрирано близо до гръцкия архипелаг Додеканези в югоизточната част на Егейско море. Огнището е на дълбочина 10 километра. Няма данни за жертви и разрушения. Няма данни и за пострадали от земетресението в Албания с магнитуд 4,9 степен. Стотици жители на Тирана, Дуръс и Елбасан избягаха на улиците, уплашени от клатенето на постройките. Турският президентът Реджеп Ердоган ще награди млад сириец и семейството му с турско гражданство за проявено геройство след труса в Елязъг. Махмуд ал-Осман помогнал на затрупано семейство да излезе от развалините на повредена сграда. Индия вече е в състояние да разгроми Пакистан за по-малко от 10 дни във всяка нова война с него, закани се премиерът Нарендра Моди. \"Пакистан вече е загубил три войни. На нашите въоръжени сили няма да са им необходими повече от 7-10 дни, за да накарат Пакистан да изчезне\", заяви Моди в реч пред военни във вторник. Той обвини Пакистан, че продължава да води \"прокси война\" срещу Индия, подкрепяйки мюсюлманските екстремисти в индийския щат Кашмир.  Броят на загиналите в резултат на наводненията в Бразилия достигна 64 човека, съобщиха медиите.  Най-малко 19 души са обявени за безследно изчезнали, повече от 60 000 са напуснали домовете си. Най-много са загиналите в щата Минас Жерайс, който е поел основния удар на стихията. ", "date": "2020.01.30", "title": "Кратки новини"}
{"url": "https://duma.bg/istoriya-na-vissheto-tehnichesko-obrazovanie-u-nas-n207948", "text": "\"Положителните науки с приложение в индустрията\". \"История на висшето техническо образование в България\" - с това заглавие изд. \"Захарий Стоянов\" пусна на пазара интересна книга, която ще е полезна и за инженерите у нас, и за широката публика. Нейни автори са акад. Васил Сгурев, проф., дтн Сашо Гергов и инж. Генчо Иванов. Книгата е под общата редакция на акад. Васил Сгурев, който е известен наш учен с международна известност, работи в Института по информационни и комуникационни технологии на БАН. Проф. Сгурев има над 350 научни публикации, 8 монографии, 30 патента и изобретения. Носител е на орден \"Стара планина\" II ст. (2010 г.).  Книгата ще бъде представена днес, 30 януари, от 16 ч. в салона на НТС на ул. \"Раковски\" в столицата. Тя е един опит да се проследи и осмисли пътят на българското висше образование в инженерното дело и архитектурата след освобождението на България от турско робство. Отбелязани са най-важните събития в това развитие от 1879 г., като описанието им е на основата на множество архивни документи. Значителна част от тях са възпроизведени в книгата, а други са цитирани от достъпни, достоверни източници. Възникването на българското висше техническо образование не е нито бързо, нито лесно, нито просто. То има почти 140-годишна история с немалко борби, поврати и драматични периоди. Началото му е едва в началото на Втората световна война и по този показател страната ни е последна сред европейските държави. В книгата се прави опит да се проследи и осмисли противоречивият и трънлив път на българското висше техническо образование.  В книгата са възпроизведени редица документи, от които личи безпрецедентната половинвековна борба на дейците от Българското инженерно-архитектурно дружество (БИАД) за създаването на висше техническо образование в България. Сегашните наследници на БИАД от Федерацията на научно-техническите съюзи (ФНТС) продължават активно да се борят за издигане на равнището на това образование. В изданието са отбелязани различните периоди от развитието на висшето техническо образование от съставеното през 1882 г. Завещание на братята Евлоги и Христо Георгиеви до наши дни. Малцина знаят, че това завещание е било главно за техническо висше училище, после с него е построен ректоратът на Софийския университет. Посочени са и някои съвременни предизвикателства, които предстои то да преодолее. Както е известно, в последните години у нас не достигат висшисти с инженерно образование, а кандидат-студентите в тази област не са много. Инженерните науки са включени в професионалните направления, които ще бъдат стимулирани от държавата с повече средства, стипендии и пр.    Книгата е интересна и полезна както за читателите, интересуващи се от историята на науката и техниката в България, така и за изследователите на развитието на висшето техническо образование у нас, за студенти.", "date": "2020.01.30", "title": "История на висшето техническо образование у нас"}
{"url": "https://duma.bg/albert-popov-e-19-i-v-shladming-n207895", "text": "ой все повече се утвърждава в елита на най-техничната дисциплина. Другият българин, Камен Златков, даде 47-мо време в първия манш от 72-ма участници. Кристофершен пък постигна 17-а победа в слалом за СК и изпревари легендата Марк Жирардели (16) на четвърто място във вечната класация. 8-кратният носител на Големия глобус Марсел Хиршер (Ав) е трети с 32. Норвежецът за четвърти път триумфира в нощната класика в Шладминг след 2014, 2016 и 2017 г. и се изравни с австриеца Бенямин Райх. Кристофершен стана единственият слаломист с поне една победа през последните 7 години. Той има вече 21 победи за СК и сред норвежците повече от него имат само величията Аксел Лунд Свиндал (36) и Шетил Янсруд (23), а Шетил Андре Омод има също  21. Алекси Пентюро (Фр) завърши на 0,34 сек. и за втора година остана втори, а през миналата отстъпи единствено на Хиршер. Трети се нареди победителят в 3 от предишните 4 слалома Даниел Юл (Швейц) с изоставане от 0,83 секунди, който бе неизменно трети и в предишните си две спускания в Шладминг. Световният шампион за юноши Клеман Ноел (Фр) влезе на ръба с 30-о време в късния следобед, но бе най-бърз във втория манш и завърши четвърти на 0,99 от победителя.  Слаломът бе помрачен от протестираща дама по оскъдно облекло, която пресече трасето, преди полицаи да я изведат. Оказа се, че това е американката Кинси Волански, нашумяла с подобна изява на финала от Шампионската лига между Ливърпул и Тотнъм на \"Уанда Метрополитано\" в Мадрид. Кристофершен води за СК на слалом с 552 т., пред Юл 495 и Ноел 450. В генералното класиране той също е лидер с 841 т., пред Пентюро 722, Александър Омод Килде 700,, и др.", "date": "2020.01.30", "title": "Алберт Попов е 19-и в Шладминг"}
{"url": "https://duma.bg/balgarka-specheli-srebaren-medal-na-svetovnoto-po-biatlon-n207898", "text": "Милена Тодорова спечели сребърен медал в индивидуалната дисциплина на 12,5 км на световното първенство по биатлон за мъже и жени (до 23 г.) в Ленцерхайде, Швейцария. 22-годишната биатлонистка е гадже на световния вицешампион в същата дисциплина за мъже, но на 20 км, Владимир Илиев. \"Браво, ти си моята гордост, продължавай все така\", написа във фейсбук Спортист №1 на България за 2019 г.  Тодорова бяга силно и въпреки 3-те грешки в 4-те стрелби, завърши с втори резултат - 41:24,7 мин. С 1:07,9 мин. я изпревари единствено  шампионката Анастасия Халиулина (Рус), която повали всичките 20 мишени. Трета остана Еми Басерга (Швейц) с 2 грешки в стрелбата и пасив от 1:16,0 мин. Мария Здравкова завърши 24-а на 3:45,3 мин.(2), а Любомира Пехливанска допусна 5 грешки в първите две стрелби и не завърши състезанието. При младежите в индивидуалната дисциплина на 15 км световен шампион стана Макс Бархевитц (Германия) с 40:15,8 мин. (0). Петър Велчев е 90-и  на 10:21,3 мин. (6), а Николай Тодоров пристигна на 13:47,1 мин. (9) от шампиона.", "date": "2020.01.30", "title": "Българка спечели сребърен медал на световното по биатлон"}
{"url": "https://duma.bg/rezultati-austrelian-oupan-14-finali-n207940", "text": "МЪЖЕ: Александър Зверев (Гер, №7) - Стан Вавринка (Швейц, №15) 1:6, 6:3, 6:4, 6:2; Доминик Тийм (Ав, №5) - Рафаел Надал (Исп, №1) 776 (3), 7:6 (4), 4:6, 7:6 (8). ЖЕНИ: Симона Халеп (Рум, №3) - Анет Контавейт (Ест, №31) 6:1, 6:1; Гарбине Мугуруса (Исп,№32) - Анастасия Павлюченкова (Рус, №30) 7:5, 6:3.", "date": "2020.01.30", "title": "Резултати, \"Аустрелиън Оупън\", 1/4-финали"}
{"url": "https://duma.bg/seriozni-igri-se-izpolzvat-za-slozhni-situatsii-n207931", "text": "С кратка презентация на тема \"Сериозни игри\" ще бъде представен потенциалът им да се използват като инструмент за адресиране към сложни и често травматични ситуации. Това ще се случи на четвъртото издание на Gabrovo Game Jam, което ще се състои от 31 януари до 2 февруари в музея \"Дом на хумора и сатирата\". Събитието е част от най-големия хакатон за разработка на игри в света - GlobalGameJam. Темата ще стане известна в петък в 17 ч., като през следващите 48 часа на надпреварата ще има и още много изненади. \"Сериозни игри\" се разработват най-вече за целите на образованието, маркетинга и рекламата, бизнеса и управлението, здравеопазването, екологията, отбраната и сигурността, културата и изкуството, хуманитарните дейности, политиката и науката. Журито, което ще оценява отборите, е в състав: доц. д-р инж. Росен Иванов от катедра КСТ на Техническия университет Габрово, графичният дизайнер от Велико Търново Александър Петров и директорката на \"Дом на хумора и сатирата\" Маргарита Доровска. Сред записаните за участие през тази година правят впечатление и доброволци от Техническата гимназия в Габрово, които нямат право пълноценно да се включат в надпреварата поради ненавършени 18 години, но със сигурност ще научат много новости от останалите състезатели.", "date": "2020.01.30", "title": "\"Сериозни игри\" се използват за сложни ситуации"}
{"url": "https://duma.bg/viktoriya-georgieva-pee-na-vtoriya-polufinal-na-evroviziya-2020-n207932", "text": "Българската представителка на \"Евровизия 2020\" - Виктория Георгиева, ще вземе участие във втория полуфинал на конкурса, който ще се проведе на 14 май. Това стана ясно след бляскавата церемония по тегленето на жребия за разпределяне на страните в двете първи вечери на музикалната надпревара. Виктория ще излезе на една сцена с изпълнителите на Австрия, Молдова, Полша, Сан Марино, Сърбия, Исландия, Чехия, Гърция, Естония, Дания, Швейцария, Финландия, Армения, Латвия, Грузия, Португалия и Албания. Само 10 от 18-те държави ще имат възможността да се класират за големия финал на \"Евровизия 2020\" на 16 май и да се борят за победата в най-престижното музикално шоу в Европа. Българите, живеещи в тези държави, също ще имат възможност да подкрепят Виктория. Във втория полуфинал своя глас за страната ни ще могат да дадат и живеещите в Испания, Великобритания и Франция. В края на януари приключиха и музикалните лагери в София и Лондон за създаване на българската песен за \"Евровизия 2020\". През февруари предстои да бъде заснет клипът към композицията, а през март ще се състои премиерата й. Двата полуфинала и големият финал на \"Евровизия 2020\" ще бъдат излъчени на живо по БНТ1 на 12, 14 и 16 май от 22 ч.", "date": "2020.01.30", "title": "Виктория Георгиева пее на втория полуфинал на \"Евровизия 2020\""}
{"url": "https://duma.bg/horata-sa-nay-ambitsiozni-na-33-godishna-vazrast-n207933", "text": "Човешките стремежи и амбиции достигат пика си на 33-годишна възраст. На този етап от живота си хората са най-твърдо решени да постигат целите си - от израстване в кариерата до поддържане на добра физическа форма и здравословен начин на живот, пише \"Дейли експрес\", позовавайки се на британско проучване. Изследването на здравни клиники \"Бупа\" е обхванало 2000 души. Резултатите показват, че на 33 години човек най-често се стреми към увереност, високи енергийни нива и позитивна житейска нагласа. И докато на тази възраст решителността е достигнала своя пик, за мнозина мотивацията често е \"битка\". \"Стремежът играе важна роля в постигането на целите ни, независимо какви са те. Разбира се, едва ли има човек, който да не желае да ги осъществи, но това невинаги е толкова лесно, колкото ни се иска. Подкрепата на околните е от съществено значение, когато се сблъскваме с трудности по пътя към постигането им. Съветът ни е хората да си поставят реалистични цели, съобразени с възможностите им\", казва д-р Навийн Пури. Проучването разкрива, че участниците имат средно четири цели. Най-честите стремежи са към пестене на пари, здравословно хранене и поддържане на добра физическа форма. Въпреки че 85% от анкетираните твърдят, че са склонни да се придържат към целите си, докато не ги постигнат, приблизително толкова споделят, че не са \"напълно уверени\" в осъществяването им. Най-честите пречки пред постигането на дадена цел са липсата на достатъчно пари, време и подкрепа, както и мързелът. Допитването показва, че според 70 на сто от участниците вероятността да постигнат целите си би била по-голяма, ако имат нужната подкрепа. 1. Да пестят пари. 2. Да се хранят здравословно. 3. Да поддържат добра физическа форма/да тренират повече. 4. Да почиват повече. 5. Да пият повече вода. 6. Да четат повече. 7. Да посетят желана ваканционна дестинация. 8. Да пътешестват. 9. Да бъдем добри със себе си. 10. Да плащат задълженията си. 11. Да се справят със задача от типа \"Направи си сам\"/да осъществяват даден проект. 12. Да прекарват повече време с децата и семейството си. 13. Да пият по-малко/никакъв алкохол. 14. Да консумират по-малко/никакво месо. 15. Да практикуват медитация на осъзнаването. 16. Да се преместят/да купят къща. 17. Да учат/посещават курс. 18. Да научат нов език. 19. Да откажат цигарите. 20. Да карат колело/да ходят пеша на работа.", "date": "2020.01.30", "title": "Хората са най-амбициозни на 33-годишна възраст"}
{"url": "https://duma.bg/kontsert-v-muzikalnata-akademiya-n207934", "text": "Академичният симфоничен оркестър ще изнесе концерт на 5 февруари от 18 ч. в зала НМА, бул. \"Евлоги и Христо Георгиеви\" 94, с вход свободен. Диригентки ще бъдат Велислава Скрильова от класа на доц. д-р Григор Паликаров и Катерина Фучаджиева от класа на доц. д-р Деян Павлов. Солисти са пианистите Христиана Харалампиева и Кристиян Тодоров, лауреати на конкурса \"Вивапиано\". В програмата - Концертино за пиано и камерен оркестър от Ефрем Подгайц, първо изпълнение в България, Концерт за пиано и оркестър 13 до мажор, KV 415 - първа част, и Симфония 35 \"Хафнер\" ре мажор, KV 385 от Моцарт и Симфония 94 сол мажор от Хайдн.", "date": "2020.01.30", "title": "Концерт в Музикалната академия"}
{"url": "https://duma.bg/28-dvoyki-vlizat-v-smeni-zhenata-n207927", "text": "28 двойки - от популярни личности до обикновени хора, ще се впуснат в най-щурото приключение \"Смени жената\", за да погледнат на своето семейство от друг ъгъл. Един от най-драматичните и забавни риалити формати ще предложи нова доза емоции в ефира на bTV от 26 февруари. Всяка сряда от 21 ч. интересни размени ще бъдат повод за сблъсъци на различните модели за семейно щастие. Социалният експеримент \"Смени жената\" е шанс за всяко семейство да изпробва коренно различен начин на живот и да поживее в друга реалност, без да прави радикални промени. След седмица жените ще се върнат към своето всекидневие и ще преценят дали има нужда да променят нещо в бита си и взаимоотношенията, за да бъде семейството още по-щастливо. Участниците ще се противопоставят освен с навици и ценности на битово ниво, но и с различната си философия за живота. Всяко семейство във формата има своя собствена теория за личното щастие. Този сезон градивната промяна отново ще бъде във фокуса на новите приключения.", "date": "2020.01.30", "title": "28 двойки влизат в \"Смени жената\""}
{"url": "https://duma.bg/nay-sarditoto-kuche-vsashtnost-e-veselo-n207930", "text": "Миниатюрно куче, което винаги изглежда намръщено, завладя социалните мрежи, защото муцуната му сякаш показва, че \"животът му е омръзнал\", съобщи \"Дейли мейл\". Чико е на 11 месеца. На снимките брюкселският грифон изглежда толкова нещастен, че е смешен. Собственичката му Бел Еванс обаче твърди, че е много весело животно. Тя гледа още три кучета, които се разбират отлично с Чико. Той обича да се бори с тях, макар и да е много по-дребен. Предпочита и да ги използва за възглавници. Еванс разказа, че се е влюбила в 4-килограмовото кученце, веднага щом видяла изкривената му уста. Според нея Чико е най-миличък, когато присвие очи. Брюкселските грифони са много любвеобилни и приятелски настроени. Еванс обича да снима Чико и \"сестрите\" му в забавни костюми. Той вече има повече от 9000 последователи в инстаграм и 4000 във фейсбук.", "date": "2020.01.30", "title": "Най-сърдитото куче всъщност е весело"}
{"url": "https://duma.bg/rezultati-ot-futbolni-kontroli-na-balgarski-otbori-n207944", "text": "  ЦСКА-Сф - Чонбук Хюндай Моторс (РКор) 0:0 Лудогорец - Кайрат (Алмати, Каз) 6:0; Левски - Пюник (Ереван, Арм) 2:2; Славия - Серед (Слвк) 1:1; Витоша Б - Силекс (Кратово, СМак) 1:0; Пирин - Работнички (Скопие, СМак) 1:1; Септември - Рипенсия (Тимишоара, Рум) 0:0; Локо Сф - Младост (Лучани, Сърб) 1:1;  - Силекс (Кратово, СМак) 1:2. Дунав - Литекс 2:0; Ботев Гъл - Локо ГО 5:0.", "date": "2020.01.30", "title": "Резултати от футболни контроли на български отбори"}
{"url": "https://duma.bg/levski-pobedi-v-parviya-si-mach-za-2020-g-n207938", "text": "Паулиньо на 2 пъти, Иван Горанов, другият нов - Симеон Славчев, и Станислав Иванов пропуснаха да вкарат до почивката.  В 58-ата мин. Михайлов отстъпи мястото си на третия вратар Петър Иванов. Франко Мазурек замени Симеон Славчев. Станислав Костов и Насиру Мохамед, новото попълнение Деян Лозев, Филипе Нашименто и Холмар Ейолфсон също влязоха в игра. Пюник получи право да изпълни дузпа. Ударът на Миранян бе отразен от младия страж Иванов, но при добавката арменците не сбъркаха и поведоха. 3 минути по-късно Филипе Нашименто пропусна да вкара като стреля право в ръцете на вратаря Асланян. Младокът Здравко Димитров (77) изравни, а Нашименто (87) се поправи и донесе първата победа на \"сините\" за 2020 г. с хубаво изпълнение на пряк свободен удар. Две минути по-късно Димитров центрира в наказателното поле, но Нашименто не успя да вкара отново след удар с глава. Един от шефовете на Националната лотария Димитър Ганев пристигна в лагера на \"\"сините\" и изгледа мача с Пюник, а после разговаря с футболистите с оглед събитията, сполетели клуба.", "date": "2020.01.30", "title": "Левски победи в първия си мач за 2020 г. "}
