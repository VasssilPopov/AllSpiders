{"url": "http://www.duma.bg/node/167816", "text": "Европарламентът гласува вчера \"за\" ревизираната директива за командированите работници. С 456 гласа \"за\", 147 \"против\" и 49 \"въздържал се\" ЕП даде зелена светлина на директивата. Същевременно Европарламентът оставя транспорта, или т. нар. Пакет за мобилност, извън обхвата на тази директива до приемането на специално секторно законодателство, което да уреди начина на прилагането й за този бранш. \nСпоред един от докладчиците по темата - евродепутатката Анхес Йонхериус, тя поставя край на нечестната конкуренция на общия пазар. \"Ще сложим край както на орязването на надниците, така и на нечовешката ситуация, на която понякога сме свидетели, а също така - на  нечестната конкуренция между компаниите, които играят по правилата, и на онези, които ги заобикалят заради облагите си\", цитира БНР Йонхериус. \nПоследно на 19 март бе потвърдено запазването на продължителността на дългосрочното командироване - 12 месеца, с възможност за удължаване с още 6 месеца - тоест общо 18 месеца с мотивирано уведомление на доставчика на услугата.  \nМеждувременно вчера Министерският съвет одобри позиция в подкрепа на българските превозвачи, съобщи правителствената пресслужба. Това се прави в изпълнение на решение на Народното събрание от 11 май, когато депутатите възложиха на кабинета \"да приеме недвусмислена позиция в подкрепа на исканията на българските превозвачи и в защита на техните и тези на българските граждани права и интереси\". \nБългарските превозвачи протестираха срещу промяната в регламенти на Европейския съюз, предложена от френския президент Еманюел Макрон, налагаща нови правила в придвижването на стоки и хора. Новите регулации в т. нар. Мобилен пакет 1 и Мобилен пакет 2 въвеждат задължението за ползване на редовната седмична почивка извън превозното средство, по-често прибиране у дома, по-високи осигуровки и командировъчни. \n    \n \t\n", "date": "2018.05.30", "title": "ЕП прие директивата за командировките, транспортът е извън нея"}
{"url": "http://www.duma.bg/node/167814", "text": "От началото на юли токът за домакинствата в страната ще поскъпне средно с 1,89%, показват разчети на Комисията за енергийно и водно регулиране (КЕВР). Те ще бъдат предложени за обществено обсъждане на 31 май. Регулаторът смята да допусне и символично вдигане на цената на топлинната енергия в София, Плевен, Бургас и Варна и намаление на тарифите в Пловдив, Варна и Велико Търново, според доклада за топлофикациите, който също ще бъде разгледан утре. \nСпоред изчисленията на регулатора увеличението на цената на тока  за бита в Западна България, обслужвана от ЧЕЗ, трябва да е с 1,7%, а в Югоизточна България, на територията на ЕВН, с 1,61%. Увеличението за клиентите на \"Енерго-Про\" в Североизточна България ще е с 2,6%. \nОт доклада на КЕВР за цените на тока става ясно, че на регулирания пазар за домакинствата ще доставят енергия само държавните АЕЦ \"Козлодуй\" и ТЕЦ \"Марица изток 2\". Планира се и поевтиняване на таксата \"задължение към обществото\" от настоящите 37,25 лв. за МВтч на 36,01 лв., като основната причина за това е отново задължителното излизане на големите възобновяеми източници на борсата за ток. \nМакар все още да няма внесено заявление от страна на газовия доставчик \"Булгаргаз\" за неговата цена от юли, регулаторът е изчислил и цени на парното. Вероятно това е станало по прогнозирания от \"Булгаргаз\" ръст от над 16% в цената на синьото гориво. Реално комисията е орязала всички искания за по-високи цени и е разрешила минимално поскъпване, а на места дори е свалила сегашните цени. Така столичани ще плащат за топлинна енергия по 81,13 лв. вместо сегашните 79,98 лв. за МВтч. В Пловдив обаче тарифата е свалена от 82,91 лв. на 79,41 лв. В Плевен поскъпването е с над 4 лв. до 70,75 лв. В Бургас също има разрешено подобно повишение - от 57,66 лв. на 62,23 лв. за МВтч. Символично е вдигната тарифата във Варна - от 79,89 лв. на 80,21 лв.  Във Враца цената е свалена с 3 ст. до 75,47 лв., а във Велико Търново понижението е от 86,81 лв. на 86,56 лв. за МВтч. \nМеждувременно производството на електроенергия в България от 1 януари до 20 май 2018 г. насам е спаднало с 4,61% спрямо същия период на миналата година, показват данни на Електроенергийния системен оператор (ЕСО). Те сочат, че  от 1 януари 2017 г. до 20 май 2017 г. са били произведени 18 146 296 МВтч електроенергия, а за аналогичния период на тази година произведеният ток е 17 309 160 МВтч. Потреблението в страната за посочения период е спаднало с 6,49 пункта. От началото на годината до 20 май България е изнесла с 16,16% повече ток спрямо този период на изминалата 2017 г. \n    \n \t\n", "date": "2018.05.30", "title": " Токът за бита поскъпва с близо 2% от юли  "}
{"url": "http://www.duma.bg/node/167812", "text": "От 1 септември горивата от нефтен произход в транспорта трябва да съдържат минимум 6% биодизел, от които 1% биогориво от ново поколение. Това е регламентирано в одобрен от кабинета проект за изменение на Закона за енергията от възобновяеми източници. Промените регламентират използването на биогорива от ново поколение в транспортния сектор.  \nС промените в законопроекта се предлагат критерии за устойчивост при използване на биогорива. Въвежда се изискване за откриване и проследяване на суровините за производство на биогорива от ново поколение и произведените от тях биогорива по цялата верига на стойността. По този начин ще се предотврати умишленото им модифициране или превръщане в отпадъци, така че да попаднат в обхвата на суровините за производство на биогорива от ново поколение. При констатиране на неправомерни действия ще бъде уведомявана Европейската комисия.   \n \t\n", "date": "2018.05.30", "title": "От 1 септември горивата за транспорта ще са с минимум 6% биодизел"}
{"url": "http://www.duma.bg/node/167813", "text": "Идеята на правителството ДАНС да може да внедрява агенти в частни фирми и държавни институции без знанието на ръководителите им предизвика остра реакция от страна на бизнеса. \"Смущаващото в тези текстове е, че отсъства съдебният контрол, което ще влоши бизнесклимата у нас. Използването на специални разузнавателни средства (СРС) се разрешава от съда, а внедряването на агенти ще става без знанието и съгласието на ръководителя на фирмата, а защо не и на някоя партия\", коментира председателят на Асоциацията на индустриалния капитал у нас Васил Велев. Според предложените от премиера Бойко Борисов и контраразузнаването промени в Правилника за прилагане на Закона за ДАНС, публикувани на сайта за обществени консултации strategy.bg, тайни агенти на агенцията ще бъдат внедрявани в институции, фондации и фирми без знанието на ръководствата им. Агентите ще могат да бъдат внедрявани сред адвокати, одитори, художници, счетоводители, архитекти и други свободни професии. В момента, за да може ДАНС да вкара служител на агенцията под прикритие, трябва да уведоми и да получи съгласието на шефовете на съответните фирми и ведомства. \n    Васил Велев коментира пред Нова телевизия, че дори предлаганите изменения да не бъдат приети, тяхното обсъждане плаши и прогонва потенциални инвеститори. Според бившия министър на вътрешните работи Емануил Йорданов промените не са големи и няма да доведат до никакви проблеми.     \n \t\n", "date": "2018.05.30", "title": "  Бизнесът: Идеята ДАНС да внедрява агенти във фирмите ще прогони инвеститорите"}
{"url": "http://www.duma.bg/node/167817", "text": "Около 42 000 жилищни сгради ще се санират по нов механизъм - преминава се от унифициран модел към диференцирана подкрепа според различията на регионите в страната. Това съобщи Министерството на регионалното развитие и благоустройството (МРРБ). От съобщението става ясно, че занапред най-вероятно изостаналите региони с мръсен въздух ще имат предимство при безплатното саниране на жилищните сгради спрямо икономически по-развитите региони, където населението е по-платежоспособно. Освен това самоучастието на жителите в слабо развитите икономически региони може да е минимално или дори да се запази \"безплатно\" за социално слабите, докато в по-силно развитите то ще е по-високо. \nПлановете за финансово участие на гражданите при санирането на жилищата им вече бе обявено от зам.-министъра на регионалното развитие Малина Крумова. Точният размер към момента не е ясен. Засега подкрепа среща един от предложените модели - този на Световната банка, който предвижда първоначално самоучастието да бъде 20 на сто и на всеки 5 години да се увеличава с още 10 на сто. Тъй като във всяка сграда има социално слаби, които няма да могат да покрият своето самоучастие, е възможно за тях санирането да остане безплатно на базата на подоходен критерий. Това беше една от пречките през миналия програмен период санирането на жилища с европари да буксува години наред и в крайна сметка се взе решение обновяването на блоковете да става безплатно за всички живеещи в тях. \nМРРБ е за продължаване на програмата. \"Важно е да се заложи и приоритизация, която да насочи програмата към икономически изостаналите региони, градовете с най-мръсен въздух, поощряване към включване в ТЕЦ и др.\", се казва в съобщението. Как ще продължи програмата за саниране, се очаква да стане ясно до края на годината или най-късно до средата на 2019 г. Дотогава ще са изразходвани първоначално отпуснатите 2 млрд. лв. за санирането на 2022 сгради, става ясно от съобщението на МРРБ. \n    \n \t\n", "date": "2018.05.30", "title": "Изостаналите региони ще имат предимство при санирането"}
{"url": "http://www.duma.bg/node/167815", "text": "По-евтини газови доставки по дългосрочния договор с \"Газпром\" и договаряне на синьо гориво за газовия хъб \"Балкан\", са основните теми в очакваното днес и утре посещение на премиера Бойко Борисов в Русия и срещата му с президента Владимир Путин. Темата за подновяването рестарта на проекта АЕЦ \"Белене\", поставена миналата седмица от президента Радев пред Москва в Сочи, обаче няма да бъде в дневния ред на Борисов, освен ако въпросът не бъде повдигнат от руска страна. София не планира да включва АЕЦ \"Белене\" в дневния ред на премиерската визита в Москва, тъй като Борисов не искал да предприема нищо конкретно, докато не получи зелена светлина от парламента, твърдят правителствени източници.   \nСпоред тях Борисов иска да осигури солидни количества руски природен газ за планирания от българското правителство газоразпределителен център край Варна. Идеята е газът да идва през втората тръба на газопровода \"Турски поток\" по дъното на Черно море и българо-турската граница. Целта на Борисов, а и на Европейската комисия, която подкрепя дори финансово идеята за хъба, е България да не бъде просто транзитьор на синьото гориво, а да е търговец на суровината и така да добие по-значима роля на европейския енергиен пазар. Вече са водени разговори със Сърбия да купува руския газ от центъра \"Балкан\", но за целта трябва и реконструкция на българската преносна мрежа. \n Освен това премиерът ще отвори темата за намаляване цената на руския газ у нас. Така той ще трасира бъдещи преки разговори между \"Газпром\" и \"Булгаргаз\" в тази посока, след като преди дни ЕК обяви, че се е споразумяла с руската компания да започне да продава природния си газ в Югоизточна Европа на конкурентни цени, за да избегне многомилиардна глоба за нарушаване на европейските антимонополни правила на конкуренцията. \nОчакванията са, ако Русия даде благословия за предоговаряне на цените, до месец да последват разговори на корпоративно ниво за ценови анекс към съществуващия газов договор, който е до 2030 г. Евентуалното договаряне на отстъпка, от което Москва е заинтересована, за да не дразни допълнително Еврокомисията, ще позволи задържане ръста на газовите тарифи за България, но това вероятно ще стане на доста по-късен етап. Споразумявайки се с ЕК, \"Газпром\" практически приема да свали цените в региона и България, но въпросът е с колко.  \nБорисов ще бъде придружаван от енергийния министър Теменужка Петкова и вицепремиера Томислав Дончев, които ще имат готовност да се включат в по-конкретни разговори и параметри по газовите въпроси. В делегацията на Борисов са включени още министърът на финансите Владислав Горанов, министърът на туризма Николина Ангелкова, министърът на културата Боил Банов, както и изпълнителният директор и член на УС на \"Булгартрансгаз\" ЕАД Владимир Малинов, съобщиха от МС. Подготвя се и отделна среща на Петкова с шефа на \"Газпром\" Алексей Милер, твърдят източници от кабинета.  \n    \n \t\n", "date": "2018.05.30", "title": "Борисов ще моли Путин за евтин газ"}
{"url": "http://www.duma.bg/node/167799", "text": "\"Като две капки вода\" е едно богатство най-вече заради образите, с които всеки от нас се среща. Това е изключително облагородяващо за един артист! Благодаря на целия екип, че имах възможност да съм част от всичко това\", заяви Славин, победителят в шестия сезон на обичаното шоу за преобразявания. След победата в третия сезон на \"X Factor\" изпълнителят спечели сърцата на зрителите с въздействащи образи в \"златния сезон\" на \"Като две капки вода\". Победата беше оспорвана с Иван Юруков, а на трето и четвърто място се класираха Константин и Гери-Никол. \nПо време на големия финал осемте звездни участници за пореден път показаха артистичния си талант с оригинални образи и чувство за хумор. \"Вие двамата сте изненадата на този сезон!\", заяви Маги Халваджиян след появата на Златка и Боби като \"Каризма\". \"Избрах Риана, защото ме вдъхновява истински и може да ме представи в светлина като за финал\", сподели единствената жена сред финалистите Гери-Никол. \"Удивлявам се от органичния почерк, който придаваш на всеки образ. Възхищавам се на аристократизма в поведението ти\", беше оценката на Хилда за участието на Иван Юруков в шоуто. Две велики певици в лицето на Марги Хранова и Софи Маринова изпълниха една велика песен - \"One moment in time\". \"Никога не съм и помисляла, че ще мога да пея дует с такава певица. Тя е легенда\", заяви Софи Маринова. Гласовете им не само надскочиха пределите на залата, но и изправиха на крака публиката и ентусиазираните участници, провокирайки Фънки да им целуне ръка. Вълна от аплодисменти последва и за Константин и песента \"Болката от ляво\", която му донесе музикален поздрав от самия Васил Найденов. \"Няма такова предаване като \"Капките\". Това е преживяване, което се случва веднъж в живота\", сподели пред водещите развълнуваният певец. \nВ кулминационния момент на сцената се появи победителката от петия сезон Михаела Маринова, която призна, че именно в това шоу е пораснала. Не липсваха и традиционните награди за жури и участници, сред които \"Мис Откритие\", \"Мис Езикова бариера\", \"Мистър Пластик\" и много други.     \n \t\n", "date": "2018.05.30", "title": "Славин спечели шестия сезон на \"Като две капки вода\" "}
{"url": "http://www.duma.bg/node/167796", "text": "Уникален ръкопис на Франц Кафка е бил продаден за 150 000 евро на търг в Хамбург, съобщава сайтът на аукционната къща \"Christian Hesse\". Според съобщението ръкописът е шестстранична чернова на пролог, написан от Кафка и неговия приятел - немскоезичния писател от еврейски произход Макс Брод за общата им книга \"Рихард и Самуел\", замислена през 1911 г. Историята е трябвало да разказва за пътешествията на двама писатели в Швейцария и Северна Италия, но така и не била написана. От 1983 г. ръкописът бил притежание на частен колекционер в Швейцария. Първоначалните оценки били, че ще бъде продаден за 90 000 евро, съобщи БНР. \nФранц Кафка завещал своите работи на Макс Брод със заръка да ги унищожи, но за разлика от неговата приятелка Дора Диамант, която унищожила всички завещани й от Кафка ръкописи, Брод съхранил някои от тях. Така след смъртта на Кафка от туберкулоза през 1924 г. на бял свят се появяват \"Процесът\" (1925), \"Замъкът\" (1926) и \"Америка\" (1927). Самият Макс Брод емигрира през 1939 г. в Палестина, за да се спаси от нацистите. Умира в Израел през 1968 г. на 84-годишна възраст. Двамата с Кафка се запознават през 1902 г. в Прага.  \n    \n \t\n", "date": "2018.05.30", "title": "Ръкопис на Кафка бе продаден за 150 000 евро"}
{"url": "http://www.duma.bg/node/167795", "text": "Папаята е смятана от мнозина за един от най-добрите плодове, годни за консумация. Ползите й за здравето надхвърлят обикновените витамини и минерали, съобщават от foodpanda. Плодовете на папаята се ползват от някои, но се отбягват от други. Това е така, защото имат необичайно мека текстура, но и горчив послевкус. За сметка на това, папаята е богата на витамини С, Е и много антиоксиданти. Влакната, които присъстват в този плод, предпазват сърцето. Той е богат на витамин А, който е от съществено значение за поддържане здравето на очите. Друго основно предимство на папаята е нейният ефект върху храносмилането. Тя съдържа ензим, наречен папаин, който спомага за разграждането на протеините и така улеснява асимилацията и смилането, информира БГНЕС.   \n \t\n", "date": "2018.05.30", "title": "Папаята е полезна за сърцето, очите и храносмилането"}
{"url": "http://www.duma.bg/node/167797", "text": "Фестивалът \"Аларма пънк джаз\" на Българското национална радио представя Джеймс Лег и \"Ментал аркитектс\" в София и Пловдив. На 31 май от 21 ч. ще ги видим в клуб \"Mixtape 5\", B-Side (бул. \"България\" 1, подлез \"Галерия\") в София, а на 1 юни от 20 ч. в Пловдив, \"Пост-културна сцена\" (ул. \"Йоаким Груев\" 36). \nФиналът на \"Аларма пънк джаз\" за сезона е с клавирен дърти олд рокендрол Апокалипсис, пред-блус и пост-хардкор с дяволското дуо на Преподобния Джон Уесли Майерс от Тенеси, известен повече като Джеймс Лег. Музиката на Джеймс Лег е ритуал, откровение, \"кръв по клавишите\" (ако използваме заглавието на един от албумите му) и неминуемо пречистване. И двата концерта са със специалното участие на \"Ментал аркитектс\", които миналия месец се преродиха също като (пост)апокалиптично дуо с ЕР-изданието Truesight. \n    \n \t\n", "date": "2018.05.30", "title": "Джеймс Лег закрива сезона на \"Аларма пънк джаз\""}
{"url": "http://www.duma.bg/node/167798", "text": "Възможно е песенният конкурс \"Евровизия\" догодина да не се проведе в Израел, въпреки че победата тази година на певицата Нета с песента \"Toy\" дава правото на държавата да е домакин. Вероятно е конкурсът да бъде прехвърлен в страната, която зае второ или трето място - Кипър или Австрия. Според твърдения на чуждестранни агенции няколко държави вече са се свързали с Европейския съюз за радио и телевизия и са заявили, че са под силен политически натиск да не участват в песенната надпревара догодина, ако тя се провежда в Ерусалим. Може да се окаже, че съдбата на една авторитетна международна музикална проява ще бъде решена по чисто политически съображения.   \n \t\n", "date": "2018.05.30", "title": "Къде ще се състои \"Евровизия 2019\"?"}
{"url": "http://www.duma.bg/node/167810", "text": "На 78-годишна възраст в понеделник е починал дългогодишният шеф на Българската стопанска камара (БСК) Божидар Данев, съобщиха от камарата. До последно той работеше енергично по решаването на различни проблеми на българския бизнес. Данев се беше превърнал в емблема на БСК. \nБожидар Данев е роден на 5 ноември 1939 г. в София. Завършва Техническия университет в София през 1965 г., след което постъпва на работа в Институт по кибернетика при Българската академия на науките. Получава награда на БАН \"Най-добра научна разработка\" и национална награда \"Научна разработка с най-голям икономически ефект\". Защитава дисертация в областта на управлението на социално-икономически системи. През 1980 г. постъпва на работа в Българската индустриална стопанска асоциация (БИСА, днес - БСК) като експерт в направление \"Икономически анализи\". През 1987 г. е назначен и за зам.-председател на Централния кооперативен съюз (ЦКС) по финансовите въпроси. През 1989 г. напуска ЦКС и работи основно като заместник-председател на БИСА. За периода 1991-1997 г. е и главен изпълнителен директор на Софийската фондова борса. През 1993 г. е избран за председател на БСК. През 2006 г. е избран за зам.-председател на Икономическия и социален съвет на България и на Националния съвет за тристранно сътрудничество. Представлява България в Комитета по социален диалог към Европейската комисия. До 2010 г. Божидар Данев е член на УС на Българската академия на науките и зам.-председател на настоятелството на Нов български университет. \nОт 1995 г. до 2008 г. е изпълнителен директор и член на Съвета на директорите на най-голямата лизингова компания в България \"Интерлийз\". Участвал е в управата на \"Солвей Соди\", Индустриален холдинг \"България\", ПОК \"Доверие\" и др. През февруари 2011 г. , след реорганизация на БСК, става неин изпълнителен председател, но остава основната движеща сила в камарата. Божидар Данев има над 100 научни публикации в наши и чуждестранни издания и три монографични публикации.     \n \t\n", "date": "2018.05.30", "title": "Почина председателят на БСК Божидар Данев"}
{"url": "http://www.duma.bg/node/167818", "text": "Над една трета от българите - 34,2%, изостават с плащанията по ипотеки, наеми, сметки за комунални услуги и други задължения, които обикновено се плащат като месечни вноски, показват данни на Евростат за 2016 г. На първо място по този показател в ЕС е Гърция, където близо половината от населението просрочва задълженията си - 47,9%, а България се нарежда след нея на второ място. \nПрез 2016 г. 10,4% от гражданите на ЕС изостават със сметките и задълженията. С други думи, един на всеки десет европейци е имал забавени плащания през 2016-а. Ако се вземат само задълженията по ипотеки и наеми, в просрочие са 3,5% от европейците. Хората в домакинства с непълнолетни деца имат два пъти по-често такива проблеми - 4,8%, в сравнение с тези, които не издържат деца - 2,3%. \nСлед Гърция и България най-много се бавят месечните вноски по различни задължения гражданите на Кипър - 26,6%, и Хърватия - 26,4%. На противоположния край на скалата са половината страни членки, където под 10% от населението бави сметки и вноски по различни задължения. Най-стриктни в плащанията са хората в Германия - 4,2%, Чехия - 4,4%, и Холандия - 5%. \nАко забавените вноски по ипотеки и наеми се разгледат по отделни страни, отново води Гърция с 15,3%, следвана от Кипър - 8,6%, Испания и Франция - по 5,2%, Унгария - 5,1%, Финландия - 4,9%, и Италия - 4,2%. Такива плащания бавят под 2% от европейците в седем страни членки: Естония - 1,8%, Германия - 1,6%, Ирландия и Литва (и в двете по 1,4%), Хърватия и Полша - по 1,3%, и Румъния - 0,9%. Делът на българите тук е 2,1%, или под средното ниво от 3,5 на сто за ЕС. \nВ сравнение с 2008 г. делът на населението, което бави вноски по ипотеки и наеми през 2016 г., почти се утроява в Гърция от 5,5% до 15,3%, а в Кипър расте от 3,4% до 8,6%. Ръст има също в Люксембург - от 1,1% до 2,7%, и Полша - от 0,6% до 1,3%.   \n \t\n", "date": "2018.05.30", "title": "Над 34% от българите бавят ипотеки и сметки "}
{"url": "http://www.duma.bg/node/167811", "text": "Въпреки че българските банки поглеждат към технологиите за мобилни разплащания, все още в страната ни няма ясно изразен лидер или доминираща платформа. Около тази теза се обединиха представители на българските банки и финтек специалисти по време на дискусия за бъдещето на банкирането и дигиталните разплащания в България. Въпреки, че в България всички фактори за въвеждане на мобилните разплащания са налице, все още няма отличаваща се платформа или услуга, което поставя местните банки в риск от навлизане на глобалните технологични гиганти или иновативни стартъпи, отбелязват от бранша. Според резултати от скорошно проучване сред българските банкови мениджъри, една трета от тях смятат, че сегашните им организации не биха устояли на конкуренцията на гиганти като Google, Facebook или Amazon.  \nПоловината от българските банкови специалисти в проучване смятат, че банкирането ще премине през фундаментална промяна през следващите пет години и много от тях вярват, че технологичните гиганти все повече ще приемат роля на банки като 36% от банковите специалисти планират да изграждат способности в дигиталното банкиране през следващата година. Според проучването, българските банкери дефинират технологиите за мобилни разплащания като всичко, което обхваща използване на мобилни устройства за разплащане или използване на дигитални портфейли, независимо от устройството.   \n \t\n", "date": "2018.05.30", "title": " Банките бавели въвеждането на технологии за мобилни разплащания"}
{"url": "http://www.duma.bg/node/167807", "text": "Управляващата коалиция в Румъния изгуби мнозинството си в долната камара на парламента след бягството на депутати от Социалдемократическата партия в новата партия на бившия премиер Виктор Понта \"Про Румъния\", съобщават местни медии. \nВ коалицията участват Социалдемократическата партия и Алиансът на либералите и демократите. Те могат да запазят мнозинството си в долната камара с подкрепата на Демократичния алианс на унгарците в Румъния и други малцинствени групи според stirileprotv.ro. Но основната партия в страната е сериозно засегната от бягството на политици, което може да доведе до разцепление на социалдемократите след последните спорни промени във фискалното и съдебното законодателство. \nСитуацията е допълнително напрегната от това, че лидерът на основната опозиционна Национално-либерална партия на Румъния Людвик Орбан обяви, че партията му ще започне да обсъжда с други партии внасяне на вот на недоверие срещу правителството. \nСпоред националната телевизия TVR най-малко петима членове на социалдемократите са напуснали партията за седмица. Има опасения, че още 15-20 депутати могат да се присъединят към бившия премиер.   \n \t\n", "date": "2018.05.30", "title": "Управляващата коалиция в Румъния изгуби мнозинството си"}
{"url": "http://www.duma.bg/node/167808", "text": "Ако в близките дни в ключовия телефонен разговор между премиерите Зоран Заев и Алексис Ципрас се стигне до споразумение за разрешаване на спора за името и се уточнят подробности за среща в Преспа за официализиране на договора, ще има няколко етапа до ратификацията на спогодбата в двата парламента, предаде гръцката телевизия \"Скай\". Според държавната телевизия ЕРТ разговорът между Заев и Ципрас може да се проведе в края на тази седмица. \"Основните различия са свързани с конституционните промени и \"ерга омнес\" (име за цялостна употреба - бел. ред.), твърди още ЕРТ. След срещата в Преспа, където Заев и Ципрас ще подпишат договора, ще бъдат извършени следните стъпки: \n- Заев ще представи пред парламента договора за гласуване, където ще се изисква обикновено мнозинство. \n- На 28 и 29 юни Заев ще получи и официално дата за започване на преговори за членство на Македония в ЕС. \n- На 11 и 12 юли Република Македония ще получи покана за членство в НАТО. \n- През септември или октомври в Македония ще се проведе референдум за новото име на страната. \n- След провеждането на референдума парламентът в Скопие ще трябва да одобри конституционните промени с мнозинство от две трети. \n- След като се проведе референдумът и бъдат направени конституционните промени, договорът ще бъде внесен за одобрение и в гръцкия парламент. \nСпоред гръцките медии на масата за преговори в момента остават три предложения на международния посредник Матю Нимиц: Република Нова Македония, Република Северна Македония и Република Горна Македония.   \n \t\n", "date": "2018.05.30", "title": "Заев и Ципрас ще уточнят последни подробности по въпроса за името"}
{"url": "http://www.duma.bg/node/167806", "text": "Франция ще освободи 40 терористи от затвора \nФренският прокурор за борба с тероризма Франсоа Моленс заяви, че около 40 души, осъдени за тероризъм, ще бъдат освободени от френските затвори през тази и в началото на следващата година. Медиите смятат, че ще бъде много трудно за реинтеграция в обществото на онези, които не са се покаяли за своите действия. В телевизионно интервю Моленс заяви, че Франция все още е изправена пред значителна заплаха. Унгария ще криминализира помощта на мигранти \nУнгарското правителство разработва нов проектозакон, който да криминализира действията на тези, които помагат на незаконни мигранти, търсещи убежище. Ако премине в сегашната си форма, законът може да направи принтирането на листовки с информация за местата, където се предлага убежище, храна или правна помощ, престъпление. Конституцията също ще бъде изменена, така че да се предотврати останалите страни от ЕС да прехвърлят мигранти на Унгария.  30 души загинаха в Индия от гръмотевици и пясъчни бури \nПовече от 30 души са били убити, а десетки ранени в индийските щати Утар Прадеш, Бихар и Джаркханд в резултат на пясъчни бури и проливни дъждове с гръмотевици. \"Най-голям е броят на жертвите, причинени от срутването на жилищни сгради, падане на дървета и скъсване на електропроводи\", заяви представител на индийската служба за спешна помощ.  ЕС не се оттегля от споразумението с Иран \nМинистрите на външните работи на ЕС отново потвърдиха позицията на съюза по отношение на споразумението с Иран, от което се оттеглиха Съединените щати. Ръководителят на европейската дипломация Федерика Могерини, която председателства заседанието, заяви пред репортери, че държавите членки продължават да координират европейските мерки за защита на фирмите, осъществяващи търговска дейност в Иран. \n \n   \n \t\n", "date": "2018.05.30", "title": "Кратки новини"}
{"url": "http://www.duma.bg/node/167802", "text": "\"Много негативна, особена роля играе Лондон, който буквално \"замаза очите\" на повечето страни от ЕС за случая \"Скрипал\", нагло обвинявайки Русия, преди още разследването да е започнало, и сега, когато все още е в ход. А сега, без да бъдат предоставени факти, уговаря страните от ЕС да се присъединят към експулсирането на дипломати, обещавайки, че фактите ще бъдат предоставени впоследствие. Но след това ще се окаже, че всички тези факти ще се разпаднат, като къща от карти\", заяви руският външен министър Сергей Лавров на среща с президента на Беларус в Минск. \nВ същото време той подчерта, че в последно време някои европейски партньори демонстрират не само интерес към позицията на Русия, но и \"готовност за връщане към здравия разум\" в отношенията с Москва.   \n \t\n", "date": "2018.05.30", "title": "Лавров: Лондон \"замаза очите\" на ЕС по случая \"Скрипал\""}
{"url": "http://www.duma.bg/node/167786", "text": "Премиерното концертно изпълнение на мюзикъла \"Сън в лятна нощ\" ще се състои на 31 май от 19 ч. на основната сцена във Варненската опера. А в началото на новия творчески сезон през есента ще последва премиерата на това забележително произведение. Продукцията е резултат от партньорството между Държавната опера във Варна, Общинския детски комплекс и фондация \"Нова идея\", по чийто проект се осъществява мюзикълът, информира Виолета Тончева. \nВсъщност става дума за световна премиера, доколкото за пръв път в света се създава мюзикъл по шедьовъра на Шекспир \"Сън в лятна нощ\". Предизвикателството е поел не кой да е, а изтъкнатият музикант Христо Йоцов, един от най-креативните съвременни перкусионисти, професор в НМА \"Панчо Владигеров\", автор на музика и аранжименти за джаз формации, биг бенд, симфонична, филмова и театрална музика, а сега вече и на мюзикъл. Той композира партитурата специално за Варненската детско-юношеска опера по повод нейния 25-годишен юбилей. \nЛибретото и постановката са дело на режисьора Костадин Бандутов, който както обикновено работи в тандем с диригента и главен художествен ръководител на Детско-юношеската опера маестро Ганчо Ганчев и неговия екип - Миглена Шишева - хормайстор и корепетитор, Лиляна Кондова - вокален педагог, Петя Петкова - театрален педагог, и Бистра Бъчварова - балетен педагог. Хореограф е Денко Стоянов. Сценографката и костюмографка на постановката Анна-Мария Токаджиева разработва оригинално сценично решение с два батута на сцената.   \nУчастват около 40 възпитаници на Варненската детско-юношеска опера - Виктор Харалампиев, Янко Станев, Мойра Янкова, Калина Алексиева, Радина Алексиева, Анета Иванова, Станимир Димитров и др. \n \n    \n \t\n", "date": "2018.05.30", "title": "Христо Йоцов създаде мюзикъл по \"Сън в лятна нощ\", премиерното концертно изпълнение е утре във Варна"}
{"url": "http://www.duma.bg/node/167809", "text": "Осъществяването на проекта Южен газов коридор (ЮГК), транспортиращ азербайджански газ до Европа, стана възможно благодарение на широкото международно сътрудничество, заяви на церемонията за официалното откриване на коридора азербайджанският президент Илхам Алиев, цитиран от ТАСС. Този проект се реализира благодарение на широкото международно сътрудничество и ще способства за по-нататъшното укрепване на взаимоотношенията между страните участнички в него, каза Алиев. Той изрази признателност към правителствата на САЩ, Великобритания, ръководството на ЕС и международните финансови институции за постоянната подкрепа при изграждането на ЮГК. \nСпоред Алиев ЮГК има важно значение за енергийната сигурност на Европа, за диверсификацията на източниците и маршрутите за доставки на въглеводородни ресурси. \nПо думите му в момента участници в проекта са седем страни - Азербайджан, Грузия, Турция, Гърция, България, Албания и Италия, а още три балкански страни планират да се присъединят - Босна и Херцеговина, Хърватия и Черна гора. \nАлиев също така отбеляза необходимостта да се осигури баланс на интересите на всички държави участнички - производители, транзитни страни и потребители. \nВсички страни и компании трябва да получат печалба, каза той. \nЮжният коридор, проект на стойност 40 млрд. долара, ще измине над 3500 км от Баку до Южна Италия през територията на Грузия, Турция, Гърция, Албания. Отделните му сегменти са Южнокавказкият тръбопровод, Трансанадолският газопровод (ТАНАП) и Трансадриатическият газопровод (ТАП). За основен източник на газ за системата се смята находището \"Шах Дениз\" в шелфа на Каспийско море със залежи от 1,2 трлн. куб. метра. \nПланира се в първоначалния етап по ЮГК да се транспортират 16 млрд. куб. м газ - 6 млрд. куб м за Турция и 10 млрд. куб м за Европа. В перспектива капацитетът може да нарасне до 31 млрд. куб. метра. Газът за Европа се планира да потече през 2020 г. \nОткриването на ТАНАП от грузинско-турската граница до Западна Турция е планирано за 12 юни, като церемонията ще се проведе на турска територия. \nКонсорциум по разработване на месторождението \"Шах Дениз\" подписа договори за 25 години с 9 световни петролни компании през 2013 г. По-рано като потенциални участници в ЮГК се определяха също Туркменистан и Иран. Между Туркменистан и Азербайджан се планираше изграждане на съединителен транскаспийски газопровод. Двете страни обаче така и не се договориха. Вместо това Туркменистан започна износ на газ за Китай. \nТози глобален проект често го наричат пряк конкурент на \"Турски поток\" на \"Газпром\".   \n \t\n", "date": "2018.05.30", "title": "Баку откри Южния газов коридор  "}
{"url": "http://www.duma.bg/node/167788", "text": "Тази експозиция е част от богатата сбирка с българско изкуство на колекционера Боян Радев и представя един от значимите наши живописци Златю Бояджиев (1903-1976) чрез работата му в портретния жанр. Изложбата се открива на 31 май от 18 ч. в Националната галерия \"Двореца\", информират домакините.  \nПортретът присъства активно в творчеството на художника още от началото на неговия път през 30-те години. Първите му модели са близките от семейството и приятелите, чиито образи оживяват върху платното с несвойствена за млад автор категоричност и зрялост на художествения възглед. От това време са подредените \"Дамски портрет\", 1932 г., и \"Портрет на майката на художника\", 1936 г., ярък пример за качествата му на живописец, но и на психолог, който умее да улови точно характера и състоянието на своя модел. Тези работи са типични за ранното творчество на Бояджиев, характеризиращо се с изразителен рисунък на пластичната форма и цялостното графично звучене.  \nРазлични като подход в пластичното изпълнение са групата портрети, рисувани след 1951 г., когато художникът след получения инсулт и парализата на дясната ръка започва да рисува с лявата. Почеркът му става различен с експресивно положени къси мазки в чист цвят и със специфична динамика на четката, постигаща сложна живописна тъкан. В поредицата творби от тази голяма група се причисляват и експонираните в изложбата портрети на Васил Стоилов, Христо Нейков, Мария Столарова, Богомил Райнов, Катя Паскалева и на други известни или непознати персонажи. В портретите от пръв поглед грабва безпогрешното \"хващане\" на характера и онова присъщо за Златю Бояджиев красноречие в изначалния лаконизъм на изразните средства.  \nИзключителен по своето внушение е неизвестният за публиката портрет на Бояджиев от неговия приятел, прочутия български живописец Давид Перец (1906-1982). Монументалното излъчване на образа сякаш неслучайно естествено доминира над портретната галерия, за да припомни за мощното присъствие на Златю Бояджиев в българското изкуство на ХХ век, отбелязва Анелия Николаева. \nМайката на художника, 1936                                                                           Дамски портрет, 1932 \n    \n \t\n", "date": "2018.05.30", "title": " Портрети от Златю Бояджиев от колекцията на Боян Радев редят в \"Двореца\""}
{"url": "http://www.duma.bg/node/167821", "text": "Девет проби от питейната вода в селища на област Плевен не отговарят на стандарта за качество, установи проверка на Регионалната здравна инспекция. Проверени са осем населени места от региона. От изследваните 18 проби половината са показали отклонения. Те са взети от пет населени места, съобщиха вчера от РЗИ. \nВ осем от случаите е открито наднормено съдържание на нитрати - три проби от село Одърне, по две проби от селата Пелишат и Каменец и една проба от село Згалево. Неприемлива мътност е открита в проба от водата на село Вълчитрън, а две проби от Пелишат са показали замърсяване с ешерихия коли и коли форми. \nРЗИ е предприела мерки във връзка с констатираните нарушения във водоснабдяването. Издали са предписание за подобряване качеството на водата и са съставили акт. При епидемиологичните проучвания на чревните инфекциозни заболявания не е доказана причинна връзка с питейната вода, уверяват от инспекцията.     \n \t\n", "date": "2018.05.30", "title": "Водата в няколко плевенски села е замърсена с бактерии и нитрати"}
{"url": "http://www.duma.bg/node/167819", "text": "Срещу намерението на МОН да премахне творчеството на Емилиян Станев от учебните програми се обявиха редица интелектуалци във Велико Търново вчера. Д-р Радка Пенчева, завеждащ къщата музей на Станев в града, се възмути от последните разработки за новите учебни планове, според които текстовете му няма да се четат в началното училище, падат и от учебниците за четвърти и осми клас. Според нея е недопустимо това да се случва с един от големите класици в българската литература и един от най-превежданите български автори по света и днес. Тя припомни, че в чест на неговата 100-годишнина, като признание за приноса му в световната литература, ЮНЕСКО обяви 2007 г. за година на Емилиян Станев. \nЛитературоведът доц. Владимир Донев също защити творчеството на писателя. \"Предполагам в министерството няма някаква целенасочена кампания за махане на класици на българската литература, но резултатът от новите програми е \"изтръгването\" на последния класик в българската литература Емилиян Станев\", обобщи той. Неговото предложение е в шести клас да се изучава анималистичното творчество на Станев, а в 12 клас да се чете повестта \"Крадецът на праскови\". \nПредставителите на Националното сдружение \"Емилиян Станев\", като носители на неговите авторски права и пазители на паметта му, ще изпратят отворено писмо до Министерството на образованието и науката, в което ще посочат своите възражения и предложения, обяви Пенчева.     \n \t\n", "date": "2018.05.30", "title": "Възроптаха срещу отпадането на Емилиян Станев от учебниците"}
{"url": "http://www.duma.bg/node/167822", "text": "Близо 60% от българите на възраст до 30 години искат да имат по две деца. Това показва последното изследване на \"Галъп\" по проект на Фондация \"Фридрих Еберт\" за Централна и Източна Европа. Представителното проучване е проведено сред 1016 души на възраст между 14 и 29 г. в периода февруари - март. \n12% от участниците са отговорили, че им е достатъчно и само едно дете. 59% желаят един ден да имат две деца, 10 на сто са посочили три, а 2 процента си представят живота с четири и повече деца. Останалите 17% нямат мнение по въпроса или не искат да отговорят. На практика почти никой не посочва, че не иска деца. Всеки пети тийнейджър и всеки десети на възраст между 20 и 29 г. посочва, че не знае колко деца иска да има в живота си. Така средният брой деца, които биха желали да имат младите хора у нас, е две. За сравнение при последното допитване преди четири години резултатът е бил 2,02. \nВажни фактори за желания брой деца остават доходите, образованието и населеното място, както собствените, така и на родителите. Младите с по-благоприятна житейска перспектива, като че ли не поставят децата толкова високо в предпочитанията си, правят извод анализаторите. От допитването става ясно и че говоренето, предупрежденията и алармите за демографската криза у нас не променят нагласите на младите хора по отношение на личните им планове за деца. \nДУМА припомня, че с около 4400 по-малко са новородените от началото на годината до 24 май в сравнение със същия период на 2017 г., когато са родени 22 291 бебета. Според експерти в по-голямата си част ниската раждаемост се дължи и на отказа на семействата да имат второ дете. Другият проблем е намаленият брой на жените във фертилна възраст - за година те са намалели с 22 хиляди. \nОсвен това с общ доход на човек под 585 лв. месечно преживяват 73,3% от домакинствата в България. От КНСБ са пресметнали, че средната месечна издръжка на дете до 13 г. е 489,68 лв., а на юноша от 14 до 18 г. - 577,55 лв. - суми, които са твърде големи за средностатистическия българин.       \n \t\n", "date": "2018.05.30", "title": "Близо 60% от младите у нас искат по две деца  "}
{"url": "http://www.duma.bg/node/167820", "text": "Седем български ученици от 10 и 11 клас печелят престижната награда на Харвардския университет Book Award 2018. Носителите се определят ежегодно сред около 2000 училища в света, а на национално ниво наградата се дава от местните клубове на завършилите Харвард. У нас отличието се връчва от Харвард клуб България, създаден през 2001 г. и обединяващ българи, завършили различни образователни степени и програми на Харвардския университет, студенти, преподаватели и приятели на университета по света.  \nНосителите на приза се избират след сериозна селекция, която включва номинации от партньорски организации, интервюта и оценяване на кандидатите от членовете на Харвард клуб България. Освен силни академични постижения, участия в състезания, дебати и други учебни проекти, се обръща внимание на лидерския потенциал на кандидатите и участията им в извънкласни занимания в областта на науката, спорта, изкуство, доброволческа дейности и др., обясни президентът на Харвард клуб България Петър Алексиев. \nПобедителите получават книга, официален сертификат Harvard Prize Book Award и покана за специалната церемония на Харвард клуб България през есента, на която ще им бъде връчен сертификатът. Отличените българи тази година са: Звездин Бесарабов - НПМГ \"Акад. Любомир Чакалов\", София; Валерия Германова - ГПЧЕ \"Йоан Екзарх\", Варна; Надежда Иванова - Американски колеж, София; Моника Митова - ЕГ \"Акад. Людмил Стоянов\", Благоевград; Георги Петков - ПГПЧЕ \"Петър Богдан\", Монтана; Илиян Христов - Априловска гимназия, Габрово; Димитър Чакъров - МГ \"Акад. Кирил Попов\", Пловдив.      \n \t\n", "date": "2018.05.30", "title": "7 българчета получиха награди от Харвард"}
{"url": "http://www.duma.bg/node/167823", "text": "Софийският апелативен съд увеличи от 1000 на 8000 лв. паричната гаранция на юрисконсулта на столичната община \"Подуяне\" Лилия Геринска. На 16 май тя бе задържана с 10 000 лв. подкуп. Сумата била вторият транш от поисканите от нея 15 000 лв. от строителна фирма срещу обещание за спечелване на обществена поръчка за саниране на жилищен блок. \nСпоред САС първата съдебна инстанция не е преценила, че искането и получаването на подкуп е престъпление с висока степен на обществена опасност, заради което гаранцията беше увеличена. И пред втората инстанция обаче прокуратурата не поиска Геринска да влезе в ареста с мотива, че има малко дете, за което трябва да се грижи. \nРешението на магистратите е окончателно. Съдът даде на Геринска срок от 10 дни, в който да внесе парите за гаранцията.   \n \t\n", "date": "2018.05.30", "title": "8000 лв. стана гаранцията на юрисконсултката на \"Подуяне\""}
{"url": "http://www.duma.bg/node/167824", "text": "Граждани, общественици, общински съветници и представители на неправителствени организации излязоха на протест пред Столичната община срещу изграждането на инсталацията РВД за изгаряне на отпадъци в ТЕЦ \"София\". Те изразиха недоволството си срещу решението на СОС за построяването й да бъде изтеглен заем за 128,5 млн. лв. от ЕИБ. Хората не вярват на обещанията от \"Московска\" 33, че въпреки изгарянето на отпадъка въздухът ще остане чист. \n\"Това може да се окаже пагубно за здравето на децата ни, както и за нашето. Смятаме, че горенето на отпадъци е последното действие, което трябва да се предприема въобще. Това нещо е далеч от рециклирането, от оползотворяването. Някой гори нещо, когато то не става за нищо. Общината трябва да вложи всички тези средства, за които иска да се вземе заем за всички други дейности, а не за това, което може да повлияе толкова пагубно върху нас\", заяви Светлана Руминия. Според нея филтърът на инсталацията струва колкото половината от самото съоръжение и не е убедена колко често той ще се сменя.  \nПротестиращите се опасяват и колко съвестно ще си вършат работата контролните институции. \n\"Подкрепих протеста на стотици граждани на столицата срещу изгарянето на РДФ балите в ТЕЦ \"София\". Категоричната ми и последователна позиция и гласувания са срещу избора на площадка в Топлофикация, срещу решението да се кандидатства за финансиране на инсталация за изгаряне и срещу решението на СОС за кандидатстване на заем за изграждането й\", написа в социалните мрежи общинският съветник от БСП Борис Цветков, който също бе сред протестиращите.   \n \t\n", "date": "2018.05.30", "title": "Нов протест срещу инсталацията за отпадъци в ТЕЦ \"София\""}
{"url": "http://www.duma.bg/node/167825", "text": "Жителите на ул. \"Хаджи Димитър\" в пернишката община Батановци се оплакаха на депутатите от \"БСП за България\" Станислав Владимиров и инж. Любомир Бонев от липсата на канализация и водопровод. На депутатската приемна в града батановчани обясниха, че макар улицата им да е дълга само 170 м, нямат елемeнтарни условия за живот. Според тях изграждането на водопроводна и канализационна мрежа се спира заради хора, които желаят да закупят парцели в района. \nНародните представители поискаха среща с кмета на града Радослав Банчев от ГЕРБ, който дойде на място и отсече, че пари за улицата няма и не са предвидени. Недоволните хора предупредиха, че ще изпратят писма до всички компетентни институции, въпреки че единствената им надежда да имат водопровод и канализация е насочена към Владимиров и Бонев. Припомняме, че веднага след избора на Банчев жителите на Батановци въстанаха заради изборния туризъм, който според тях е довел до избора му. От община Перник пък в края на 2016 г. се похвалиха, че в Батановци е започнало изграждането на водопровод и канализация, за които са заделени 2,5 млн. лв. \nДепутатите от БСП ще сезират за проблема кмета на общината и ще настояват за бързо решение. Понякога е нужно да се намесим с писма и публикации в медиите, за да бъде решен проблем, за който са ни сигнализирали, но след като това помага, ще продължим да го правим, заявиха Владимиров и Бонев. Те бяха категорични, че е недопустимо в XXI век жители на ЕС да живеят без вода и канализация.   \n \t\n", "date": "2018.05.30", "title": "В Батановци алармираха за липсата на канализация"}
{"url": "http://www.duma.bg/node/167826", "text": "Самоубийственото бездействие на държавните институции през последните пет месеца доведе до това в България да продължават да се случват пътни инциденти, които е можело да бъдат избегнати. Със своето бездействие правителството е повело необявена война с народа си. Това гласи становището на Института за пътна безопасност, който излезе със специална позиция след поредната катастрофа с градски автобус. Припомняме, че в понеделник край Враца имаше пътен инцидент, който по чудо се размина без жертви и тежко пострадали. \nОт института отбелязват, че преобърналият се до Враца автобус на градския транспорт не е бил пригоден за междуселищни линии. Той е нископодов градски, позволява превоза на 14 седящи и до 50 правостоящи и не е оборудван с предпазни колани. Според експертите поредицата от сходни пътни инциденти показва, че има много сериозен пропуск в законодателството. Всичко това, примесено с остаряващия автопарк, липсата на държавна политика по отношение на подновяването му и продължаващото обучение на професионалните шофьори, ще доведе до още и по-сериозни инциденти и те ще стават все по-често, предупреждават специалистите. \nОт института негодуват, че анализите и становищата на експертите им продължават да не се приемат сериозно, и със съжаление констатират, че вече няма ден без произшествия по пътищата на страната. От неправителствената организация призовават за спешни мерки и ревизия на правилата за възлагане на редовни линии на градския транспорт, за изработване и приемане на държавна политика за подновяване на остарелия автопарк и за приемане на методи и стратегии за продължаващо обучение при професионалните шофьори. Необходима е и специализирана концепция за управление на риска при осъществяването на обществен превоз на пътници. Правителството да гарантира сигурността на своите граждани, настоява още Институтът за пътна безопасност. \nУчилищен автобус и автомобил се удариха вчера сутринта на пътя Кубрат - Завет. Пострадали деца няма, но шофьорката на колата бе откарана в болница в критично състояние и лекари се борят за живота й. Рано сутринта 24-годишната жена се е блъснала челно в насрещно движещия се ученически автобус, в който пътували 10 деца. Малчуганите са прегледани в болница и са освободени, защото нямат сериозни наранявания. \nСамо ден след като чужд ТИР влезе в насрещното на магистрала \"Тракия\" край Пловдив и уби бременна жена и съпруга й, вчера стана нов пътен инцидент с тежкотоварна машина. На пътя Пловдив - Карлово до село Песнопой ТИР удари два леки автомобила. Пътят бе блокиран с часове.   \n \t\n", "date": "2018.05.30", "title": "Пътни експерти обвиниха властта за катастрофите"}
{"url": "http://www.duma.bg/node/167828", "text": "Изминалите частични избори в Галиче и Беден ни дават ясен сигнал, че ГЕРБ са готови на всичко, за да не бъдат изхвърлени от властта и трябва да бъдем подготвени за евроизборите следващата година. Това заяви зам.-председателят на БСП Кирил Добрев по време на съвместно заседание на областните координатори. На срещата бяха анализирани и обсъдени злоупотребите на управляващите по време на последния частичен местен вот. \nНа заседанието бяха начертани основните насоки на работа, които актива на БСП ще следва през следващата половин година. Разчитаме много на вас, тъй като вие сте постоянно на терен и сте на пулса на местните проблеми, обясни на координаторите Добрев. Според него те познават и хората, и проблемите по места, и чуват гласа на жителите на населените места. На срещата бяха обсъдени техническата обезпеченост на местните клубове, връзката между отделните звена в организациите и начините на взаимодействие между отделните области. Продължава подмяната на старите членски карти, като по-голяма част от членовете на БСП вече разполагат с електронни членски карти.      \n \t\n", "date": "2018.05.30", "title": "ГЕРБ са готови на всичко, за да не бъдат изхвърлени от властта"}
{"url": "http://www.duma.bg/node/167829", "text": "Политически натиск и тормоз спрямо кандидатите за кмет е имало и в община Макреш, заяви в телевизионно интервю народният представител от \"БСП за България\" Весела Лечева. \"Бях на вота в община Макреш. Твърдя, че всички партньори, които заявиха, че ще подкрепят нашия кандидат, бяха заплашвани. Това не може и не бива да се случва\", възмути се тя. Лечева припомни, че в Макреш имаше четирима кандидати за кмет. \"Четвъртият имаше 120 гласа и след първия тур открито заяви, че ще ни подкрепи. Още от следващия ден последваха заплахи по телефона. Представям си какво ще бъде след година на редовните избори за местна власт\", обобщи тя. \nПрипомняме, че кандидатът на БСП Митко Антов успя да пребори конкуренцията на ГЕРВ и спечели балотажа на частичните местни избори във Видинската община Макреш. \nЗаради грубото нарушение на всички норми и правила, свързани със свободното право на глас, Лечева определи последните избори като \"грозна картина\". \"Малките населени места са зависими от централната власт и хората там живеят в постоянен страх. Това, което се случи през последните седмици, прескочи всякакви граници\", възмути се народният представител. Според нея политическата отговорност за нарушенията носи ГЕРБ. \"Сигурна съм, че Цветан Цветанов познава кандидатите си за кметове. А заявлението на премиера, че не ги познавал, е измиване на ръце\", смята Лечева. \n    \n \t\n", "date": "2018.05.30", "title": "Притискали и кандидатите в Макреш"}
{"url": "http://www.duma.bg/node/167830", "text": "Днес ще се проведе кръгла маса на тема \"Има ли София интегрирана система за управление на отпадъците?\". Събитието е по инициатива на Дискусионен клуб \"Политика 21\" към БСП в София. За участие са поканени експерти в сферата екологията, членове на парламентарните комисии по околна среда и водите и по екология, общински съветници от СОС, университетски преподаватели и представители на граждански и неправителствени организации. \nФорумът ще се състои от 11 часа в зала №3 \"Инж. Стоимен Сарафов\", на втория етаж на Федерацията на научно-техническите съюзи (ул. \"Георги С. Раковски\" №108). \n    \n \t\n", "date": "2018.05.30", "title": "ПРЕДСТОЯЩО"}
{"url": "http://www.duma.bg/node/167831", "text": "За строителството на атомна електроцентрала в Белене се обяви президентът Румен Радев в интервю за БТА. Държавният глава обаче уточни, че това трябва да стане при ясна правна рамка, без финансово обвързване и с минимален финансов риск за държавата, при доказана целесъобразност и надеждни механизми за контрол на ядрения риск. \nРадев смята, че визитата му в Москва е била важна крачка за възстановяване на доверието и за изграждане на отношения на основата на равноправие и взаимно уважение между двете страни. Пожелавам на правителството да оползотвори това доверие, което се изгради при моето посещение, допълни той. По думите му Русия също трябва да уважава нашата история и културни достижения. Според Радев газовият хъб \"Балкан\" е рационален проект, който трябва да бъде подкрепен, но липсата на газ рискува този многомилионен проект да гълта пари за разработка и строежи, без да е ясно точно как и с какво ще функционира. \nМинистър Лиляна Павлова и администрацията работят така, че да има нужната организация по събитията, свързани с европредседателството, смята държавният глава. Според него България е показала, че може да администрира процесите от европейския дневен ред. Той обаче подчертава, че що се касае до конкретиката, има разминаване между фанфарния тон и реалните резултати, които са преминали изцяло в сферата на обещанията. \nВ интервюто Румен Радев посочва, че присъединяването към еврозоната е стратегическа цел за България от много отдавна. Според него то ще гарантира България да бъде в ядрото на европейските интеграционни процеси, но трябва да сме наясно кога, при какви условия и на каква цена ще може да станем част от тези единни европейски процеси.   \n \t\n", "date": "2018.05.30", "title": "Радев е \"за\" АЕЦ в Белене"}
{"url": "http://www.duma.bg/node/167827", "text": "Седем сигнала за изборни нарушения в девинското село Беден и белослатинското Галиче внесоха представителите на БСП в прокуратурата. Три от жалбите са за Беден, а четири - за Галиче, уточни зам.-председателят на БСП Кирил Добрев. От думите му стана ясно, че първият сигнал е срещу Георги Георгиев, собственик на местен цех. Според левицата работодателят е упражнил натиск върху служителите си, за да гласуват за ГЕРБ. \"Една от изборните секции в Беден е отворила 30 мин. преди старта на изборния ден, за да се гласува в нея, което също е нарушение. Разликата между ГЕРБ и БСП в селото е 9 гласа, с 10 невалидни бюлетини\", напомни изборната ситуация Добрев. Припомняме, че в понеделник от левицата сигнализираха, че кметът на Девин Красимир Даскалов от ГЕРБ извозвал избиратели и се заканиха да подадат жалба в прокуратурата. \n\"Внасяме и сигнал, в който искаме да се провери дали бившият кмет на Галиче от ГЕРБ Ценко Чоков, който е в затвора за изнудване, отвличане и побой, е участвал в изборния процес, звънял ли е от два различни номера в изборния ден и преди него\", допълни Добрев. Сигнал има и срещу собственика на автомобил с плевенска регистрация, който опитал да прегази наблюдател от БСП. \"Същият автомобил е свалил хора, които са влезли през задната врата на секцията, в която се гласува. За охраната на училищата в изборния ден отговаря полицията. Надявам се да не се окаже, че задният вход е отворен от полицаи. За тази цел искаме записа от камерата, за да видим, кой е отворил вратата, колко души са влезли и са гласували\", обясни Добрев. \nПоследната жалба до прокуратурата е свързана със съмненията на БСП за надписване на хора в избирателните списъци. \"Има ли на ул. \"Бенковска\" №16, адресът на селския лидер на ГЕРБ Васко Янков, хора, които са добавяни в избирателния списък? Регистрирани ли са всички служители на общинския лидер на ГЕРБ в Бяла Слатина от кабелната му телевизия на ул. \"Иван Вазов\" №18 в Галиче? Има ли регистрирани хора в сградата на училище \"Пенчо Славейков\", собственост на Ценко Чоков, и колко души са регистрирани, в  полуразрушена сграда, без ток и вода, на ул.\"Бенковска\" в селото?, питат в сигнала си социалистите.  \nДобрев припомни заявлението на зам.-председателя на ГЕРБ Цветан Цветанов, че бил сложен край на \"модела Чоков\". През медиите социалистите изпратиха на гербаджията албумче със снимки, които показват как новият кмет на Галиче Страхил Стоянов позира доволно до арестувания бивш градоначалник. \n \n е   \n \t\n", "date": "2018.05.30", "title": " Седем сигнала внесе БСП в прокуратурата "}
{"url": "http://www.duma.bg/node/167832", "text": "Националната здравна карта (НЗК) няма да реже болнични легла през тази година. Това стана ясно по време на представянето й от министъра на здравеопазването Кирил Ананиев и екипа му. Картата ще гарантира хоспитализациите от 2017 г., увериха от МЗ и поясниха, че дори е увеличен броят на болничните легла с 608. Увеличен е броят на хоспитализациите на над 41 хил. Според сметките на Ананиев 45% от населението на страната, или всеки трети български гражданин ще може поне 1 път в годината да бъде хоспитализиран. По думите на министъра дори МЗ имало определени забележки към структурата и съдържанието на НЗК, но не поясни какви точно са те. Ананиев оцени документа като добър инструмент за формиране на здравната политика на страната. По думите му на базата на НЗК ще подпишат анекси на всички болници.  \nКартата ще важи до края на тази година, а догодина ще бъде разработена нова, която да е в унисон с подготвяния от екипа на Ананиев нов финансов модел. Той ще бъде представен за обсъждане до края на юни. На базата на бъдещата НЗК и новия финансов модел ще бъде подписан рамковият договор за догодина. По думите на Ананиев с новия модел ще се направи така, че лошите практики в болниците да изчезнат и парите да отиват за лечение за гражданите и за увеличаване на заплатите на болничните служители. Министърът за пореден път се похвали, че се подготвят Единна здравна информационна система и Електронна платформа за провеждане на обществени поръчки за лекарства и медицински изделия, които ще намалят лошите практики. \nВ крайна сметка стана ясно, че НЗОК ще подписва договори с всички лечебни заведения, докато не бъде променен законът.    \n \t\n", "date": "2018.05.30", "title": "Здравната карта нямало да реже легла"}
{"url": "http://www.duma.bg/node/167833", "text": "Пациенти, нуждаещи се спешно от присаждане на бял дроб, и техни близки протестираха пред МЗ под мотото \"Здравен емигрант или какво е да си пациент с белодробно заболяване в България?\". В момента 16 български граждани се нуждаят от такава животоспасяваща операция, която у нас не се извършва, а трима не са я доживели. Сред протестиращите бе и Христина Хрисимова с двете си дъщерички - съпругата на Георги Хрисимов, който почина от белодробна идиопатична фиброза преди година и половина. \nПричината за недоволството им е, че повече от година и половина единствената европейска клиника, която приемаше българи за тази трансплантация - по белодробна хирургия в университетската болница Виена, ръководена от проф. Валтер Клепетко, отказва операции на наши сънародници. \n\"Нуждаещите се от трансплантация на бял дроб или трябва да емигрират от България, за да могат да се спасят, или умират тук\", казаха протестиращите. По думите им МЗ върна България два века назад по отношение на здравеопазването.    \nНе е ясна причината за отказа на виенската клиника, в която вече 7 българи с пулмонална хипертония са получили шанса да живеят. Мотивът на виенската клиника е липса на договор на България с Евротрансплант. От МЗ обаче твърдят, че такъв договор има.  \nДУМА припомня, че от 2013 г. страната ни има споразумение с Евротрансплант. В началото на 2017 г. е изтекъл и вече има два отказа да бъдат приети за трансплантация пациенти, обясни Тодор Мангъров, председател на асоциация \"Пулмонална хипертония\". По думите му, за да се впише българин в европейската листа на чакащите за трансплантация, трябва да му бъде издадена оферта от европейска клиника, която извършва трансплантация на бял дроб. Според него такава оферта не може да бъде получена, защото най-вероятно МЗ дължи неизплатени средства на тези клиники.  \nЗам.-министър д-р Бойко Пенков излезе при протестиращите и призна, че \"има проблем - търсим начин да го решим\". ДУМА припомня, че подобно обещание пред медията ни даде д-р Пенков още в средата на февруари, когато парламентарната Комисия по взаимодействието с неправителствените организации и жалбите на гражданите посвети свое заседание на проблема. Пак през февруари проучване на ДУМА показа, че през цялата година от МЗ не са обръщали внимание на проблема.   \nДиректорът на Изпълнителната агенция по трансплантация д-р Мариана Симеонова обясни вчера, че отговор от Виена се очаква до две седмици. \nСлед неясните обяснения на зам.-министъра представители на пациентската организация поискаха среща и бяха приети от лидера на БСП Корнелия Нинова по време на заседанието на Изпълнителното бюро на партията.   \nБСП ще настоява за незабавен отговор дали българската държава дължи пари на чужди клиники, категорична бе Нинова пред журналисти. Тя допълни, че левицата ще използва всички форми на парламентарен контрол и ще поиска незабавно ясен и категоричен отговор дали България има договор с Евротрансплант. \"Здравен министър ли ще е, финансов ли, премиер ли - има ли договор? Вярно ли е, че се дължат пари на европейски клиники и заради това отказват на българи да ги лекуват? Колко пари се дължат? Още утре да намерят 3 млн. лв., за да осигурят възможност на тези хора да дишат\", заяви Нинова. \nСамо БСП ни протегна ръка, протестирахме пред МЗ, но никой не дойде да ни каже \"Ние ще ви решим проблема\", каза Мангъров в отговор на въпрос на ДУМА защо пациентите с пулмонална хипертония са потърсили помощ на \"Позитано\" 20.  \nМеждувременно стана ясно, че към края на 2016 г. здравният зам.-министър Ваньо Шарков е поискал от клиниката, ръководена от проф. Клепетко, подробна информация и точен разчет за разходите, които се правят при белодробна трансплантация. \"Докато не получим изискания от нас точен разчет, ние няма да направим определените плащания, нито да обсъждаме бъдещи случаи за белодробна трансплантация на български граждани в МУ Виена\", завършва писмото на Шарков.  \nМЗ ще моли МВнР да му съдейства за операциите Вчера Пенков увери, че МЗ ангажирало и МВнР, за да можело \"през мисиите във всяка една от държавите членки на Евротрансплант да имаме непрекъснато разговори, за да спечелим договор, чрез който нашите пациенти да могат да се лекуват и трансплантират\".  \nПо-късно и здравният министър Кирил Ананиев, притеснен от протеста, заяви, че за най-спешните случаи се създавала организация. Както ДУМА писа още през февруари, в две български болници - \"Лозенец\" и \"Св. Екатерина\", се създава организация по обучение на медици, които да могат да осъществят трансплантация на бял дроб.  \nБългария има договор с Евротрансплант, той не е прекъсван и страната продължава да бъде член на организацията, обясни д-р Пенков.      \n \t\n", "date": "2018.05.30", "title": "Европейски клиники отказват да приемат българи за присаждане на бял дроб "}
{"url": "http://www.duma.bg/node/167764", "text": "СВЕТОВЕН ДЕН ЗА БОРБА С МНОЖЕСТВЕНАТА СКЛЕРОЗА. Отбелязва се от 2009 г. през последната сряда на м. май по инициатива на Международната федерация по множествена склероза. Целта е да се повиши информираността на обществеността за заболяването. СВЕТОВЕН ДЕН НА ПРЕДИЗВИКАТЕЛСТВОТО. Отбелязва се от 1991 г. последната сряда на м. май с различни спортни състезания и игри под мотото \"Спорт за всички\". Мотото на деня през 2018 г. е \"Спортувай на открито... това е бъдещето!\". 1778 - УМИРА ВОЛТЕР, ФРЕНСКИ ПИСАТЕЛ И ФИЛОСОФ (Р. 1694 Г.). Рожденото му име е Франсоа-Мари Аруе. Един от символите на епохата на Просвещението. Eвропейска знаменитост приживе. От внушителното му литературно наследство най-популярно е произведението му \"Кандид\". 1913 - КРАЙ НА БАЛКАНСКАТА ВОЙНА (1912-1913). На тази дата е подписан Лондонският мирен договор между Османската империя и държавите от Балканския съюз (България, Сърбия, Гърция и Черна гора). Претърпяла поражение, империята е принудена да отстъпи на съюзниците почти всичките си балкански владения (в т.ч. Македония, Албания, Епир, Косово, Санджак, Беломорска и Одринска Тракия). Договорът урежда създаването на албанска държава. Споровете между България, Сърбия и Гърция за подялбата на Македония остават нерешени и това води до избухването на Междусъюзническата война (юни 1913 г.). 1931 - ПОЛОЖЕН Е ОСНОВНИЯТ КАМЪК НА СГРАДАТА НА СТУДЕНТСКИЯ ДОМ в София (дн. Национален студентски дом). Проектът е на архитектите Станчо Белковски и Иван Данчов. През 1933 г. Студентският дом започва да функционира, макар сградата му да не е окончателно завършена. През 1996 г. е обявен за архитектурен паметник на културата. 1960 - УМИРА БОРИС ПАСТЕРНАК, РУСКИ ПОЕТ И ПИСАТЕЛ (Р. 1890 Г.). Носител на Нобелова награда за литература през 1958 г., която отказва с мотива, че е \"незаслужено признание\". Пастернак е известен най-вече с монументалния си трагичен роман за Съветска Русия \"Доктор Живаго\", издаден за първи път в Италия през 1957 г. В Русия е отпечатан през 1987 г. 1975 - ОТКРИТ Е ДОМЪТ НА СЪВЕТСКАТА НАУКА И КУЛТУРА В СОФИЯ. Създаден е на основата на Споразумение 213/22 май 1975 г. между правителствата на СССР и НРБ. През 1990 г. е преименуван на Руски културно-информационен център (РКИЦ), който и до днес заема важно място в развитието на руско-българското сътрудничество в областта на културата и образованието. 2001 - УМИРА ГЕОРГИ БОЖИЛОВ-СЛОНА, ХУДОЖНИК (Р. 1935 Г.). Заедно с Енчо Пиронков, Димитър Киров, Йоан Левиев, Колю Витковски, Христо Стефанов и Георги Бояджиев-Бояджана, Слона е един от художниците от т.нар. Пловдивска школа от 60-те. Приживе прави над 25 самостоятелни изложби в България и чужбина. Загива в автомобилна катастрофа на път от Бургас за Царево, където трябвало да присъства на откриването на своя изложба.   \n \t\n", "date": "2018.05.30", "title": "Датата"}
{"url": "http://www.duma.bg/node/167766", "text": "Тайните операции, които са имали за цел физическото \"неутрализиране\", тоест убийството на \"неудобни обекти\", както  и планирането и извършването и на други акции извън територията на законопозволеното, при които са загивали и невинни цивилни граждани, не са патент единствено на Централното разузнавателно управление на САЩ. \nНа 10 юли 1985 г. бившият шотландски риболовен кораб, преоборудван от международната организация за защита на природата \"Грийн пийс\" и получил името \"Рейнбоу уориър\" (\"Боец на дъгата\"), беше взривен в новозеландското пристанище Оукланд. При експлозията загина 36-годишният фотограф Фернандо Перейра, португалец, член на движението \"Грийн пийс\". \nЕдин ден по-късно местното отделение на \"Грийн пийс\" получи писмо. С изобразен на плика череп, наложен върху фигура на вплетени един в други сърп и чук. \"Добър шанс, \"Рейнбоу уориър\" -  започваше писмото. - Спомнете си ... Ангола, Родезия, Виетнам, Афганистан, Ливан ...\" \"Пацифисти, хулигани, хипита ... всички сте сган, всички сте агенти на КГБ (Комитет государственной безопасности - службата за държавна сигурност в Съветския съюз - бел. авт.) - се казваше по-нататък в написаното върху подпечатана бланка послание. - И ще ви унищожим, също както \"Рейнбоу уориър\". Ние сме ветерани от Виетнам, от Африка, добре тренирани да ви удряме там, където боли, и да отмъщаваме стократно на сушата, в морето, във въздуха.\" \nКато че ли това писмо даваше някакъв ключ за разгадаване на мистерията кой беше поставил двете магнитни линии, взривили \"Рейнбоу уориър\". Изглеждаше, поне от писмото, че потопяването е дело на терористична група от частни лица с крайнодясна ориентация. \nНо новозеландската полиция вече извършваше разследването в друга посока. Постепенно съмнението, че зад експлозията стоят френските тайни служби, все повече укрепваше. На 12 юли беше разпитана \"съпружеската двойка\" Софи и Ален Тюранж. Както се установи, те пристигнали в Оукланд от Лондон с фалшиви швейцарски паспорти. Двамата бяха поставени под домашен арест. Подозрението падаше и върху екипажа на яхтата \"Увеа\", наета в Нумеа, Нова Каледония. На 28 юни тя акостира в новозеландското пристанище Фангарен, на 150 км северно от Оукланд. И един ден преди взривяването на \"Рейнбоу уориър\" отплува към австралийския остров Норфолк. \nПървоначалните оскъдни данни биват  бързо допълнени с нови. В хода на разследването изплува фактът, че под името Софи Тюранж се крие капитанът от френските секретни служби Доминик Приер. Не след дълго се появява и името на лейтенант Кристин-Югет Кабон, агент от службите за сигурност на Франция, внедрена в движението \"Грийн пийс\" като Фредерик Бонле. И непосредствено подчинена на Доминик Приер. Докато пребивава в Таити от 25 до 31 май 1985 г., тя получава достъп до кореспонденцията на шведския консул Бенгом Даниелсон, добре запознат с проявите на различните антивоенни движения. Именно това е била необходимата информация на френските тайни служби. Та нали \"Грийн пийс\" планира да изпрати цяла флотилия в района на атола Муруроа, която да протестира против френските ядрени опити. Неин флагман е щял да бъде именно \"Рейнбоу уориър\". \nНовозеландските следователи Бърт Уайт, Лекс Денби и Ник Хол, натоварени да издирят организаторите и изпълнителите на диверсията, откриват върху борда на \"Увеа\" карта на пристанището Фуланд с бележки, написани с почерка на Кристин-Югет. Но екипажът на яхтата е изчезнал. А само часове преди взрива тя е била съвсем наблизо до \"Рейнбоу уориър\". \nПод натиска на силните улики тогавашният президент на Френската република Франсоа Митеран нарежда на министър-председателя Лоран Фабиюс да бъде извършено \"строго разследване\", което да установи дали наистина секретните служби на страната са замесени във взривяването на \"Рейнбоу уориър\". Държавният съветник Бернард Трико е определен да го възглавява. \nНа немалко сюрпризи се натъкват сътрудниците на следствените органи. Членовете на екипажа на \"Увеа\", фигуриращи под имената Раймон Велш, Ерик Одрен и Жан-Мишел Бертеро, се оказват агенти на ДЖСЕ (Direction general de sеcurite еtranger - фр.) - френската главна дирекция за външна сигурност. \nМеждувременно на 23 юли срещу \"съпрузите\" Тюранж е предявено обвинение в убийство, предумишлен пожар и образуване на престъпна организация. (Забележителен е с експедитивността си 12-дневният срок за приключване на разследването, сравнен със скоростта, с която действат съответните български институции!) Домашният арест на съпружеската двойка е заменен с килии в затвора \"Маун Идън\". Досието на новозеландската полиция с неопровержими улики срещу ДЖСЕ набъбва. Установено е мястото, откъдето е купена надувната лодка, с която са били пренесени мините до яхтата \"Увеа\". А пък следи от боята, набързо нанесена върху мотора на лодката, са открити в колата, наета от \"съпрузите\" Тюранж. \nВ Париж същевременно обаче  продължават опитите да бъде прикрито      участието на френските тайни служби във взривяването на \"Рейнбоу уориър\". Или в най-лошия случай атентатът да бъде представен като \"превишаване на правата\" и \"самоинициатива\" от страна на непосредствените участници в атентата, на които уж било наредено \"само да следят и да информират за намеренията на \"Грийн пийс\". И че е изключено шефовете на ДЖСЕ да са издали лично заповед за експлозията. \nДокладът на Бернар Трико е посрещнат твърде скептично дори в самата Франция. Нова Зеландия официално го квалифицира като \"международно смешен\", а \"Грийн пийс\" - \"оскърбление на разума\". Под натиска на прогресивната общественост във Франция и особено на парламентаристите комунисти, както и пред надвисналата опасност международният престиж на страната да бъде още повече засегнат, е назначено ново следствие. После - още едно. И едва то успява да стигне до главния виновник. \nНа 25 септември 1985 г., тоест все пак това забавяне на разследването трае едва месец и половина (изобщо непостижими срокове за разследване в България в случаи на отговорност на лица на високи държавни постове!), министър-председателят на Франция Лоран Фабиус съобщава на френската нация и на света, че заповедта да бъде потопен \"Рейнбоу уориър\" е дадена лично от тогавашния министър на отбраната Шарл Ерню, като акцията е ръководил шефът на ДЖСЕ адмирал Пиер Лакост. Съобщението означаваше край на тяхната политическа кариера. А на хиляди километри от Париж още в края на същата 1985 г. двамата заловени непосредствени участници в атентата-диверсия получиха дългогодишни присъди затвор. И въпреки направените от страна на френските власти постъпки новозеландското правителство отказа да им ги предаде, за да \"излежат в родината си присъдите\" или пък ... да бъдат пуснати на свобода след евентуално помилване от страна на френския държавен глава. \nНо в никакъв случай организаторите на диверсията не са се стремили да попречат единствено на протестното плаване на флотилия, предвождана от \"Рейнбоу уориър\", срещу френските ядрени опити в Тихия океан.  Целта е била много по-важна \nДа бъде торпилирано осъществяването на решението, взето на среща между ръководителите на Австралия, Нова Зеландия и още 11 островни държави от този район, за обявяване на южната част на Тихия океан за безядрена зона. Като бъде нанесен удар върху международната подкрепа на борбата срещу ядреното въоръжаване, в случая с дестабилизация на един активен участник в нея - движението \"Грийн пийс\". \nЗа разлика от \"случая Скрипал\" авторите на плановете за атентати както срещу Патрис Лумумба и Фидел Кастро, така и срещу \"Рейнбоу уориър\" са известни. Затова тук е уместно да бъде припомнена мисълта на френския писател и философ Франсоа дьо Ламот - льо Вайе (1588-1672 г.): \"Клеветникът приписва на всеки своя порок\". * - Авторът е председател на УС на Асоциацията за борба против корупцията в България. \n    \n \t\n", "date": "2018.05.30", "title": " Когато скелетите са извън гардероба "}
{"url": "http://www.duma.bg/node/167767", "text": "\nС Карл не сме се виждали сто години. По- точно от седем, макар че имам чувството, че е било отдавна онова утро, когато се нанесох в кабинета, който деляхме с него. После колегата ми напусна, а сега се готви за пенсиониране. Седим в \"Гаража\". Още е светло, затова и в залата не е многолюдно, спокойно можем да побъбрим. \nКарл Шрайбер е местен, но както подсказва фамилията, корените му са немски. В края на Втората световна война неговата майка търси спасение от бомбардировките в Германия в това градче край морето. По-късно тук тя посреща своя съпруг, върнал се от плен. През 1942 г. войникът стигнал до Сталинград, където намерил своето най- голямото щастие - останал е жив. Няколко години се трудил за възстановяването страната, която хитлеристите са искали да унищожат, и бил освободен. Всекиму своето. \nНемците, както подобава на силна нация, помнят историята си. Повечето от тях съзнават какви злини е причинил нацизмът на света. В определена степен този народ е платил за стореното. Превъзмогнал е загубата, ала не се опитва да я заличи - тя все още е ориентир, указващ границата между правилното и неправилното. А чувството за вина с времето се е превърнало в отговорност - да не се повтори това, което отровеното общество на дедите е сторило. \nЗащо разказвам това? Заради подмяната на понятията. Появи се някакъв фокусник, изкара от цилиндъра си плакат, на който пише, че на 9 май се чества ЕС, и го разпъна пред публиката. Скучен номер. Измислили са си брюкселските чиновници повод да почиват и да пият шампанско - лошо няма. Все едно ми е какво правят там, но не разбирам защо заради банкета трябва да променяме нашата история и памет. \nЕдно време недалеч от Народното събрание имаше музей, в чиято експозиция бяха включени експонати като сапун, сварен от човешка мазнина, и предмети от кожа, също одрана от хора. Такива обикновени на пръв поглед, жълтеникави на цвят. Отначало са ги правели от труповете на умъртвените евреи, цигани, славяни и пр. непълноценни личности. Впоследствие, предполагам, по каприза на белите господа в оборот са щели да влязат и част от съюзниците им - не са имали те високо мнение за българите, останалите балканци и даже италианците. А и, честно казано, колкото и да се пъчим, не покриваме нормите за принадлежност към арийската раса. Малцина са щели да отърват кожите. Всъщност, в концлагерите са се стараели да използват всичко, което може да се извлече от тялото. Действало се по план и с познаване на работата. \nНие, хомо сапиенсите, се приспособяваме към всякакви условия - учим се да перем с човешки сапун, приемаме репресиите на властта, търпеливо чакаме реда си на опашката към газовата камера. За щастие, сред нас винаги са живеели непокорни личности, борещи се с несправедливостта и злото. Такива хора - партизани, ятаци, политически деятели и воини - спасяват не само държавата, но и нашите души и чест. Наистина, до края на 1964 г. България изплаща на Гърция репарации (сегашният еквивавлент на онези 45 млн. щ.д. надхвърля половин милиард), ала какво би било, ако безропотно сме приели идеологията на фашистка Германия? \nНиш, Страцин, Брегалница, Косово, Драва, Балатон, Виена - по колко ли още места са оставили костите си българските войници? Те не са тръгнали за плячка или слава, а за да бият кафявата чума. Вярвали са, че тази победа ще донесе по-добър живот за всички. И успяват. \nА по-рано са били септемврийците и партизаните. \nИменно затова 9 май е и наш Ден на победата - обагрен с кръвта на родните герои и умит със сълзите на българските майки. Трябва да се гордеем с него. А също така - да го пазим. Защото светът ни стана прекалено многословен и безпринципен, в него лесно може да залитнем и да пристъпим през границата, отделяща доброто от лошото. Ето, в Прибалтика официално живеят стотици хиляди неграждани (хора, лишени от право да работят и избират, нямащи достъп към редица социални услуги). В същото време гласовитите членчета на ЕС и НАТО редовно организират в градовете си есесовски маршове. Други безродници се обявиха за наследници на шумерите, чиито прадеди са изкопали Черно море. Това ли са нашите нови приятелчета? Към тях ли ще ни присъединят политиците, журналистите и авторите на учебници? \nИсторията на държавата ни обединява и определя морала на обществото. Ако тази опора се премахне, всичко ще се пръсне. Ще забравим кои сме ние. Нагледни екземпляри за проявата на подобна амнезия са нашите управляващи. И ако те се срамуват, че са българи, е техен проблем. И без тях се справяме. Но нека не пипат нашите постижения и победи! \nМоже би е нужна национална стратегия за изследването, преподаването, съхраняването и популяризирането на българската история. С включването на повече родолюбие и факти. И с по-малко брюкселски критерии.     \n \t\n", "date": "2018.05.30", "title": "Срамът от победата"}
{"url": "http://www.duma.bg/node/167834", "text": "Над година и половина 16 болни от пулмонална хипертония чакат трансплантация на бял дроб, но чужди клиники не ги приемат заради задължения на българската  . Трима болни не са дочакали операция. \nБолните протестираха вчера пред МЗ, но не получиха адекватен отговор от зам.-министър Бойко Пенков и отидоха в централата на БСП. \"Дължи ли държавата пари на европейски клиники за лечението, заради което те отказват да ги приемат? Искаме ясен и категоричен отговор\", заяви лидерът на БСП Корнелия Нинова. Тя отхвърли оправданието на управляващите, че в системата има корупция. \"Не може срещу това оправдание 16 българи да бъдат оставени да умират, след като управлявате 8 години\", обърна се Нинова към ГЕРБ.      \n \t\n", "date": "2018.05.30", "title": "Държавата няма 3 млн. лв. за 16 тежко болни  "}
{"url": "http://www.duma.bg/node/167768", "text": "Видяхме \"на живо\" поредния политически цирк, сътворен от лидерите на ЕС, домакинстван от нашия премиер Бойко Борисов - т.нар. Среща на върха ЕС-Западни Балкани. Как другояче бихме определили този сеир, освен като политическа еднодневка, предизвикала много шум за нищо. \nСреща на върха, проведена в страната, изпаднала безнадеждно на дъното. Този \"връх\" прилича по-скоро на жалка пародия, на подигравателна реплика към България, нагазила с два крака в мизерията, на ръба на своето оцеляване. Една международна инициатива с високи претенции за елитарност, на която европейските лидери сътвориха безвкусен политически гювеч, гарниран обилно с целувки към кучешки послушния и удобно предан български премиер. Всички демонстрираха приповдигнато настроение, непринуден смях, реплики, достигащи до фриволност, дори разходка с романтичен привкус по Моста на въздишките. \nЦялото това показно настроение говореше недвусмислено за едно: Западът има своя избран политик тук в лицето на Бойко Борисов, а ние - да се оправяме както можем. От Западна Европа не чакайте западняшко благоденствие. Не, уважаеми, това не беше среща на върха, а среща на дъното. Посланието на високите гости към бедния български народ беше недвусмислено: илюзия е да се надявате на какъвто и да било връх, извисяващ се на Запад. \nВпрочем, има връх, който ни беше натрапен и по който можем да се съизмерваме с тях - ръстът на цените тук е не по-нисък, отколкото в Западна Европа. Никнещите като гъби след дъжд чуждестранни вериги от магазини, предлагащи море от стоки на безкомпромисно европейски цени, са недвусмислено доказателство. Магазини с баснословни печалби, които се изнасят зад граница, за да допринасят за растежа на чужди икономически върхове. \nЗа нас остава черната статистика, според която заемаме първо място по ниски доходи,  отрицателен демографски прираст, смъртност и пр. Безочливост и цинизъм от страна на европейските лидери е, че в това мрачно дъно, в каквото е превърната България, те разпознаха връх за демонстрация на добро настроение.   \n \t\n", "date": "2018.05.30", "title": "Среща на дъното  "}
{"url": "http://www.duma.bg/node/167769", "text": "Човек в България и с една мижава пенсия да я кара, пак на всяка крачка го дебнат финансови вълнения и премеждия. На няколко пъти съм виждал по пазарите зарзаватчийките да шашкат клиенти, като не им приемат банкнота, защото й се изтрила лъскавата лентичка. \n- Ама как, бе, госпожо, тези пет лева са ми останали от пенсийката, от пощата съм получил банкнотата - обяснява хванатият в \"нарушение\" побелял мъж. \n- Не ме интересува произходът на банкнотата, господине. За мен тя не е редовна, няма да ми я вземат никъде после - казва важно зарзаватчийката и отсича. - Ще платиш ли с редовна банкнота, или няма? Опашката чака! \n- Ама това са ми последните пет лева - само дето не проплаква пенсионерът. - Утре ще взема новата пенсийка... \n- Е, ела тогава утре да пазаруваш. А сега остави торбичката с доматите обратно - заключава тържествуваща зарзаватчийката. \nНа няколко пъти такива сюжети съм наблюдавал и в супермаркетите в Пловдив. Опитвал съм да \"адвокатствам\" на \"нарушителите\", като обяснявам на продавачките, че приносителят на старата \"нередовна банкнота\" с нищо не е виновен. Че така са му я върнали, че с такава нетрайна защита я е произвела държавата. \nНищо не помагаше. \nДокато и на мен ми се случи това чудо. \nВ магазин на триумфираща търговска верига в Пловдив дамата на касата отказа да приеме банкнотата ми от 5 лева, защото била с поизтъркана защитна лентичка. \nОтначало даже се засмях. Обясних, че току-що са ми върнали тази банкнота от пощата. Или от касата на мобилен оператор... Или... \n- Да сте гледали, господине, какво ви връщат! \n- Какво да я правя сега тази банкнота? \n- Ще ви я сменят в банката! Там са длъжни! Аз не мога да приема такава банкнота! \nОколо мен на касата се получи оживление. Имаше деца, които ме гледаха уплашено, бяха ме помислили за фалшификатор. Гледали по телевизията филм... \nКлиент поиска да види банкнотата и каза, че е редовна, номерата й от двете страни били едни и същи - значи не съм я фалшифицирал! Клиентка също огледа банкнотата и поклати глава: \n- Наистина защитната лента е поизтрита, да не сте се къпали с банкнотата, господине? \n- Господине, и на мен, и на мои приятели често се случва да не ни приемат банкнотите, такива пари прави държавата, върти ги, докато не се скъсат съвсем. Спасението е в банките! Там ще ви я сменят - посъветва ме патил клиент и капитулирах. \nНа другия ден започнах да обхождам банките в Пловдив, но никъде не ми сменяха изтърканата банкнота, защото били... търговски банки! Можело само в държавна банка! \nИмах далечен спомен къде се намираше някога държавната пловдивска банка и се озовах пред нея. Наложи се дълго да изчакам служителката по смяна на банкнотите да се върне от обедна почивка. След като ме провериха щателно, като на летище, застанах пред гишето за смяна на банкноти. \nПоискаха ми личната карта и служителката високо извика: \n- Ха, ама вие и друг път сте идвали тук? Какво сте сменяли? \nЗа щастие се сетих, че тук бях сменил преди години цял буркан стотинки, по една и две, които никъде не ми вземаха в магазините. Обясних това на банкерката. Тя дълго вписва отново данните ми като на сменящ постоянно банкноти и монети клиент. И ми поиска... 60 стотинки такса за подмяната на петте лева! \nОтново велика изненада! Оказа се, че в сградата на някогашната държавна банка сега извършва дейност финансова институция от друг тип, която сменяла такива банкноти като моята, но само срещу такса. \nЕдинствено БНБ сменя банкноти без такса, а както вежливо ме осведоми охранителят, трябвало да ида в... столицата. Ако искам, може там да ми сменят петте лева без такса. \n- Какво избирате - попита твърдо банкерката. \nВзех решение. Как няма да хващам сега влак или автобус, за да ми сменят старата банкнота в столицата. За път щях да дам в пъти повече пари. \nИ така получих нова банкнота от 5 лева, като си платих за нея 60 стотинки. \nЗа друг път обаче вече знам. \nСлужил съм войник и затова се сетих за старото казармено правило - ако ти изчезне в спалното помещение чаршаф, присвояваш чаршаф от съседа по легло, той - от друг. И така - до края на света. \nТака може би ще направя, ако отново ми пробутат стара поизтъркана банкнота по пазарите или пощите. И аз на свой ред ще я пробутвам. Поне до времето, когато държавата предприеме нещо. Иначе гаврата с нас ще продължава.   \n \t\n", "date": "2018.05.30", "title": "Финансови премеждия"}
{"url": "http://www.duma.bg/node/167770", "text": "Едно видео от Норвегия обхожда социалните мрежи. Негов автор е 25-годишен наш сънародник от Търговище, който пита премиера какво ще направи, за да го върне в родината. Христо е прям и лаконичен, показва ни норвежкия си квартал, тихите спокойни улици, хубавата си лека кола (естествено \"Мерцедес\") и е категоричен, че поне засега няма как да се състои завръщането му в България, колкото и да се пише патриот. \nПремиерът \"Боко Тиквата\" - извинете, определението е на автора на видеото - трети мандат управлява страната, прави се на мъжкар пред европейските началници, прави се на водещ за Западните Балкани, целува се с когото му падне ... Нека си се целува. Но дали сте видели някъде такива целувки и прегръдки? Както и да е. Това да е кусурът! \nТа, Христо от Търговище, със завършено средно образование, пита докога мутри ще водят страната ни надолу, докога нашенци ще работят с дипломата си за висше образование за 2 лв. на час, а в Норвегия ще им дават 32 лв. за същото време и същата работа. Подобни питания за дъното имаше преди време и едно послушно момче на име Антон Тодоров, но сега е острието на ГЕРБ и показва отличните оценки на Борисов от Банкя. След катарзиса си Тодоров ходи с досиета и папки по телевизии и пред микрофони, за да хули всички останали. Даже говори за необикновената любов на премиера към книгите... Стоян Михайловски беше посъветвал да се пазим най-вече от хора, които са прочели само една книга през живота си. \nКак да се върне българинът в отечеството си при подобна картина, при такава въпиюща несправедливост? Как да остави уюта на норвежките квартали, спокойствието, сигурността? Нищо, че не са част от ЕС и са им малко далечни евроатлантическите ценности. Как да се впусне отново в българската авантюра? Където все едно и също се твори. Протестираме срещу бомбардировките на НАТО в Белград, а преди това сме дали небето и въздушните коридори за това. Борисов се среща с Порошенко, за да хули Русия, а после отива в Москва, за да търси подкрепа за АЕЦ \"Белене\"!? Подкрепяме санкции срещу Русия, а се удряме в гърдите и продължаваме да тръбим: \"Никога против Русия!\" Какво балканско двуличие, каква неблагодарност! \nИдат нови избори за евродепутати, за местна власт. И отново ще хукнат да ни убеждават колко сме стабилни в Европа и на Балканите, колко правилна е посоката на управляващите, колко добро европредседателство сме направили. А на терминалите, странно защо, навалицата не намалява. Кога и как ще се завръщат тези хора - има ли кой да предскаже? Има ли кой да обещае? Поне сега, преди изборите. Дали ще трябва да забравим видеото на Христо Желев от Търговище, пардон, от Норвегия?   \n \t\n", "date": "2018.05.30", "title": "Докога мутри ще ни водят надолу "}
{"url": "http://www.duma.bg/node/167765", "text": "Подарих му книгата си \"Млади тузлушки патриоти\" (1960 г.) с автограф: \"На Богдан Глогински - за нашата приятелска дружба - с обич!\" Той хвърли бегъл поглед на увода, разгледа заглавията на очерците, после се спря на страница 65-та и прочете на глас: \"Ангел Стефанов. Той беше и буен, и непокорен. Подчиняваше се само на партизанските закони. Ангел извърши величав подвиг...\"  \n- Ти познаваш ли го? - попита ме Богдан.  \nДвамата живяхме в една квартира в Попово и бяхме добри приятели по онова време. В Омуртаг нямаше гимназия, та той и много други от неговия край учеха в нашия град... \nИ отново зачете на глас: \n\"Първи януари 1944 година... \nМного хора я посрещат с шумни наздравици, с искрени пожелания за успех, бодрост и здраве, за човешко щастие. Тузлушките партизани, вместо Новата година, посрещат смъртта. \nВсички са избити. Само трима са останали живи. Първи е Ангел Стефанов. Будният младеж, смелият ремсист, храбрият и неуловим партизанин. Зад него - любимата му, сърдечна приятелка Наза. Умората и напрежението са изцедили всичките й сили. Само пълните й с вяра зеници още блестят. А най-отзад едва се движи 15-годишното му братче Иван, най-малкият тузлушки партизанин. \nСпасителният им път е прекъснат от вражески куршуми, които започват да сеят смърт около тях. \nТримата са открити. Богдан помълча няколко минути и прочете с треперещ глас финала: \"- Хванете ги живи! - реве отдясно някакъв глас. Полицаите прекъсват стрелбата и се приближават до тях. Ангел поглежда Наза. \n- Те идат... Убий ме! - промълвяват нейните устни. \n- Прощавай!... \nАнгел я целува за последен път и стреля със затворени очи в гърдите й. Главата й клюмва върху ранената му ръка. \n- И мене, бате! - чува Ангел страшния глас на раненото си братче...Изстрел и най-малкият партизанин скрива лицето си в снега. Ангел бързо налапва цевта. Дано му стигнат силите... Ангел Стефанов стана брат на Кочо Честименски.\"  \nСълзите на Богдан Глогински намокриха 66-та страница. \nБогдан е моят лъчезарен приятел и учител в журналистиката и литературата. Богата, както го наричаха всички, беше рядко благороден човек, даде зелена улица на десетки талантливи млади творци. Ветеран от Отечествената война и известен общественик. Запознахме се през далечната 1946 година в ОК на РМС в Попово, където работехме в една стая. Първите ни деца Владо и Митко се родиха в един и същи ден и оттогава станахме близки семейни приятели. Той е редактор на първата ми книга \"Дневник на бригадира\" (в съавторство с Хр. Минчев) през 1949 г. в издателство \"Народна младеж\". И до смъртта си ми помагаше в личното творчество. \nБогдан Глогински е роден през 1924 година в село Глогинка, Поповска околия, Шуменски окръг. Още в Поповската гимназия попада в прогресивна революционна среда и се изявява не само като талантлив млад поет и като обаятелен рецитатор, но и като любим младежки организатор. Неговото познанство и близко приятелство с тузлушкия партизанин Ангел Стефанов, с политзатворника и бъдещ известен писател Кольо Георгиев, с  популярния архитект Николай Ненов - създател на курорта \"Албена\", с писателя Иван Аржентински и с десетки други видни личности, определят жизнения му и творчески път в социалистическото общество и литературата. \nПрез 1954 година, когато пишеше романа \"Ветрове\", работехме в съседни редакции. Богата оставаше в редакцията след работно време, изяждаше двата големи сандвича, приготвени от съпругата му Тиха, купуваше две-три кутии цигари и пишеше почти цяла нощ в задимената стая. Беше пословично работоспособен и като писател, и като главен редактор на в. \"Верен страж\". Вече беше издал стихосбирката \"В битки и затишие\" (1953). След това и до смъртта си той се посвети само на прозата. И се заредиха талантливо написаните повести и романи: \"Ветрове\"(1958), \"На разсъмване разстрелват осъдените\"(1961), \"Сини минзухари\"(1964), \"Улицата на усмивките\"(1966), \"600 небръснати мъже\"(1967), посветена на Отечествената война, \"В Ястребино свирят куршуми\"(1969), \"Вечерен час\"(1974) и много други произведения. Подари ми романа \"Ветрове\" с автограф: \"На Кольо Гаговски - с обич. София, 1 януари 1959 г.\" Може би най-популярна от книгите му стана \"В Ястребино свирят куршуми\", посветена на избитите от фашистите ястребински деца, заедно с родителите си. \nБили сме заедно на много срещи с ученици при обсъждането на нови наши книги. Спомням си с вълнуващо чувство за съвместната ни среща с децата от Панчарево през пролетта на 1972 година. Сладкодумният Богдан разказва с басовия си глас цял час нови случки от живота на ястребинчетата, които обеща да включи във второто издание на книгата. Аз разказах на любопитните деца за моята младост, описана в повестта ми \"Откраднатият пистолет\". Направихме си и снимка за спомен. \nПисателят Богдан Глогински е известен в цялата страна и като ръководител на Съюза на ветераните от Отечествената война. В края на предговора на романа \"600 небръснати мъже\" четем: \n\"Разрази се неравен бой. Българските бойци се оказаха буквално в огън и железен обръч, намериха се в прегръдките на смъртта. Но не се признаха за победени...\" Сам участник в тези боеве, Богдан Глогински ги използва като плътен фон за показване на ярки и вълнуващи образи на обикновени бойци, командири и политически работници...  \nПрез 1946 г. Околийският комитет на партията в Попово притежаваше само една кола \"Волга\", на ремсовия комитет беше зачислен нов велосипед и с него обикаляхме далечните села в околията. Една сутрин Богдан ми поиска велосипеда, за който отговарях. Дадох му го и той тръгна да провежда младежки събрания в далечните Горско Абланово, Гърчиново, Люблен и Садина. И от този ден колелото стана фактически притежание на двама ни. Услужвахме и на други другари по необходимост. \"Спаси ми краката от болки\", похвали ме Богдан. По онова време още нямаше автобуси, леки коли, дори камиони и велосипедът стана нашето божествено возило до 49-те села на Поповска околия... \nНа едно заседание на околийския комитет на РМС секретарят Цоньо Маринов съобщи: \n- За Глогински и Гаговски този месец няма да има заплати! \n- Защо бе, Цоньо? - попита озадачен Богдан. \n- Защото сте големи християни - не сте събрали нито лев от членски внос. Това ми докладва Ганка касиерката. Вярно ли е? \n- Вярно! - отговори Богдан. \nИ аз потвърдих думите на Богата. \n-  Имате право само безплатно да се храните в нашия стол! - завърши секретарят. \nИ двамата бяхме женени, имахме деца и без, макар и нищожна, заплатица трудно щяхме да се грижим за семействата си. Добре че имахме родители да ни помагат. \nКато по-млад аз мълчах, но Богдан се заоправдава: \n- Нашите райони са много бедни, хората нямат пари да си купят брашно за хляб, ядат мамалига. И нас с това гощават. Как ще им искам пари за членски внос. Срамота е! \nДобродушен и великодушен човек беше Богдан Глогински. Такъв си остана и до края на живота... \nПогребението му беше в София на 5 юни 2000 г., в един и същи ден с погребението на известния поет Дамян П. Дамянов. \nМного, много тежко преживях преждевременната смърт на моя обичан приятел Богдан Глогински.     \n \t\n", "date": "2018.05.30", "title": "Велосипед за двама "}
{"url": "http://www.duma.bg/node/167787", "text": "На 2 юни, неслучайно, ще бъде чествана 75-годишнината на актьора и режисьора Милен Пенев в залата на ДКТ \"Константин Величков\" в Пазарджик. Ще бъде прожектиран телевизионен вариант на неговия авторски моноспектакъл за Христо Ботев \"Свободата е мила, истината е свята\" - продукция на Телевизионен център Пловдив от 1982 г. Оттогава са изтекли 36 години. Милен Пенев не е между живите. Горе-долу по едно и също време, в началото на прехода, си отиде и театроведът Петър Кольовски, създател на пловдивската телевизия. Той написа рецензия за театралния спектакъл \"Мечта с въпроси\" и предложи на Милен да се заснеме тв вариант. Но едва ли щеше да има предстояща проява с честване годишнина на Милен Пенев, ако не беше разровил паметта ни един изтъкнат пазарджишки театрал - сценографът Марин Маринов, работил с Милен Пенев. Той ме потърси и започна издирването на телевизионния вариант. В това дело, продължило няколко месеца, поради различни пречки и процедури всеки в края на краищата се оказа на висотата на моралните изисквания и служебен дълг - и директорът на Пазарджишкия театър Александър Жеков, и директорката на сегашната БНТ Пловдив Десислава Шишманова, и завеждащата архивния фонд Мая Георгиева. Всички се оказахме хора с памет. \nКолко от големите ни режисьори имат тази щастлива участ - да си спомнят за техни спектакли?! Големите ни актьори ще останат в спомена на поколенията чрез филмовите си роли и превъплъщения, дори чрез участието си в популярни телевизионни формати. А другите - тези, които работиха извън столицата, чиито филми са редки или спорни? През април, на 13-и, се навършиха 75 години от рождението на Милен Пенев. Колко души го помнят извън тези, с които непосредствено е работил? Колко души помнят неговите роли в киното и в театъра, неговите театрални спектакли? Той посвети близо 20 години от своя живот на работата си в Пазарджишкия театър. Дебютира като постановчик с \"Очарователната обущарка\" от Федерико Гарсиа Лорка през 1975/1976 г. И остана привързан/влюбен в испанската драматургия до деня на преждевременната си смърт. Последната му постановка бе \"Невидимата дама\" от Калдерон през сезона 1989/1990 г. А междувременно в тези години се случиха и \"Официалният костюм\" от Инклан, и  \"Домът на Бернарда Алба\" от Лорка. Търсеше навсякъде гротеската, дори откри за България нейния испански вариант - есперпентото, и ни го предложи в странната пиеса на Валийе-Инклан  \"Официалният костюм\". \nМилен нямаше нито едно случайно заглавие, защото в неговата недълга творческа кариера на пазарджишка сцена се състояха още \"Призраци\" и \"Хеда Габлер\" от Ибсен, \"Златната мина\" от Ст. Л. Костов, \"Няма да платим, няма да платим!\" от Дарио Фо, \"Следобеден сън\" от Маргарит Минков, \"Тартюф\" от Молиер, \"Съвсем между нас\" от Алън Ейкбърн. Особени, оригинални, дори скандални тълкувания на известни класически текстове и на съвременни пиеси ни предлагаше толкова различният Майкъл, Милен Пенев. Общуването, работата с него беше приключение. Ценеше усилието за придобитата култура. Обичаше живописта и дружеше с художници. Преди време във Факел.бг бе публикувана пиесата на Неда Антонова за Ботев. И с негови почитатели си спомнихме за великолепния му моноспектакъл \"Мечта с въпроси\". Създаден по стиховете, статиите и фейлетоните на Ботев, той беше съкровен отговор на всичко онова, което го вълнуваше и което не успя да направи във филма на Никола Корабов. \n\"Свобода или смърт\" е третият филм на актьора, след това са \"Иконостасът\", \"Козият рог\", \"Сиромашко лято\" и \"Завръщане от Рим\". Във филма на Корабов Милен Пенев играе ролята на Христо Ботев - приликата им е не толкова физическа, сходството е във впечатлението, което всеки от тях, тези красиви одухотворени хора, произвежда върху околните. Но образът във филма не се получава така, както Милен си го е представял. Незарастваща рана за него беше противоречивият прием от страна на критиката, но и на публиката. И Милен Пенев в продължение на години писа пиесата си \"Мечта с въпроси\". Сам изигра поета революционер с невероятен успех на камерната сцена на Пазарджишкия театър през сезон 1980/1981 г. Игра го при огромен успех и в София и Пловдив. Телевизионният ни център под тепетата засне спектакъла. Ботев е интерпретиран малко - у нас, и с право, съществува респект към националните икони. Повече опити са правени в обговаряне на образа на Левски в театъра чрез пиесите на Константин Илиев и на Стефан Цанев и в киното и телевизията. Подход към образа и свързаните с него теми направи и Максим Генчев. Опитът, дори когато е спорен, е ценен. Трябва да се пазят старите филмови ленти. \nОтиват си големите актьори, големите режисьори. Под въпрос е опазването на паметта за тях. Винаги са ме впечатлявали монтажните филми за актьори, режисьори, певци, музиканти на руската ОРТ (Първи канал), има подобни филми и по тв мрежата Arte, по немската ZDF. Изглежда, там знаят добре цената на таланта. Иначе не можем да изплуваме сред телевизионни формати еднодневки, сред утринни, предиобедни, следобедни тв формати, водени от професионалисти със съмнителна обща култура. Кой, ако не БНТ, е призвана да пази културната памет?!   \n \t\n", "date": "2018.05.30", "title": "Да си спомним за Милен Пенев "}
{"url": "http://www.duma.bg/node/167789", "text": "Живописец с монументален размах, нечовешка енергия и удивителна работоспособност, общественик с изострена социална чувствителност, страстен колекционер на произведения на изкуството, акад. Русев беше енциклопедична личност с дълбоки познания и разностранни интереси. Върхът, по който се равняват. За учениците си остава учителят, който безпогрешно разпознаваше и развиваше таланта им, разкриваше нови хоризонти и възможности пред тях. Умееше да отстоява каузи, каквото и да му коства това. Ярък творец и мислител, неуморен будител, чието мощно духовно присъствие и влияние се простират отвъд географските и времеви граници. Дори отвъд смъртта! Прощавайте, Маестро! Тези думи написаха работещите в Националната галерия по повод кончината на именития художник и общественик акад. Светлин Русев. Днес именно в едно от пространствата на тази наша духовна съкровищница ще се състои поклонението пред тленните останки на прочутия творец - от 12 ч. в централното фоайе на Националната галерия \"Квадрат 500\", пл. \"Св. Александър Невски\", ул. \"19-ти февруари\" 1. \nНай-скорошната значима проява на художника Светлин Русев бе от началото на април до 13 май, когато 50 избрани негови творби бяха представени в галерията на Зураб Церетели в Москва. Картините са създадени през последните 30 години, подбрани и подредени лично от автора. \"Търсил съм да бъда аз, заедно с това познаваем и от друга страна - различен\", обяснява акад. Русев пред БНР. \"Държах от последните 20-30 години да подбера неща, които са важни за мен, първо. Това означава, че ще са някои от най-сериозните неща, които съм правил - големите композиции, които бяха важни за мен, заедно с това аз работя и камерни неща - пейзажи, портрети, не беше без значение да включа и такива. Освен това включих и няколко неща, рисувани върху камък. Исках едно по-цялостно представяне - от една страна, тази изложба да звучи като моя изложба, от друга страна, наистина да покрива различни направления, в които съм работил, и на трето място - неща, които чисто психологически и емоционално са важни за мен, например една голяма картина \"Размисъл\" и друга - \"Цивилизационен избор\", която по определен повод беше правена, както и \"Сънища\" от 1988 г., тогава имах доста неприятности, \"Старческият дом\"... Повечето от големите неща са правени по определен повод и носят внушението и състоянието на вълнението от това време. Има и такива, които по закон Божи са важни за мен - един портрет на Ванга, дори до последно не бях го включил в списъка, но си казах, че в Русия изложба без Ванга е невъзможно\", разказва още Светлин Русев в интервю за БНР. \nТъкмо бяхме в очакване да получим традиционната покана, която акад. Светлин Русев винаги изпращаше в културния отдел на ДУМА в навечерието на рождения си ден, и вместо нея пристигна тъжната новина за неговата внезапна кончина. Всяка година на 14 юни часове наред той топло и с усмивка посрещаше близки, приятели, колеги, представители на медиите и просто ценители на изкуството. В своето ателие-галерия или в други културни пространства в столицата представяше най-новите си творби, както и подбрани специално за случая. Светлин Русев беше ценен на много места по света - със своите изложби, участия в международни срещи и прояви, творчески присъствия в престижни академии и арт средища. Но така предпочиташе да празнува рождените си дни - с изискана сбирка от картини даряваше наслада на своята си публика, българската. Със сигурност той вече е бил обмислил изложбата за юбилейния си 85-и рожден ден. Да се надяваме, че въпреки трагичните обстоятелства ще можем да се срещнем с неговите творби и отново да почетем именития Маестро! \n    \n \t\n", "date": "2018.05.30", "title": "Светлин Русев - върхът, по който се равняват "}
{"url": "http://www.duma.bg/node/167790", "text": "Концертът \"Синема виолино\", който трябваше да бъде триумфално завръщане на родна сцена на забележителната българска цигуларка Катя Попов, ще се състои сега в нейна памет днес, 30 май, от 19.30 ч. в столичната зала \"България\". Катя почина на 18 май в Лос Анджелис след тригодишна битка с рака. Независимо от здравословните си проблеми, цигуларката е очаквала с нетърпение концерта си в София, който щеше да бъде първата й изява у нас след 28 години. В програмата бе планирана вълнуваща музика за цигулка и оркестър от големия екран, а част от солата, които тя щеше да изпълни, бяха написани специално за Катя от Скот Дън - оркестратор и диригент на Холивуд боул оркестра, на който тя бе концертмайстор. Въпреки емоционалния шок, Дън взе трудното решение да пристигне в София за програмата, с която той и българските музиканти ще отдадат почит към изкуството и личността на Катя Попов. Скот Дън е сред близките колеги на цигуларката и до последно е бил в контакт с нея.   \n \t\n", "date": "2018.05.30", "title": "\"Синема виолино\" ще бъде в памет на Катя Попов "}
{"url": "http://www.duma.bg/node/167792", "text": "Всички помним впечатляващото творчество на един от най-големите български пианисти. Виртуоз, който вдъхваше живот на всяка мелодия и те понасяше с лекота и хармония, разказвайки история. В сряда вечерта ще чуем негови произведения, изпълнени от брилянтните музиканти, с които той работи дълги години във формацията \"Зона Ц\" - Веселин Веселинов-Еко (бас), Стоян Янкулов (барабани), Мирослав Иванов (китара) и Васил Спасов (пиано). Днес, 30 май, от 20 ч. в \"София лайв клуб\" ще си спомним за именития джаз творец Васил Пармаков, който преди две години отлетя към звездите, но остави трайни следи в сърцата на музиканти и приятели. Неговата музика я слушат някъде там... Билети ще се предлагат в клуба на цена 10 лева.   \n \t\n", "date": "2018.05.30", "title": "Концерт с музиката на Васил Пармаков"}
{"url": "http://www.duma.bg/node/167791", "text": "Издателство \"Ентусиаст\" и Сотир Гелев канят на представянето на книгата \"Как Лора се научи да брои до десет\" на 1 юни от 16 ч. в Книжния център \"Гринуич\" в София, бул. \"Витоша\" 37   \n \t\n", "date": "2018.05.30", "title": "Книжовна премиера"}
{"url": "http://www.duma.bg/node/167793", "text": "\"Софийски музикални седмици\" продължава днес, 30 май, от 19 ч. с концерт \"Звукови пространства\" в камерна зала \"България\". Участват Росен Идеалов - кларинет, Георгита Бояджиева - виолончело, Александър Василенко - пиано. Публиката ще чуе творби на Нино Рота, Васил Казанджиев, Йордан Дафов, Пиер Булез, Александър Цемлински. Цигуларката Лия Петрова ще свири произведения на Брамс и Бетовен със Софийската филхармония на 31 май от 19 ч. в зала \"България\". Диригентка е Хориа Андрееску (Румъния). По същото време в камерна зала \"България\" ще започне \"30 струни\" - концерт на мандолинния квартет \"Сезони\". Програмата съдържа творби от Големинов, Добри Христов, Парашкев Хаджиев, Ценко Минкин, Славчо Николов, Дора Драганова, Карлос Гардел и др. Клавирен рецитал на Атанас Куртев с произведения от Шуман предстои на 1 юни от 19 ч. камерна зала \"България\". На следващия ден от 19 ч. ще гледаме \"Дух и слово\" - концерт, изложба и филм по случай 90 години от рождението на Александър Танев, в зала НМА \"Проф. Панчо Владигеров\". С участието на Софийския камерен хор \"Васил Арнаудов\" с диригентка Теодора Павлович, Духовия квинтет \"Пилекадоне\", Инес Симеонова - пиано, Кирил Михайлов - тромбон. На 3 юни от 19 ч. в зала \"България\" ще пеят тенорите на Райна Кабаиванска. Диригент е Найден Тодоров, солисти са Андреа Каре (Италия), Давиде Риу (Корея), Рейналдо Раймирес-Дроз (Венецуела). Участва НФХ \"Светослав  Обретенов\" с диригент Славил Димитров. В програмата - арии и дуети от опери.  \nПрограмата продължава с \"Класика в жанра\" (6 юни) в камерна зала \"България\" - \"София квартет\",  ще изпълни творби на Моцарт и Бетовен. По същото време, от 19 ч., в зала \"Сълза и смях\" зрителите ще гледат \"Любов и ревност\" - две премиерни едноактни опери от Албена Петрович-Врачанска, спектакъл на Държавната опера в Стара Загора, диригент е Алекс Сансо (Испания). Клавирен рецитал на японския пианист Яске Хосака с произведения от Панчо Владигеров предстои на 10 юни от 11 ч. в Музикалната академия. Клавирен рецитал ще изнесе Джем Есен (Турция) на 11 юни от 19 ч. В програмата - творби на Джем Есен, Лист, Скрябин, Шопен. Рецитал \"Виена в три столетия\" на Ива Хьолцл-Николова - цигулка, и Флориан Крумпьок - пиано (Австрия), може да се чуе на 14 юни от 19 ч. в камерна зала \"България\", с творби на Бетовен, Брамс, Карл Шиске, Ерих Урбанер. Плевенската филхармония ще изнесе концерт на 18 юни от 19 ч. в зала \"България\" под диригентството на Йордан Камджалов. Ще звучат творби на Бричалди, Морлачи, Карули, Чайковски. Концертът \"Душата ми харесва песента ти\" е на 22 юни от 19 ч. в камерна зала \"България\". Участват Шири Хершковиц - сопран (Израел), Томина Първанова - арфа, Атанас Кръстев - виолончело, Мила Павлова - флейта. Те ще изпълнят творби на Равел, Уилям Май, Любомир Пипков. По същото време в Централния военен клуб ще свири Струнен квартет \"Големинов\" по случай 110 години от рождението на Марин Големинов. На следващия ден от 19 ч. отбелязват 50 години от създаването на Камерната капела \"Полифония\" с концерт под диригентството на Людмила Герова в камерна зала \"България\". В програмата - Марко Инджениери, Якобус Галус, Монтеверди, Хендел, Шуман, Чайковски, Дебюси и др.   \n \t\n", "date": "2018.05.30", "title": "Атанас Куртев с клавирен рецитал на \"Софийски музикални седмици\""}
{"url": "http://www.duma.bg/node/167771", "text": "\"Много неща се промениха. През шестте месеца на българското председателство за България вече има друго възприятие. Мисля, че стоим много добре на световната сцена.\" Това заяви в петък пред БНТ министърът на външните работи Екатерина Захариева в интервю, посветено на резултатите от европредседателството и на предстоящата на 30 май визита на министър-председателя Бойко Борисов в Москва, където той ще проведе срещи с колегата си Дмитрий Медведев и президента Владимир Путин.  \nБи било повече от странно Захариева да даде ниска оценка на свършеното през последните пет месеца, но дали казаното от нея за възприемането на България важи еднакво за всички държави, е голям въпрос. Има известни опасения, че в очите на московските си домакини Борисов е сформирал възприятие далеч от захаросаните внушения на външния му министър. Багажът, с който той отива в Кремъл, основно се състои от липса на доверие, шикалкавене, безгръбначие, скрита неприязън, агресия дори и откровени глупости. Това се натрупа от 2009 г. досега в българо-руските отношения, за времето откакто Борисов и неговите креатури от \"Дондуков\" 1 или \"Дондуков\" 2 се опитват да управляват страната. \nЩе се срамува ли Бойко Борисов по време на срещата си с Владимир Путин? Едва ли, той е известен гьонсурат. Но според руския външен министър Сергей Лавров Борисов все пак трябва да го е срам. Поне така мислеше първият дипломат на Русия през октомври 2015 г. по повод историческата реплика на Борисов пред Американската търговска камара в София. Тогава на 12 октомври премиерът каза: \"Признали сме \"Хизбула\" за терористична организация. \nСпрели сме три големи руски проекта \nСпрели сме руски самолети над морето. Това, ако не е партньорство, какво е?\" Репликата на Борисов накара Лавров ден по-късно да коментира, че с изумление е прочел как България се е отказала от енергийните проекти с Русия, включително \"Южен поток\", в интерес на САЩ. \"Смайващо е, че хората не се притесняват от такива изявления. Аз бих се срамувал пред избирателите, пред страната\", заяви първият дипломат на Русия. \nВсъщност, хвалбите на Бойко Борисов, че е причинил косвена вреда на Москва, имаха солидна предистория. През януари с.г. тогавашният вицепремиер Румяна Бъчварова заяви с апломб по повод отминалата визита на държавния секретар на САЩ Джон Кери: \"Нека не забравяме, че Борисов е премиерът, който спря три големи енергийни проекта - на газопровод, нефтопровод и ядрен проект. Това е силно политическо действие, което няма как да не бъде оценено от нашите партньори. В световно отношение това е изключително важно решение. До този момент на България се гледаше като евентуален скрит партньор на Русия. Сега се видя, че нашата позиция е действително последователна.\"  \nДа припомним, че само месец по-рано, на 2 декември 2014 г., руският президент Владимир Путин обяви, че прекратява проекта за транзитен газопровод през България \"Южен поток\". Пред Реджеп Ердоган той обяви, че \"Турски поток\" замества \"Южен поток\" и директно обвини за провала България, която още не беше дала финалното разрешително за строителство. От август София бе замразила всички дейности по проекта, защото ЕК започна през юни с.г. наказателна процедура срещу страната ни затова, че проектът \"Южен поток\" не отговаря на изискванията на Третия енергиен пакет.  \n\"Ако България е лишена от възможност да се държи като суверенна държава, то тогава поне да поискат пари от Еврокомисията за пропуснатите ползи, защото само преките приходи в българския бюджет от транзита биха били не по-малко от 400 млн. евро годишно\", каза тогава Путин. Т.е. руският лидер, след като през декември не много дипломатично е обявил, че България в лицето на Бойко-Борисовото правителство изпълнява чужда воля и не може да води суверенни преговори, през януари и октомври 2015 г. е намерил пълно потвърждение на тезата си в думите на вицепремиера Бъчварова и после на премиера. Само дето има малко разминаване. Путин кори страната ни, че е легнала на ЕК, а гербаджиите се лигавят пред американците. Май българите по-добре от Путин знаят, на чий бог са се кланяли, когато са решавали да навредят на страната си, за \nда ударят Русия по чужда поръчка Това, че лично Борисов, а и екипът около него осъзнават, че са навредили на интересите на страната, се потвърждава и от сегашното им поведение, тъй като поне дават вид, че се опитват да реанимират и АЕЦ \"Белене\", и под някаква форма \"Южен поток\". Гузната им съвест се прояви и при публичните самопризнания на министър-председателя от ГЕРБ по темата. \nПрез юли 2017 г., по време на среща с посланиците ни в Централния военен клуб, Бойко Борисов се разкри: \"Изпълнявахме абсолютно всички изисквания на ЕС, ние бяхме най-лоялният член на ЕС, дори понякога до глупост, защото когато спряхме \"Южен поток\", всички ни притиснаха - и Путин, и Лавров.\" На 30 януари 2018 г., по време на 12-та годишна среща на бизнеса с правителството, Борисов продължи с откровенията: \"Всички прогнози на анализаторите, че Украйна няма да бъде заобиколена, защото южното трасе са натовски държави, също се оказаха много погрешни... И на 1 януари 2019 г. ние ще осъмнеме с \"Турски поток\". Всички, които говореха, че руснаците нямали пари, нямало как да го построят, било дълбоко морето, какви ли басни не чух тогава, съобразихме се с нашата европейска лоялност, демонстрирахме я и в момента над 450 км от \"Турски поток\" са готови.\" (Към момента първата тръба на \"Турски поток\" вече излезе на брега при село Кайъкьой).  \nЕдиният от \"баснописците\" седеше тогава точно до Борисов, докато той мяташе гневни филипики, които бяха чисти саморазобличения за безгръбначие, липса на стратегическо мислене и загърбване на националния интерес Това беше Иван Кръстев, политолог, \"специалист по Русия\", \"любимец 13\" на дясноцентричните медии, човекът, изиграл по редица сведения изключително зловеща роля в провалянето на кандидатурата на Ирина Бокова за генерален секретар на ООН. Кандидатура, която беше подкрепяна от Москва и което май беше основният й грях. Това е още един куфар от багажа с \"постижения\" на Бойко Борисов в двустранните отношения, с който той ще отиде в Москва. Та същият Иван Кръстев, дни след спирането на \"Южен поток\", даде интервю за \"Дойче веле\", в което каза: \"В ситуация на санкции, евтин петрол и сриване на рублата, Русия просто няма пари за реализирането на този проект, а западните инвеститори изчакват да видят накъде върви Русия.\" Нищо в това изречение не е вярно. \"Южен поток\" щеше да бъде реализиран поне във варианта с две тръби, независимо от всичко, ако не беше целенасочената политическа игра срещу него от САЩ и Брюксел. Ролята на правителството на ГЕРБ, явно подкокоросвано на местна почва от такива като Иван Кръстев, беше незаменима при спирането на \"Южен поток\". И в Кремъл знаят това.  \nКато друг от \"баснописците\" на Борисов може да разпознаем бившия му министър на икономиката и енергетиката Трайчо Трайков, който от 2009 до 2012 г., докато беше в правителството на ГЕРБ, действаше всячески срещу проекта за АЕЦ \"Белене\", а по \"Южен поток\" явно работеше \"с отвращение\". Как иначе да си обясним, че за три години като министър така и не научи параметрите на сделката за газопровода. През ноември 2012 г., седем месеца след като беше изгонен от кабинета \"Борисов-1\" и веднага след като България и Русия подписаха споразумението за нашето участие в \"Южен поток\", той заяви пред \"Инвестор.бг\", че не е добре да се подписва окончателно споразумение, когато не са известни основните параметри на проекта. Е, аджеба, ти какво прави-струва три години в това правителство, бе, Трайков? Но тези въпроси трябваше да му ги задава Борисов, защото като негов работодател той носи отговорност, че е натоварил с изпълнението на стратегически за България проект лице, което след оставката си заяви, че \"Южен поток\" е \"хапче отрова с цветна захарна обвивка отгоре\" Дали Трайков е мислел същото и когато отговаряше за реализацията на проекта?  \nОтделен въпрос е чисто експертната пригодност на Трайков. През януари 2015 г. той заяви категорично пред Би Ти Ви: \"Турски поток\" няма да има!\", а предупреждението на директора на \"Газпром\" Алексей Милер, че от 2019 г. спира транзитът на газ през Украйна, бе определено от него като \"безсмислено говорене\". Слава Богу, Трайчо Трайков няма да бъде в правителствената делегация в Москва, сигурно и той се радва от това. \nТам няма да бъде и друг титан на гербаджийската \"експертиза\" - Делян Добрев. Той също каза тежката си дума за \"Южен поток\". През ноември 2012 г., като министър на енергетиката, Добрев отсече: \"Това е една тръба, която ние заравяме под земята. Това е проект, който е същият като всеки ВиК проект в тази държава, и такива имаме хиляди...\" Колко просто!  \nОбаче в делегацията, няма как, ще бъде Бойко Борисов, който също не страдаше от липса на оригинални идеи около \"Южен поток\". След посещението на Путин в София през ноември 2011 г. Борисов обясни чрез Би Ти Ви на народа идеята на проекта: \"Даваш територия, на която в момента има тръби, няма да режем гора - \nдо по-малките тръби, ще сложим по-големите Абе направо като във ВиК. Впрочем, това беше в годините, когато сегашният премиер не виждаше облаци над българо-руските газови отношения. След срещата си с Путин на 11 септември 2009 г. в Гданск той каза пред БНТ: \"По \"Южен поток\", проблеми няма... Според мен \"Южен поток\" може да стане и ще стане много по-бързо и затова ние трябва да си държим за участието там.\" През 2011 г., след втората среща с Путин в София, той потвърди: \"Южен поток\" е изцяло в плюс на България.\" После Борисов спря да се среща с Путин и започнаха протакания, предоговаряния на условията, на цената и т.н. В един момент параметрите по сделката дадоха основание на бившия енергиен министър от БСП Румен Овчаров да коментира: \"Правителството на ГЕРБ направи всичко възможно, за да направи проекта \"Южен поток\" неизгоден за България, или поне да бъде трудно обяснима изгодата за страната ни от този проект.\"  \nТук е мястото да припомним ключов момент от разговорите на Бойко Борисов с Путин в Гданск, където те се видяха за първи път. Като си дойде у нас, премиерът разказа в стил \"Искрено и лично\": \"Г-н Путин е един изключително опитен и бих казал професионален политик, вече толкова години във властта. Аз трябва да ви кажа, че европейските лидери се отнасят с изключителен респект и е привилегия да направиш среща с него... Но от всичко, казано от него, стана ясно, че те просто искат, когато е да, да е да, и когато е не, да е не...\" Прекрасно, а ти какво направи, Бойко? Години наред напред-назад, да видим, да изчакаме, да се запознаем, ама сега се обадиха европейците, пък то и американците, влезте ни в положение, ние не сме искали, ама така стана, сглупихме, сега, ако може да видим какво може да направим, да оправим нещата... А нещата не са добре  Борисов отива в Москва, за да иска или едната тръба на \"Турски поток\" да мине през България на път за Европа, или да получаваме директно газ по нов тръбопровод през Черно море, така че да не му замине \"хъбчето\". Борисов обаче не е в състояние да предложи нищо. Той е без доверие. Той няма козове. Той не е суверенен в решенията си. Той е зависим от началниците. А на началниците не им пука за България. Единият началник си оплете кошницата със \"Северен поток-2\", а другият началник е с трайно деструктивно поведение, за ужас на предния началник, и не може да бъде полезен. Трудно е да предугаждаме какво ще се случи, но все пак всички имаме интерес да бъде решено нещо в полза на българския национален интерес, който е да получаваме директно газ от Русия, без да се занимаваме с украинците и без да плащаме турска надценка.  \nКак изглежда всичко това за руснаците Ами вероятно като Тегли-Бутай изглежда. Така видя Борисов журналистът Андрей Колесников в статия от 2009 г. във в. \"Комерсант\", която нашумя и у нас. Като разказа за срещата между Путин и Борисов в Гданск, на която премиерът не е успял да отговори ясно и конкретно на въпросите на Путин за бъдещето на трите енергийни проекта, договорени при Тройната коалиция, руският журналист описа Борисов така: \"Дори лицето му издаваше, че е спортист, който не е научен да задава въпроси, както и да отговаря на такива. Просто Тегли-Бутай.\" \nТегли-Бутай (на руски Тяни-Толкай) или Бутни-Дръпни, е персонаж от детските книжки на Корней Чуковски за д-р Охболи и от тези за д-р Дулитъл на Хю Лофтинг. Това е животно с две глави, едната от които се намира на мястото на задника му. \nНа добър път и успех, министър-председателю! \n    \n \t\n", "date": "2018.05.30", "title": "Тегли-Бутай пак среща Путин "}
{"url": "http://www.duma.bg/node/167794", "text": "Завръщането на акад. Пламен Карталов към \"Янините девет братя\" от Любомир Пипков е с най-новата му постановка в Софийската опера, с която тръгна към една от най-великите световни оперни сцени - Болшой театър. Но завръщането има и друг резултат - в навечерието на гостуването в Москва излезе книгата на Карталов \"Янините девет братя. Режисьорски проекции\", издание на \"Захарий Стоянов\". Тя ще бъде представена на 31 май от 18 ч. в големия салон на БАН.  \nНяма съмнение, че \"Янините девет братя\" е въздействащ иносказателен шедьовър от миналото, отправен към бъдещето. И постановките на шедьовъра на \"поета на звуци\" в ново време се превръщат в разтърсващи събития. Разтърсват, защото родовата мощ на едно българско семейство, българската земя и Родината тук имат еднакво свързано значение. Тяхната свързаност е в общото им страдание. И съвременникът чувства това. Пламен Карталов още като студент в Музикалната академия прави драматургично-музикален анализ на оперния шедьовър на Пипков и в обсъжданията има подкрепа на Маестрото, за да се превърне по-късно операта \"Янините девет братя\" в негова \"Библия\" за драматургичен и режисьорски анализ.   \nКнигата на Карталов е разделена на четири части, в които се разглеждат стилът, идейно-съдържателните характеристики, музикалният език и особеностите на драматургията. Появяването на \"Янините девет братя\" е неотделимо от  атмосферата на 20-те и 30-те години на ХХ век и движението \"Родно изкуство\", на тази новаторска епоха е посветена първата част. Втората разкрива родословието на оперното либрето. Третата част е наречена \"Поглед от партитурата\" и разглежда особеностите, структурата и изразните средства на музикалното действие, докато следващата е проекция на музикалната драматургия и сценичния прочит на произведението, затова се нарича \"Поглед от сцената\". Книгата припомня както шумния успех на премиерата на \"Янините девет братя\" на сцената на Народния театър през 1937 г., така и следващите нови музикално-сценични версии през 1961, 1979 и 1984 г. - две софийски, по една в Стара Загора и Русе. Последната постановка според доц. д-р Лъчезар Каранлъков има стойност на творчески подвиг на Софийската опера и на акад. Пламен Карталов. Може би защото защитава това, което представлява \"най-българската опера\": трагизъм в музикалната драматургия, отличаващ се с шекспировски измерения, разгръщащ се на фона на \"традиционния\" фолклорен битовизъм, зареден с ярка обществена актуалност и философско-етична извисеност. Книгата се обогатява и от приложенията, в които са представени народни песни, от които са почерпени мотивите в либретото, разказа на Никола Веселинов, който стои в неговата основа, а така също дискусията около операта, както и отзивите за постановките й. Цялото това богатство на изложението и приложенията е подкрепено от богат илюстративен материал. Любомир Пипков и неговият шедьовър с превъплъщенията му заслужават тази книга. \n    \n \t\n", "date": "2018.05.30", "title": "\"Янините девет братя\" - най-българската опера  "}
{"url": "http://www.duma.bg/node/167775", "text": "\"Най-развалената система на прехода е системата, която се грижи за здравето на българина\" - Г-н Кутев, на срещата в Албена сравнихте днешното ни здравеопазване с наклонената кула в Пиза и изразихте опасения, че тя ще падне... \n- Здравеопазването ни е ерозирано здание. Здание, което е пред разруха, и единственото, което правим всъщност, е да го закрепваме, да го подпираме отнякъде с разни неща, за да не падне. А то ще падне. И всички знаем, че ще падне. Дали ще падне след година или след десет, е въпрос на това как го оценяваме и какви са стимулите, които ще му дадем, но то няма как да остане така. Това е общата ситуация днес в здравеопазването ни. \nФакт е, че номиналните суми, които влизат в здравеопазването сега в сравнение с преди 27 години, са два пъти по-големи. Т.е. на практика то би трябвало да е два пъти по-финансирано. Има наистина много нова техника, тя е вече на съвсем друго ниво и това е безспорно. Обаче в същото време съм убеден, че системата не работи добре и тя не работи в полза на гражданите. \n- БСП като опозиция често обсъжда  проблемите на здравеопазването. Как виждате излизане от днешния колапс в тази сфера? \n- Можем да решим част от нещата, които все пак в момента са належащи. Можем да обърнем прожекторите в определена точка и да принудим властта да вземе решения по някои ключови проблеми. Още от момента на създаване на търговските дружества в болниците бяхме против, през цялото време сме били против. И сега, на семинара, достатъчно ясно се заяви същата позиция. Специалистите в сектора казват: огромен проблем са търговските дружества, огромен проблем са пътеките и начинът, по който те се правят. Това е фундаментът на българското здравеопазване, начинът, по който е направено в момента. Затова казвам, че това е кула, която ще падне. Защото тя в основата си е заложена грешно и оттук нататък или някой ще я промени изцяло, или тя ще се срути и пак ще трябва да понесем негативите на абсолютно срутено, разрушено здравеопазване, при това с всичките пари, които са вложени в него. \n- При тази демографска криза, която е в България, при тази ниска раждаемост и висока смъртност, застаряване... \n- Точно така, при всичките негативи в развитието, които ни съпътстват. Но те са негативи, защото всъщност най-развалената система на прехода е системата за здравеопазването. Не смятам, че има система, която става по-добра, може да има, но не се сещам. По принцип всички системи се развалиха, икономиката не работи добре, образованието до голяма степен се провали като качество и т.н. Но здравеопазването е системата, която е с най-скъпата цена за обществото. Не заради парите, които се влагат, а заради това, че струва човешки животи и човешки нещастия. И именно затова една социална и съвременна държава няма как да работи с това ниво на здравеопазване, което имаме днес. И то при положение, че все още имаме много добри лекари, които за съжаление все повече заминават, няма да изграждаме здравеопазване от нулата. Има хора, които знаят как да го направят, има хора, които могат да лекуват, има много техника, която е натрупана през годините. Просто тези неща трябва да се сложат на верните основи. И това може да стане за много кратко време, стига обаче да се намери онзи политик и онази политическа сила... \n- Специалисти са на мнение, че резките движения в областта на здравеопазването не са много полезни... \n- То или ще стане за много кратко време, или няма да стане. Тази реформа и тази промяна, ако не се прави рязко и не се прави от хора, които много добре знаят какво искат да постигнат, ефект няма. По принцип реформите могат да се правят само в първите няколко месеца, когато дойдеш на власт, докато все още имаш някакъв кредит на доверие. Тогава трябва да се правят ключовите реформи и те трябва да станат много бързо. Защото иначе, особено в здравеопазването, става дума за огромни интереси, за милиарди. Ако се забавиш повече от 3 месеца, тези милиарди ще се организират срещу теб и никаква реформа няма да направиш, защото те ще те свият. Това трябва да се направи бързо, много премислено, но трябва много да е наясно човекът, който се заеме с това. \nДали има такъв човек? Много се надявам да го има. Честно казано, сега не мога да формулирам кои са хората, но вярвам, че в България има отдадени хора на обществото. Вярвам, че вече обществото е достигнало критичната маса, когато вече не иска да понася негативите. Трябва да намерим хората, които са в състояние да обърнат системата и да направят така, че да работи. \n- Привърженик сте на т.нар. локални каузи в сферата на здравето. Вашата собствена май са хората с увреждания, а сте и председател на комисията по жалбите на гражданите в 44-то НС. \n- Да, това са хората, чиито проблеми не се решават от дълго време. Опитвам се да работя с хората с увреждания, защото те нямат дълъг хоризонт. Част от тях, особено децата с увреждания, не могат да чакат. Ако системата не се погрижи за тях сега, след 2-3 години може да ги няма, и част от тях няма да ги има. Така че съм се заел точно с каузите, които са неотложни, които са просто задължение на обществото. \nДруг много ключов проблем е този с белодробните трансплантации. В България по принцип не се правят белодробни трансплантации, но в последните няколко години се направиха 7 такива операции на българи във Виена. От година и половина обаче се оказва, че нашият договор с Евротрансплант не работи и болницата, която досега оперираше тези болни във Виена, отказва да приема нови, най-вероятно, защото нещо не е разплатено. Със сигурност нещо не е договорено с българското правителство и съответно с министерството. Това е огромен проблем. В момента има 14 човека, които чакат за трансплантация, двама починаха миналия месец. Ако в близката половин година този казус не се реши, още десетина човека ще си заминат пред очите ни. А всички 7, които бяха трансплантирани през последните години, оживяха и в момента се радват на сравнително добро здраве. Т.е. става дума, че политиката в най-директния смисъл убива. \n- Хората вече започнаха да протестират с такива лозунги. \n- Да, това казваха хората с увреждания: \"Системата ни убива\". Ето го директното обрисуване на това какво се случва. \n- За съжаление, много категории българи трябва да тръгнат с такива лозунги. \n- За съжаление е точно така. Локалните каузи могат да помагат, но по този начин не се решават големите проблеми. Междувременно, докато чакаме месията, те също имат своето място. Между другото, има ситуации в световната история, в които е по-добре да падне кулата, за да се започне отначало, отколкото да се крепи безкрай. За съжаление. Това е революционен изход, но съм  сигурен, че бъдещите 1-2 правителства на България, ако не се занимават със здравеопазването пряко и рязко, просто ще стане страшно. Това е толкова ключов въпрос в момента за държавата, че вече няма политическа власт, която може да си позволи да не го изведе в абсолютен приоритет. \n- Има мнения, че политиката няма място в здравеопазването. \n- Не, напротив, няма как. Политиката има място навсякъде. За добро или за лошо, но тя е ключова. Без политика няма как да се получи реформата. Напротив, политиката трябва да я направи. Друг е въпросът, че оттам нататък политиката няма място в това дали ще е член на БСП или няма да е член на БСП шеф на някоя болница. Но иначе здравеопазването, като всяка от системите в обществото, се води от политика и се управлява чрез политика. И тук има няколко принципа, които бяха нарушени през последните години, единият от които е ролята на държавата. За 27 години тотално избягахме от смисъла и от ролята на държавата в обществото. Сега вече  виждам, че даже десни хора разбират, че това е грешка и че трябва да върнем ролята на държавата в здравеопазването и в цялото общество. Тази емигрирала, избягала от задълженията си държава, е вредна за всички. Вече го разбираме и трябва да я върнем обратно. \nКогато говорим за връщането на държавата, не става дума да национализираме и да връщаме това, което беше преди 10 ноември. Става дума да върнем онези сектори, които са ключови и са държавни. Те са обществени по същността си, каквато са огромна част от здравеопазването, голяма част от енергетиката, от образованието и т.н. Тези сектори трябва да станат приоритет на държавата отново.     \n \t\n", "date": "2018.05.30", "title": " Наклонената кула на здравеопазването при ГЕРБ е пред падане  "}
{"url": "http://www.duma.bg/node/167800", "text": "Точно когато всички очакваха края на драмата, обхванала Италия след изборите през март, ситуацията рязко зави към изостряне на страстите. След като в неделя номинираният за премиер от крайнодясната \"Лига\" и \"Движение 5 звезди\" Джузепе Конте представи състава на кабинета си на президента Серджио Матарела, последният реши да подложи крак на описваната като \"антисистемна\" коалиция и наложи вето на новото правителство. \nТова, разбира се, веднага предизвика буря от реакции както от политици, експерти и наблюдатели, така и от обикновени граждани. В понеделник Италия беше най-обсъжданата тема в социалните мрежи, а както обикновено, в такива поляризиращи ситуации мненията варираха от \"Осанна\" до \"Разпни го\". Лидерът на \"5 звезди\" Ди Майо беше толкова бесен, че дори заплаши с импийчмънт президента. Неговият колега от \"Лига\" (известно доскоро като \"Северна лига\", но сменила преди изборите имиджа, така че да привлече бюлетините на гласоподавателите и от другите региони на страната) Матео Салвини пък се закани, че ако Матарела не му даде нова дата за избори, ще организира поход до Рим с привържениците си. \nЗаплахите за импийчмънт обаче нямат особен шанс за материализация, тъй като президентът формално не е извършил никакво нарушение на законите. Съгласно италианската правна уредба именно той е този, който утвърждава кабинета, а парламентът се произнася едва след това. Остава само един вариант - \"държавна измяна\". Макар че мнозина италианци вероятно се чувстват така, правото е строга материя и това е изключително трудно за доказване. Още повече че както вече споменахме, Матарела има силен контрааргумент Ц той просто си е вършел работата. Неслучайно призивите на Ди Майо не срещнаха подкрепа от другите партии. Дори Салвини, който веднага обвини Матарела, че е действал под външен натиск, не бе особено ентусиазиран от идеята за импийчмънт. Така лидерът на \"5 звезди\" остана де факто сам в искането си, а е твърде вероятно, след като мине силната му емоция от проваленото правителство, да смекчи тона. \nВ този смисъл искането на Салвини за нови избори е доста по-реалистично и по всичко личи, че това ще се случи съвсем скоро, като се има предвид кого Матарела номинира за служебен премиер. Карло Котарели е бивш висш служител на Международния валутен фонд и привърженик на строгите бюджетни икономии. На практика няма никакъв шанс той да бъде одобрен от парламента, където Ди Майо и Салвини разполагат с мнозинство. В такъв случай на Котарели не остава нищо друго, освен да заведе страната до нови избори през септември или най-късно октомври тази година. \nЕврото като \"цивилизационен избор\" \nФормалната причина Матарела да не одобри предложения му кабинет е присъствието в него на 81-годишния Паоло Савона, който трябваше да оглави икономическото министерство. Според италианския президент Савона е противник на еврото и ЕС и дори възможността такъв човек да получи един от най-отговорните постове в държавата не трябва да бъде допускана. Наистина Савона е критикувал еврозоната, но има всички необходими квалификации за министър на икономиката, а преди изборите изрично бе заявил, че ще се съобразява с настоящата ситуация. Още повече че излизането от еврото бе премахнато от предизборната програма на победилите партии и не присъства и в коалиционното споразумение между \"Лига\" и \"5 звезди\". В речта си в неделя обаче Матарела заяви, че \"еврото е фундаментален избор. Ако искаме да го дискутираме, това трябва да стане по сериозен начин\". И ако тук все пак може да се намери някакво основание за действията на Матарела, то привикването на Котарели може да предизвика само изумление. Почти 70% от италианците гласуваха на изборите за точно обратното на това, което представлява Котарели. Да предложиш човек като него точно в този момент означава единствено да налееш масло в огъня Ц тъй като Матарела не може да не е знаел, че неговата номинация няма никакви шансове за успех. Остава загадка чия точно воля изпълни италианският президент с тази номинация (категорично не може да става дума за народната такава), но със сигурност даде много силен повод на Салвини да говори за финансово робство, за диктат от страна на Берлин, Брюксел и международните финансови институции, а на Ди Майо да иска неговото отстраняване. Независимо какви са били съображенията на Матарела за този избор, можем да кажем, че това беше голяма стратегическа грешка, доколкото той може да спечели настоящата битка, но по всичко личи, че ще загуби войната. \nЛогично Салвини веднага \"брандира\" предстоящите избори като избор на живот и смърт. Лидерът на \"Лига\" още в понеделник заговори, че това ще бъде референдум за бъдещето на Италия. Гласоподавателите бяха призовани да пуснат бюлетина като акт на освобождение от тиранията на външните сили. Вероятно това ще подейства, като се има предвид, че социологическите проучвания показват, че подкрепата за партията на Салвини се е покачила с около 10% за двата месеца след изборите. Интензификацията на риториката и качването на залога, превръщането на едни рутинни парламентарни избори в националноосвободителна борба ще играе само в полза на Салвини. Още повече че имаме ясно очертана фигура на врага, персонифицирана от Котарели. Печеливши и губещи Междувременно се появиха коментари, че всичко това е било много умел ход на Салвини от самото начало, тъй като той не иска да управлява в коалиция с Ди Майо, предвид, че с нарастващата подкрепа за себе си има реален шанс да управлява самостоятелно при повторение на вота наесен. Неговите заявки наистина бяха такива, но после все пак склони да преговаря с \"5 звезди\" и дори се стигна до написването на управленска програма и номиниране на кабинет. Сега, несъмнено отчитайки шанса за себе си, лидерът на \"Лига\" веднага настоя за нови избори. В подкрепа на тезата, че Салвини умишлено е искал да провали създаването на ново правителство, говори и фактът, че предложеният за министър на икономиката Савона е номинация именно на Салвини, въпреки че той много добре е знаел каква ще бъде реакцията на президента и въпреки призива на Матарела партиите да излъчат някого, който да не всява страх у привържениците на еврото и вездесъщите международни пазари (в случая пазарите наистина имат значение, доколкото Италия има един от най-високите държавни дългове в света и е в тежка икономическа ситуация). Но Салвини твърдо отказа да промени кандидатурата и това доведе до настоящата безизходица. \nПовечето коментатори в Италия смятат, че макар подкрепата за \"5 звезди\" да остава почти същата, в стремежа си да получат властта на всяка цена те са били изиграни майсторски от \"Лига\". Първо, макар \"5 звезди\" да е най-голямата партия в парламента, тя се принуди да направи значителни отстъпки пред хората на Салвини, за да се стигне до коалиция. Второ, след това развитие на нещата Ди Майо изглежда като слаб лидер, тъй като, вместо да изиска от коалиционния си партньор да смени номинацията на Савона, той застана зад него. Така хем сдаде лидерството на Салвини, хем се провали в опита си да управлява. \nВъпросите отвъд Италия Разигралото се на Апенинския полуостров в последните дни поставя някои остри въпроси за бъдещето на страната, но и на целия континент. На първо място, изниква въпросът има ли наистина демокрация в Европа, или тя наистина е управлявана от Брюксел и Берлин, както твърди Салвини (а и не само той)? Ако се съди по действията на президента Матарела, напълно възможно е да му е бил оказан натиск отвън. В такъв случай евроскептичните настроения тепърва ще се засилват. Не само в Италия, а и на много други места в ЕС. Очевидно е, че хората в Европа чувстват, че не са представени във властта, това усещане е много осезаемо навсякъде от Лондон до Атина. Докъде са готови да стигнат евроелитите, за да запазят сегашния политически и икономически ред? И дали това не означава отлагане на неминуемото, като при това цената, която ще бъде платена после, няма да е много по-висока? Еврото може и да е \"фундаментален избор\", дори \"цивилизационен избор\", както обичат да ни повтарят у нас, но това значи ли, че е неотменим? И кой определя \"цивилизационния избор\" - не бяха ли това хората и не беше ли това демокрацията? Имаме ли право да променяме мнението си или след като сме избрали \"правилната\" посока веднъж, вече нямаме право да се отклоняваме от курса? Все важни въпроси, на които засега много от влиятелните европейски политици и бюрократи като че ли не само не могат, но и не искат да дадат отговор.  \nПреди време един влиятелен мислител беше обявил \"края на историята\". Италия обаче е поредният пример, че историята не само не е свършила, тя продължава да се пише. За Италия следващата глава започва най-късно наесен. \nЛидерът на \"Движение 5 звезди\" Луиджи Ди Майо преди участието си в предаване по държавната телевизия RAI Uno в понеделник вечерта с тема \"Избори през септември или октомври?\". На заден план се виждат образите на президента Матарела и номинирания за служебен премиер Котарели\n   \n \t\n", "date": "2018.05.30", "title": "Италия е изпит за Европа  "}
{"url": "http://www.duma.bg/node/167801", "text": "Четиригодишното издирване на изчезналия полет MH370 на Malaysia Airlines приключи, след като е било прекратено последното, частно финансирано издирване, съобщава БиБиСи. \nАмериканската компания Ocean Infinity използваше дълбоководен кораб, за да проучи голяма част от южната част на Индийския океан. Но той не е открил нищо и правителството на Малайзия обяви, че няма намерение да започва каквито и да е нови издирвания. \nСамолетът изчезна на 8 март 2014 г., летейки от Куала Лумпур за Пекин с 239 души на борда. Официалните усилия за издирването на MH370 бяха прекратени през миналата година, а все още има ожесточени дебати за това какво се е случилото с полета. \nOcean Infinity са обследвали район от около 80 000 кв. км, използвайки флотилия от осем мини подводници. Влошаването на времето в района, след като зимата там наближава, сега прави невъзможно да се работи в следващите няколко месеца.     \n \t\n", "date": "2018.05.30", "title": "Прекратиха издирването на полет MH370"}
{"url": "http://www.duma.bg/node/167803", "text": "Коалиционното правителство на Австрия планира да ореже социалните помощи за чужденците, включително и бежанците. С предложението кабинетът рискува нова съдебна битка и опозиция от ЕС, информира Ройтерс. През март Конституционният съд блокира социалната реформа на местно ниво. Властите искаха чужденците да са живели в Австрия най-малко пет или шест години, за да получат минимална социална помощ. При тази система се предвиждаше и намаляване на помощите за бежанците през първите пет години. \nСлед решението на съда в понеделник кабинетът представи изменен план, в който е заложено социалната помощ за бежанец на месец да е в размер на 563 евро. Нараства до 863 евро (колкото получават австрийските граждани), ако чужденецът вземе езиков тест. \nОсновното правило, което ние ще въведем, е, че немският ще стане ключ за достъп до пълна минимална социална помощ, каза Курц на пресконференция. Това означава, че който има незадоволителни езикови умения, няма да може да подава документи за пълна минимална социална помощ, разясни премиерът. Курц добави, че е \"плашещо\", че повечето от хората на минимална социална помощ са във Виена и почти половината от тях са чужденци.   \n \t\n", "date": "2018.05.30", "title": "Австрия ще реже помощи за мигранти"}
{"url": "http://www.duma.bg/node/167804", "text": "Трима души загинаха при въоръжена престрелка в белгийския град Лиеж, нападателят е ликвидиран. \nСред убитите са двама полицаи и един случаен минувач, нападателят е ликвидиран, още двама служители на реда бяха ранени, съобщиха държавната телевизия RTBF и вестник \"Суар\". Инцидентът е станал около 10:30 сутринта. Мъжът първо започнал да стреля в кафене. След това взел чистачка за заложник и се скрил в близко училище. Впоследствие бил ликвидиран. \nСпоред други информации стрелецът открил огън около автобус на градския транспорт, а после влязъл в училище, откъдето са се чули множество изстрели, включително от автоматично оръжие. \nМедии твърдят, че първоначално нападателят е имал само нож, с който е посякъл полицаите, а след това ги е застрелял със служебното им оръжие. По пътя си той убил младеж, който се намирал в автомобила си. \nПо информация на в. \"Соар\" престъпникът е отнел оръжието на полицай при рутинна проверка на документи, застрелял е него и партньора му, а също така, вероятно случайно, убил пътник в преминаваща по улицата кола. \n\"Нападателят беше елиминиран от спецчастите на отдела за борба с тероризма\", каза кметът Лиеж Уили Демейр, който пристигна на мястото на събитието. Той съобщи, че \"ситуацията е под контрол и учениците от съседната гимназия са в безопасност\". За съдбата на заложницата засега не се съобщава нищо. \nС разследването се е заел Федералният антикризисен център в Белгия, написа в своя Twitter профил министърът на вътрешните работи Ян Ямбон. \nСпоред телевизията най-вероятно става въпрос за \"терористично нападение\". \n\"Има елементи, които сочат, че това е терористичен акт\", каза Ерик Ван Дер Сипт, говорител на белгийската федерална прокуратура. \nТелевизия Ер Те Ел съобщава, че престъпникът се казва Бенжамен Ерман, роден през 1982 година. Той е излязъл вчера от затвора, където е излежавал присъда за углавно престъпление, което не е свързано с тероризъм. Там обаче той общувал с \"радикализирани затворници\", добави телевизията.   \n \t\n", "date": "2018.05.30", "title": "Бивш затворник уби трима в Белгия"}
{"url": "http://www.duma.bg/node/167805", "text": "Израeл се е съгласил да допусне сирийски правителствени войски до северната си граница. Това съобщи Втори канал на националната телевизия, позовавайки се на анонимен високопоставен служител.  \nДоговореността е постигната с посредничеството на Русия, уточни телевизията. \"Тя (договореността - ред.) предвижда, че армията на президента Башар Асад ще заеме позиции по границата с Израел, а в замяна руснаците обещават, че там няма да има присъствие на Иран и на \"Хизбула\", казва се в съобщението. \"Хизбула\" е проиранско шиитско движение в съседния Ливан, неговите военни части се бият на страната на Башар Асад.   \nВ понеделник руският министър на външните работи Сергей Лавров заяви, че по южната граница на Сирия трябва да има само правителствени армейски части.  \nРайонът по израелско-сирийската демаркационна линия влиза в южната зона за деескалация, създадена през 2017 г. по договореност между Русия, САЩ и Йордания. Тази зона е част от общо 4-те такива зони в други части на Сирия, създадени благодарение на Астанския преговорен процес с участието на Русия, Турция, Иран и правителството на Сирия. \nИзраел отдавна се безпокои от разполагането на ирански военни бази по границата му със Сирия и последователно извършва акции и удари за унищожаването на съответните обекти - главно бази и оръжейни складове на \"Хизбула\". По-рано този месец, по-точно  на 8 май, израелската войска засече \"необичайна активност\" на иранските военни части в Сирия. Тогава тя предупреди, че е започнала подготовка за възможна атака на противника. Израелската армия увери, че е готова за \"различни сценарии\" и ще даде \"решителен отпор на всяка агресия\".  \nПрез нощта на 10 май Израел заяви, че иранските сили в Сирия са обстрелвали Голанските възвишения, последва и съответната израелска атака. Тогава някои военни експерти допуснаха, че подкрепата на САЩ за Израел може да изостри сирийския конфликт и да предизвика война в Близкия изток.  \n\"Дума\" припомня, че на 9 май израелският премиер Бенямин Нетаняху бе в Москва по случай празника на победата и води преговори с президента Владимир Путин. Основната тема на разговорите бе именно безпокойството на Израел от иранското военно присъствие по границата му със Сирия. Очевидно сегашната договореност е плод на тези преговори.  \nМеждувременно в понеделник руски изтребители Су-34 извършиха прихващане на два израелски бойни самолета. Инцидентът е станал във въздушното пространство над ливанския град Триполи, откъдето израелските изтребители се изтеглили. Не се съобщава колко руски бойни самолети са били задействани в акцията, но по предварителни данни те са участвали в учения над Средиземно море и се озовали в небето над Ливан поради лошото време. Израел още не е коментирал инцидента. Между Москва и Тел Авив има споразумение за избягване на конфликтите във въздушното пространство, по тази причина двете страни са в постоянен контакт. Коментар на 12 стр. \n    \n \t\n", "date": "2018.05.30", "title": " Израел допусна армията на Асад по северната си граница "}
