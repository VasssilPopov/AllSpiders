{"url": "https://duma.bg/chez-napuska-i-rumaniya-n195538", "text": "Акционерите в чешката транснационална енергийна компания ЧЕЗ одобриха новата бизнес стратегия, която включва продажба на чуждестранните активи в Румъния, информира местната румънска медия \"Ziarul Financiar\". Компанията възнамерява да се концентрира върху операциите и инвестициите си на местния пазар. Ройтерс съобщи в края на май, че ЧЕЗ планира да продаде активите си в България, Румъния, Турция и Полша, за да се фокусира върху вътрешния пазар. Евентуален купувач на активите на ЧЕЗ в Румъния е държавната енергийна компания Electrica. Корина Попеску, шеф на Electrica, потвърди информацията.", "date": "2019.07.09", "title": " ЧЕЗ напуска  и Румъния"}
{"url": "https://duma.bg/bedstvenoto-polozhenie-vav-vetren-prodalzhava-n195533", "text": "Повече от три дни продължава бедственото положение във Ветрен. Септемврийското село е с разорани улици след поройните дъждове, а едно от унищожените трасета се оказа предизборен подарък от настоящия кмет на Септемрви Марин Рачев от ГЕРБ. Пътят е бил изграден преди четири години без проект и разрешение от АПИ, като средствата са били осигурени от гербаджията в качеството му на кандидат за градоначалник. Подаръкът обаче е недовършен - така и не е положен втори асфалт и не е извършена нивелация. Кметът на Ветрен Радослав Лютаков твърди, че от Пътната агенция така и не са реагирали на многократните искания ремонтът да бъде довършен. От АПИ обаче твърдят, че акцията на Рачев е била незаконна и не е имало разрешение и проект за асфалтирането. Полагането на асфалта през септември 2015 г. било директно върху пясъка, а на места поради бързането и направо върху паветата, припомня пазарджишкото издание \"Виделина\". Изпълнител е фирма \"Чепинска кариера\", контролирана от приближени на Марин Рачев. Тогавашното ръководство на община Септември дори подало сигнал за незаконното асфалтиране до пътната агенция и последвал писмен отговор, че тя нямала нищо против. Кметството във Ветрен първо искало държавата да дооправи трасето, после решили да го направят със 150 000 лв. от община Септември, но и за това продължават да чакат разрешение. От АПИ поеха ангажимент да възстанови пътя и се очаква ремонтните дейности да започнат днес. Кметът на Септември бе замесен в скандали още преди да бъде избран. Фирма на Рачев бе уличена в незаконен добив на инертни материали от река Чепинска. В средата на май гербаджията получи условна присъда от 2,5 г., защото като едноличен търговец е укрил данъци за близо 120 хил. лв. Отделно Рачев е заподозрян за ощетяване на общината с обществени поръчки.", "date": "2019.07.09", "title": "Бедственото положение във Ветрен продължава"}
{"url": "https://duma.bg/albaniya-i-kosovo-se-yadosaha-na-bosna-n195544", "text": "Албанският външен министър Гент Цакай обяви, че страната му няма да участва в срещата на върха на Процеса за сътрудничество в Югоизточна Европа (ПСЮИЕ), която ще се проведе в Сараево и Яхорина на 8 и 9 юли. Цакай написа в социалната мрежа туитър, че отношението на домакина Босна и Херцеговина към Косово е неприемливо и пречи да се създаде атмосфера на доверие, добросъседски отношения и стабилност. \"Няма сътрудничество без равно третиране. Ние сме заедно\", пише албанският министър Цакай, който е от Косово. Според албански медии президентът на Косово Хашим Тачи е информирал, че в неделя е получил покана да присъства на срещата на върха с обяснителна бележка преди името на Косово за разлика от други държави, и заяви, че го е отхвърлил. По-рано министърът на външните работи на Косово Беджет Пацоли също заяви, че делегация от Прищина няма да участва в срещата поради начина, по който БиХ като домакин третира страната му. \"Начинът, по който те мислеха да третират държавната делегация на Косово, е неприемлив и хвърля сянка върху наскоро приключилата среща на върха в Познан в рамките на Берлинския процес, където показахме волята да бъдем конструктивни в регионалните инициативи и организации. За съжаление, тази воля е разбрана погрешно от настоящия председател на президентството на БиХ\", твърди Пацоли. Босна и Херцеговина пое председателството на ПСЮИЕ през април 2018 г. от Словения. В предстоящата среща ще участват висши делегации на участващите страни в процеса, представители на Европейския съюз и Съвета за регионално сътрудничество (СРС). Фокусът ще бъде настоящият импулс за интеграцията в ЕС, дейностите за създаване на мрежи в региона и в по-широк кръг като предпоставка за устойчиво развитие на страните участнички. Междувременно сръбският президент Александър Вучич подчерта вчера пред агенция Танюг, че въпросът за Косово и Метохия трябва да бъде решен от сърби и албанци и че вероятно вече би могло да има договор, \"ако бяхме оставени на мира от някои хора\". Вучич коментира изявлението на бившия шеф на ЦРУ на Балканите Стивън Майер, който заяви в сутрешна програма на РТС, че сърбите и албанците трябва да се споразумеят, както си знаят. Сръбският президент заяви, че подкрепя това мнение.", "date": "2019.07.09", "title": "Албания и Косово се ядосаха на Босна"}
{"url": "https://duma.bg/london-izdirva-koy-e-izdal-informatsiya-na-poslanik-n195537", "text": "Британското правителство започна разследване на изтичането на информация от паметни записки на посланика на страната във Вашингтон, в които той нарича администрацията на Тръмп \"неспособна, некомпетентна и нестабилна\". Външният министър Джереми Хънт, претендент за нов премиер на Великобритания, заяви, че написаното от посланик Ким Дарък е негово лично мнение, а не становище на британското правителство. В паметните записки на Ким Дарък се казва, че Белият дом е \"уникално нефункционален и разединен\" под ръководството на Доналд Тръмп. Депутатът от Консервативната партия Том Тугенхат, който е председател на парламентарната комисия по външни работи, заяви, че отговорните за изтичането на информацията трябва да бъдат подведени под съдебна отговорност. Той обаче защити Ким Дарък с аргумента, че работата на посланика е да представлява интересите на британския народ, а не \"чувствителността на Съединените щати\". Лидерът на партията \"Брекзит\" Найджъл Фараж критикува Ким Дарък за коментарите му и допълни, че \"той е напълно негоден за тази работа и колкото по-скоро бъде отзован, толкова по-добре\". Според министъра на правосъдието Дейвид Гоук работата на посланиците е да дават \"честен и неподправен съвет на страната си\". \"Позорно е, че е изтекла информация, но ние очакваме от нашите посланици да казват истината - такава, каквато я виждат\", допълни Гоук. Самият Доналд Тръмп заяви пред журналисти в Ню Джърси, че \"посланикът не е направил добра услуга на Великобритания\".", "date": "2019.07.09", "title": "Лондон издирва  кой е издал  информация на посланик"}
{"url": "https://duma.bg/obviniha-dvama-generali-ot-%E2%80%9Evoenna-informatsiya%E2%80%9D-n195532", "text": "Шефът на служба \"Военна информация\" Пламен Ангелов и неговият предшественик Светослав Даскалов са обвинени от прокуратурата за длъжностно престъпление. От държавното обвинение разпространиха съобщение, от което става ясно, че от двамата ще се търси отговорност за 504 достъпа до класифицирана информация на НАТО и ЕС в нарушение на закона. Според прокуратурата между април 2016 и май 2019 г. разрешенията за достъп до данни с гриф \"Секретно\" и \"Строго секретно\" са издавани от служител по сигурността във военната служба, а не както е по закон - от ръководителя й. По този начин са подписани общо 504 разрешения. В съобщението не се уточнява на кого е предоставена информацията, нито дали е констатиран теч на данни. \"И двамата директори на службата за сигурност - С.Д. и П.А., не са изпълнили задълженията си по служба за организиране и контролиране на дейностите по защита на класифицираната информация и са допуснали служителите по сигурността на информацията да издават разрешения за достъп за нива на класификация, които нямали право да издават, тъй като е изключително правомощие на директора\", пишат от прокуратурата. В съобщението се уточнява, че докато разследването тече, ще се събират доказателства и за злоупотреби с финансови средства и нарушения на Закона за обществените поръчки. Делото срещу шефа на \"Военна информация\" и премиерския съветник се води от Военната прокуратура и е започнало след сигнали от ДАНС. Даскалов и Ангелов са били обвинени в длъжностно престъпление още на 30 май. Даскалов напусна службата през 2018 г. и отиде да наставлява Борисов. Постът му бе зает от Ангелов, който бе зам.-директор от 2015 г.", "date": "2019.07.09", "title": "Обвиниха двама генерали от „Военна информация”"}
{"url": "https://duma.bg/zelenski-predlozhi-na-putin-da-se-sreshtnat-v-minsk-n195542", "text": "Президентът на Украйна Владимир Зеленски предложи да проведе среща с руския лидер Владимир Путин в беларуската столица Минск, информира РИА Новости. Украинският лидер уточни, че на срещата трябва да участват Доналд Тръмп, Еманюел Макрон, Тереза Мей и Ангела Меркел като посредници. Зеленски предлага да бъдат обсъдени Крим и Донбас. Президентът на Украйна използва фейсбук, за да призове Путин на среща. Путин и Зеленски все още не са разговаряли, въпреки че украинският лидер встъпи в длъжност през май. Предложението на Зеленски за нов формат на преговорите за урегулиране на ситуацията в Украйна ще бъде разгледано, но към момента Русия не е готова да отговори, коментира говорителят на Кремъл Дмитрий Песков.", "date": "2019.07.09", "title": "Зеленски предложи на Путин  да се срещнат в Минск"}
{"url": "https://duma.bg/dyasnata-nova-demokratsiya-specheli-izborite-v-gartsiya-n195543", "text": "В Гърция се сменя властта, след като дясноцентристката партия \"Нова демокрация\" спечели предсрочните парламентарни избори в неделя.  При преброени 96,15% от гласовете \"Нова демокрация\" е подкрепена от 39,83% от гласувалите, докато лявата радикална партия СИРИЗА получава подкрепата на 31,55% от избирателите. Разликата е 442 000 гласа.  Така \"Нова демокрация\" получава 158 депутатски места, докато СИРИЗА само 86 депутати. Досегашният премиер и лидер на СИРИЗА Алексис Ципрас вече поздрави с победата лидера на \"Нова демокрация\" Кириакос Мицотакис, който по-късно в понеделник положи клетва като премиер.  Въпреки това представянето на досегашната управляваща партия е по-добро от очакваното. На изборите за Европейски парламент през май \"Нова демокрация\" спечели 33,11 на сто от гласовете срещу 23,78 на сто за СИРИЗА. Лявоцентристкото \"Движение за промяна\" е  трета с 8,05% и 22 депутати. Следват Гръцката комунистическа партия с 5,34% и 15 депутати, проруската партия \"Гръцко решение\" с 3,71% и 10 депутати и лявото движение на бившия финансов министър Янис Варуфакис МеРА25 с 3,45% и 9 депутати. Спечелилата изборите партия получава 50 депутатски места бонус и се нуждаеше от 151 депутати в 300-местния парламент, за да има мнозинство. Така че \"Нова демокрация\" вече има гарантирано мнозинство със своите 158 депутати. За отбелязване, че на тези избори крайнодясната профашистка партия \"Златна зора\" не преодоля 3-процентния праг и с подкрепата само на 2,95 процента от избирателите остава извън парламента. На миналите парламентарни избори тя събра 6,99 на сто от гласовете и 18 депутатски мандата.  В същото време избирателната активност по време на предварителния вот в Гърция е била около 57 на сто - една от най-ниските от десетилетия. И направо най-ниската от 1974 г. насам, съобщава гръцката електронна медия \"Грийк рипортър\". Тогава всенароден бунт отстрани хунтата на \"черните полковници\", управлявали Гърция седем години. Според последни, но все още неокончателни данни хората 44 на сто са хората, които са се въздържали от гласуване. Изданието припомня, че дори на изборите, провели се по време на финансовата криза през месец май 2012 г. и януари 2015 г. процентът на избирателите, въздържали се от вот, бе по-малък, съответно 34,88% и 35,13 на сто. Медията отбелязва, че заради високите температури, достигащи в някои части на страната до 39 градуса, много граждани са предпочели да прекарат дена си на плажа. Кириакос Мицотакис заяви пред американската телевизия CNBC, че изборната му победа е важна „за Европа, а не само за Гърция“, предадоха гръцките медии. Фактът, че крайнодясната формация „Златна зора“ не успя да премине 3-процентовата бариера е голяма победа за гръцката демокрация, смята той. „Аз съм много горд, че поех председателството на партия, която на предишните избори постигна подкрепа от 28%, а на сегашните вече има почти 40%“, подчерта новият премиер на южната ни съседка. Според неговите думи, това дава на партията му пълно мнозинство, „което преди няколко години много хора смятаха за малко вероятно“.", "date": "2019.07.09", "title": "Дясната \"Нова демокрация\"  спечели изборите в Гърция "}
{"url": "https://duma.bg/sadat-zadalzhi-stolichnata-obshtina-da-mie-ulitsite-n195531", "text": "Софийският градски съд (СГС) задължи Столичната община да мие основните улици в София два пъти месечно от май до септември, а в останалата част от годината - веднъж месечно. До две седмици общинарите трябва да представят план за изграждане на велоалеи, включително и от крайните квартали на града до централната градска част. Общината е задължена да информира на специално изградените табла, на спирките на градския транспорт и на сайта си какви са нивата на фини прахови частици и нивата на замърсяването на въздуха. Това са част от мерките, които съдът наложи, докато приключи делото за мръсния въздух, заведено от граждани и неправителствената организация \"Група за чист въздух\". Решението на съда не е окончателно и може да бъде обжалвано.  Мерките са временни, защото се чакат назначените на предишното съдебно заседание експертизи по делото за замърсената атмосфера в София. През май съдът назначи екологична експертиза, която да установи какъв въздух са дишали хората в София между 2015 и 2017 г. Още тогава бе решено, че тримата експерти еколози и метеоролози ще бъдат назначени от екоминистерството. Проблемът обаче е, че няма достатъчно квалифицирани специалисти към съда и в БАН, които могат да изготвят заключение дали общината е вземала достатъчно адекватни мерки срещу замърсяването. Делото беше заведено преди 3 години, а следващото заседание е насрочено за 11 ноември. Междувременно в доклад на икономическия министър Емил Караниколов до кабинета се съобщава, че Държавната агенция за метрологичен и технически надзор ще има нужда от около 536 хил. лв. допълнително в бюджета за 2019 г. заради възложеното й задължение да контролира качеството на въглищата и брикетите, предлагани на пазара. В документа е записано, че за това са необходими 1 млн. лв. на година, които обаче не са предвидени в общинския бюджет.  Контролът се извършва заради промените в Закона за чистотата на атмосферния въздух, които задължават агенцията да следи дали се предлагат въглища и брикети с наднормено съдържание на пепел и сяра, тъй като при тяхното изгаряне в атмосферата се изхвърлят фини прахови частици и серни окиси. Предвидено е 20 инспектори да проверяват местата за продажба, а 17 от тях ще бъдат новоназначени. За техните заплати до края на 2019 г. са необходими 136 067 лв. По 140 проверки ще се правят месечно и ще се извършват по 18 анализа в акредитирани лаборатории, които ще струват около 41 хил. лв. до края на годината. За съхраняването на пробите ще са необходими складови помещения, което ще струва още 12 хил. лв. Според промените в закона инспекторите ще имат право да съставят констативни протоколи и да пишат актове, които може да стигнат до 50 хил. лв., ако горивата не отговарят на стандартите или съответният търговец не е регистриран. Този регистър тепърва ще се изготвя.", "date": "2019.07.09", "title": "Съдът задължи Столичната община да мие улиците"}
{"url": "https://duma.bg/germanskite-profsayuzi-si-poiskaha-siesta-n195539", "text": "Горещата вълна, която заля Европа преди седмица, може би отмина, но това далеч не значи, че жегите са приключили. Може би затова Обединението на германските профсъюзи заяви, че ще настоява работодателите в Германия да предлагат на служителите си почивка в средата на деня - досущ като сиестата в Испания. \"Южните държави вече го правят и по време на гореща вълна, в Германия също имаме нужда\", заяви говорителят на обединението на прюфсъюзите в неделя. Според профсъюзите е отговорност на работодателя да подсигури на работниците си място, където да отмарят и да се разхладят в най-горещите часове на деня. И още нещо - сиестата, според профсъюзите, е повече от 30-минутна почивка за обяд.", "date": "2019.07.09", "title": "Германските профсъюзи  си поискаха сиеста"}
{"url": "https://duma.bg/berlin-ne-se-plashi-ot-ruska-zavisimost-n195541", "text": "\"Северен поток 2\" няма да направи Германия зависима от Русия, напротив - ще й донесе ползи. Това обяви германският министър на икономиката Петер Алтмайер в интервю за \"Билд\". \"Говорим за съкращаване на маршрутите за доставка и за създаването на нови структури за снабдяване\", подчерта Алтмайер. Той уточни, че в близките години потребността на Германия от газ щяла да се увеличи значително. Това се дължало на обстоятелството, че страната скоро ще се откаже от въглищата и ядрената енергетика и ще бъде принудена да премине към газотурбинни електроцентрали през преходния период. Според министъра по същата причина Берлин се интересува от изграждането на терминали за получаване на американски шистов газ. Миналия месец президентът на САЩ Доналд Тръмп предупреди европейските страни за възможни санкции срещу участниците в \"Северен поток 2\". Според Тръмп в опитите да попречат на проекта САЩ \"защитават\" Германия от Русия.", "date": "2019.07.09", "title": "Берлин не се плаши  от руска зависимост"}
{"url": "https://duma.bg/kratki-novini-n195536", "text": "Повече от 30 депутати от Консервативната партия са готови да гласуват, за да блокират евентуално излизане на Великобритания от ЕС. Това се случва, докато двете враждебни групи се готвят за развръзка в парламента. Депутатите са готови да преследват \"законодателни\" възможности, за да спрат Брекзит без сделка. Офисът на комисаря по информационните технологии е наложил глоба от 189 милиона британски лири (209 млн. евро) на \"Бритиш еъруейз\". Новината идва, след като хакери откраднаха лична и финансовата информация на 380 хил. клиенти от уебсайта и приложението на компанията през 2018 г. Малта е позволила на група от 65 мигранти, спасени от Либия, да слязат на нейна територия, след като ги прие от спасителен кораб. Премиерът Джоузеф Мускат каза след разговори с Европейската комисия и германското правителство, че всички 65 мигранти ще бъдат предислоцирани в други държави от ЕС. Венецуелската опозиция обяви, че е съгласувала възобновяване на преговорите с президента Николас Мадуро в опит да разреши продължаващата с месеци политическа криза. Срещата между опозицията и правителствени служители ще се проведе в Барбадос, обяви самопровъзгласилият се за президент Хуан Гуайдо. Лошото време, което удари Хърватия в предходните дни, застигна и Сърбия. В столицата на Войводина - Нови Сад, се изви гръмотевична буря, придружена със силен вятър и градушка с размерите на лешник. Земетресение с магнитуд 5,7 удари Югозападен Иран близо до границата с Ирак. Според държавната телевизия няма данни за щети или жертви, като екипите все още оценяват ситуацията.", "date": "2019.07.09", "title": "Кратки новини"}
{"url": "https://duma.bg/iran-zapochna-da-obogatyava-uran-nad-limita-n195540", "text": "Иран стартира от вчера обогатяването на уран отвъд границата от 3,67%, посочена в Съвместния всеобхватен план за действие (СВПД), известен като иранското споразумение за ядрена енергия. Това съобщи говорителят на Иранската организация за атомна енергия Бехруз Камалванди. \"Ние надхвърлихме 3,67% (границата за обогатяване)\", каза Камалванди, цитиран от информационната агенция ИРНА. Иранският заместник-министър на външните работи Абас Арагчи по-рано обвини Европа, че не е изпълнила ангажиментите си към СВПД, но добави, че \"вратите на дипломацията са все още отворени\". На 8 май Иран обяви, че частично прекратява някои от задълженията си по споразумението. Решението дойде точно една година след като Вашингтон едностранно се оттегли от ядрената сделка и отново наложи широкообхватни санкции срещу Ислямската Република.", "date": "2019.07.09", "title": "Иран започна да обогатява  уран над лимита"}
{"url": "https://duma.bg/kmetat-na-ruse-may-shte-se-otchita-pred-etichnata-komisiya-na-borisov-n195534", "text": "След заканата, че всеки сигнал срещу гербаджия ще се гледа от етичната комисия на партията, първият официален донос вече е факт. Пламен Димитров Минев е подал до Комисията за противодействие на корупцията и за отнемане на незаконно придобито имущество (КПКОНПИ) сигнал срещу кмета на Русе Пламен Стоилов. Авторът твърди, че градоначалникът има интимни отношения със заместничката си Даниела Шилкова. Двамата пътували заедно на почивка и на остров Тасос в Гърция, което според Минев е конфликт на интереси. Авторът на сигнала пише, че връзката на кмета със заместничката му започнала още по време на първия му мандат, а по време на втория двамата вече дори не криели взаимоотношенията си. Кметът Стоилов прекарвал почти цялото си работно време в кабинета й, а двамата живеели в апартамента на Шилкова. Минев пита КПКОНПИ дали Стоилов и Шилкова са свързани лица във фактическо съжителство, дали заместничката придружава приоритетно кмета в командировките му и дали двамата са били заедно на почивка. Той дори е прикачил решенията за разводите на местните управници и настоява КПКОНПИ да разпита бившата съпруга на кмета, служители на общината и съседи на Шилкова.  ", "date": "2019.07.09", "title": " Кметът на Русе май ще се отчита   пред етичната комисия на Борисов"}
{"url": "https://duma.bg/istoritsi-iskat-uchebnitsite-da-se-pishat-ot-uchiteli-n195530", "text": "Учебниците по история трябва да се пишат от учителите под ръководството на университетски методисти, защото вузовските преподаватели и академичните учени пишат сложно и дори учителите не разбират уроците, камо ли учениците, които не са мотивирани да изучават миналото. Това заявиха историците проф. Нина Дюлгерова и Николай Поппетров от секция \"История\" на Съюза на учените по повод на скандала с учебниците за Х клас. Мотото им бе \"Битката за историята в учебниците по история\". Има политически натиск върху авторите на учебниците и издателствата, след като неколцина некомпетентни лица в течение на седмици атакуват учебниците, че не очернят достатъчно \"комунизма\", смята проф. Дюлгерова. Историята трябва да се преподава не от гледна точка на днешните конюнктури и интереси, а през призмата на конкретните исторически ситуации в дадените периоди, смята тя. Николай Поппетров заяви, че самата историческа колегия си е виновна, че не дава отпор на измислени \"улични\" трактовки и факти. Според него сред професионалистите, в обществото, в медиите и в политиката не се дебатират основните проблеми и това води до изкривявания. Той е категоричен, че авторите не трябва да вземат хонорари за учебниците, както не им се плаща и за научните статии.  ", "date": "2019.07.09", "title": "Историци искат учебниците да се пишат от учители"}
{"url": "https://duma.bg/starets-obyavi-gladna-stachka-zaradi-rushasht-se-most-stroen-ot-dyado-mu-n195525", "text": "80-годишен мъж от Златарица обяви гладна стачка, за да спаси строен от дядо му вековен мост в Златарица. Борислав Чакъров отказва да плаща и данъците си, ако местната власт не възстанови съоръжението. То се ползва и до днес, но парапетите му са съборени, обрасло е и е опасно за хората и автомобилите. Историята на моста датира от април 1898 г. След посещение на Божи гроб дядото хаджия решил да вдигне брода за здраве и добруване на златарчани. Изграждат го двама майстори, а за направата му са ползвани дялани камъни. Те са докарани от бащата на Борислав с две волски коли от село Родина, разказва Чакъров. Запазен е и документът, с който мостът е предаден на общината преди повече от 100 години. През годините обаче бродът e занемарен и неподдържан от местните власти. Жално ми е, обидно ми е да се подиграват с паметта на дядо ми и на баща ми, твърди Чакъров. С гладната стачка освен реновирането на брода иска да му опростят и натрупаните към общинската хазна задължения. От кметската управа в Златарица коментират, че едва ли ще се стигне до заличаване на неплатените налози, но в инвестиционната програма догодина ще се търсят средства за ремонта на Хаджиевия мост. На първо време той ще бъде почистен и обезопасен.", "date": "2019.07.09", "title": "Старец обяви гладна стачка заради   рушащ се мост, строен от дядо му"}
{"url": "https://duma.bg/gerb-proveryavat-svoite-v-bansko-i-sandanski-n195535", "text": "Проверките в структурите на ГЕРБ ще започнат от Сандански и Банско, стана ясно след телевизионно участие на парламентарната шефка Цвета Караянчева. Припомняме, че в неделя по предложение на партийния лидер Бойко Борисов бе решено са се сформира етична комисия, която да отговаря за морала и дисциплината на гербаджиите. Борисов заръча в нея да бъдат избрани високоморални и етични хора. Караянчева бе избрана в Изпълнителната комисия на партията, към която ще бъде новосъздаденото звено. Ръководството на ГЕРБ ще започне с проверка на място на сигнали срещу партийни членове в Сандански и Банско, съобщи Караянчева. Тя увери, че членовете на етичната комисия ще се самосезират по всеки постъпил сигнал срещу партиец. Изпълнителната комисия щяла да е колективен орган за вземане на решения, докато етичната щяла да има \"важна роля за преценката на законовата и моралната страна на нещата\". По-рано Борисов се закани да \"реже до дъно\" в гербаджийските редици в Плевен. Там партията редовно губи избори, а на последния евровот БСП ги изпревари с 4%. Доскорошният зам.-председател на ГЕРБ Цветан Цветанов бе за последно в града през 2016 г., за да направи смени в партийната структура и да назначи временно общинско ръководство. По-късно то подаде оставка и година и половина ГЕРБ бе без ръководител в града. Едва през март т.г. за общински лидер бе избрана Петя Василева, която е и зам.-председател на Общинския съвет. Василева не смята, че ГЕРБ е загубил евроизборите в Плевен, защото в общината ги спечели.  От речта на Борисов стана ясно, че кметът на Сандански Кирил Котев вече е на прицел, тъй като премиерът спомена градоначалници, които са си прокарали минерална вода. Наскоро ексдепутатът от РЗС и бивш съветник на Борисов Яне Янев подаде сигнал, че Котев и отстраненият зам.-министър на икономиката Александър Манолев са близки и незаконно са прокарали водопровод с минерална вода до имотите си, които се намират в парка на града. Янев подчерта, че не е ясно \"дали са давани предписания от общината при преминаването на тръбопровода през терени общинска собственост\". Той обвини Цветанов, че покровителства кмета. Имотни скандали зреят и в Банско. В предизборната кампания за евровота Елена Йончева от \"БСП за България\" сигнализира, че домът на кмета Георги Икономов е наричан от местните \"малкия Рилски манастир\". Вярно ли е, че същият кмет дава обществените поръчки, свързани с инфраструктурата, на своя кумец, попита тогава журналистката. Икономов също е спряган за близък съратник на Цветанов. Междувременно кметът на Стара Загора Живко Тодоров се закани, че като член на Изпълнителната комисия лично ще започне проверки на структурите на ГЕРБ. В телевизионно интервю той доразви идеята на Борисов за въвеждане на диференциран членски внос в ГЕРБ след орязването на партийната субсидия на 1 лв. По думите му партийните членове - пенсионери и учащи се, ще продължат да плащат по 2 лв. годишно. Всички членове на изборни позиции обаче - евродепутати, народни представители, кметове, общински съветници, както и членове на правителството, може да внасят и по 100 лв. Тодоров направи уговорката, че говори условно, защото ставките на членския внос ще бъдат решени утре. Сумата ще се изчислява според месечния доход на гербаджията.", "date": "2019.07.09", "title": "ГЕРБ проверяват своите в Банско и Сандански"}
{"url": "https://duma.bg/20-000-dushi-s-uvrezhdaniya-ne-sa-poiskali-individualna-sotsialna-otsenka-n195526", "text": "Малко над 20 000 души с увреждания от 88 000 имащи право не са поискали индивидуална социална оценка, съобщи омбудсманът Мая Манолова. Тя изрази притеснение, че част от хората не са достатъчно запознати с правилата за личен асистент, които от 1 септември се променят. Манолова настоява да бъдат предприети мерки, за да може социалните служби да стигнат до всеки нуждаещ се човек. Омбудсманът представи официално новия Съвет за наблюдение на и за хората с увреждания. Новото звено има задача да осъществява наблюдение за прилагането на политиките за защита правата на тази уязвима група от обществото и да съблюдава изпълнението на Конвенцията на ООН за хората с увреждания. Съветът се състои от 9 членове - двама представители, определени от Манолова и заместничката й Диана Ковачева, двама представители на Комисията за защита от дискриминация, представител на академичната общност, определен от БАН, и четирима души от организациите на и за хората с увреждания. Мандатът на съвета е 4-годишен.  Манолова настоява да се обърне по-голямо внимание на проблемите, свързани с личната помощ на хора, които не попадат в обхвата й, въпросите с месечната финансова подкрепа и с медицинската експертиза. Общественият защитник иска да бъдат преразгледани сроковете за влизане на новите правила за медицинската експертиза.", "date": "2019.07.09", "title": "20 000 души с увреждания не са поискали   индивидуална социална оценка"}
{"url": "https://duma.bg/saprugata-na-lozan-panov-osadi-telegraf-mediya-za-30-000-lv-n195529", "text": "Съпругата на председателя на Върховния касационен съд Лозан Панов Елисавета осъди \"Телеграф медия\" за 30 000 лв. Фирмата на депутата от ДПС Делян Пеевски трябва да изплати обезщетение за публикуване на обидни и клеветнически твърдения, освен това издателят трябва да поеме и разноските по делото, които са за 2600 лв. Присъденото обезщетение е за увреждане на доброто име и честта на Панова. Решението на Софийския градски съд може да се обжалва пред Върховния касационен съд. Съпругата на висшия магистрат заведе дело срещу вестниците \"Монитор\" и \"Телеграф\" за анонимна статия от април 2017 г. със заглавие \"Черният лебед\" на Лозан с кримидосие\".  От \"Телеграф медия\" твърдят, че не носят отговорност за статиите, защото били препечатка от електронното издание \"Агенция Монитор\", което се издава от \"НСН инвестмънт\" - също собственост на Пеевски, пише \"Медиапуул\". Издателството заявило, че в информационните фондове на МВР за Панова съществували данни за извършено от нея през 2004 г. престъпно деяние \"хулиганство - съпротива на орган на властта\". Щом МВР потвърждавало, че ищцата фигурира в \"масивите\" като извършител, отговорността на ответниците автоматично се изключвала, оправдава се издателят. Тези твърдения обаче са отхвърлени от съда като неверни. В архивите на МВР няма \"полицейска регистрация\" на Панова, защото срещу нея не е било водено наказателно дело. Имало \"заявителски материал\", по който прокуратурата не е образувала дело заради липса на данни за престъпление.", "date": "2019.07.09", "title": "Съпругата на Лозан Панов осъди \"Телеграф медия\" за 30 000 лв."}
{"url": "https://duma.bg/zadalzhavat-aptekite-da-davat-noshtni-dezhurstva-n195527", "text": "В областните градове с недостиг на денонощни аптеки действащите ще бъдат задължени да осигуряват 24-часови дежурства по график. Това предвиждат промени в Закона за лекарствените продукти в хуманната медицина, подготвени от здравното министерство. Потребностите на населението от аптеки ще бъдат определени чрез Национална аптечна карта, която предстои да бъде изготвена. Графиците с дежурствата ще бъдат тримесечни и ще се изготвят от регионалните здравни инспекции. Глобата за неспазването им ще е от 1000 до 3000 лв. за едноличните търговци и от 2000 до 6000 за юридическите лица. Предвижда се в населените места с недостиг да бъде облекчена процедурата за разкриване на втора и следваща аптека, когато един търговец вече е получил лиценз. Разкриването на втори и следващ адрес ще изисква по-малки инвестиции и по-малко разходи за аптеките, няма да се изисква да работят магистър-фармацевти на пълен работен ден, а ще се допуска работното време да е не по-малко от два дни седмично по 4 часа. Денонощните аптеки в България са само около 30, или под 1% от всички 3600 действащи в страната. В по-бедните региони като Видин, Враца, Разград, Смолян и Търговище изобщо няма такива. Около 50 000 души в 16 малки общини въобще няма откъде да си купят лекарства поради липса и на дневни аптеки. В същото време България е сред първите страни в ЕС по брой аптеки на глава от населението - една аптека у нас обслужва средно 1806 души при 4450 души средно за ЕС.", "date": "2019.07.09", "title": "Задължават аптеките да дават нощни дежурства"}
{"url": "https://duma.bg/strategiyata-za-kultura-vliza-za-saglasuvane-v-ms-n195520", "text": "Министерството на културата проведе третото, последно обществено обсъждане по Стратегията за развитието на културата в периода 2019-2029 г. при изключително слаб интерес. За началото на дебата в НДК дойдоха зам.-министърът на културата Румен Димитров и не повече от двайсетина експерти, съобщи БГНЕС. Стратегията е с обем от 100 страници. Разработена е от близо 150 души. В документа са залегнали предложения за промени в законодателството, мерки за децентрализация в сектора, равнопоставеност на частни, държавни и общински институции, възможности за културен туризъм. Документът се базира на анализ на средата за предходните десет години, цели да посочи пътищата за развитието на българската култура и отстояването на националната културна идентичност. Проектът обхваща следните десет области: културно наследство; визуални изкуства и архитектура; изпълнителски (сценични) изкуства; книга, четене, библиотеки; читалища и любителско изкуство; ауди-овизия и медии; авторско-правна политика; международно културно сътрудничество; култура и образование; Национален фонд \"Култура\". Оптимистичните планове на министерството са през следващите години поетапно да се увеличават парите за култура. Димитров отказа да се ангажира с конкретни числа. \"Правителството си дава сметка, а и председателството на ЕС доказа, че културата е приоритетен сектор. В тази връзка сме умерени оптимисти за бюджетирането в нашия сектор\", посочи той. Предстои съгласуване първо през МС, а след това в Народното събрание. До момента Стратегия за развитие на българската култура не е приета въпреки опитите на МК в няколко предишни кабинета.    ", "date": "2019.07.09", "title": "Стратегията за култура влиза за съгласуване в МС"}
{"url": "https://duma.bg/e-vinetki-shte-mogat-da-se-kupuvat-i-ot-oshte-edin-sayt-n195521", "text": "Електронни винетки ще могат да се закупят онлайн и от още един сайт Ц www.tollpass.bg, отново собственост на монополиста към момента в продажбата на е-стикери - \"Интелигентни трафик системи\" АД (ИТС). Компанията е собственик и на www.vinetki.bg. Според информация на ИТС новата платформа е създадена като портал, който ще обслужва тол системата след нейния официален старт, който засега е насрочен за март 2020 г. Сайтът ще дава възможност за електронно таксуване на база изминато разстояние. На него ще бъде предоставяна и информация в реално време на собствениците на тежкотоварни автомобили относно баланса по заплатените тол такси, движението на превозните средства, история на издаваните документи, както и всички актуални новини за българската тол система. Вторият национален доставчик на услуги \"Телетол\" беше декласиран от пътната агенция и към момента няма да продава електронни винетки, защото не е постигнал оперативна съвместимост на база интерфейс с Електронната система за събиране на пътни такси. Според \"Телетол\" обаче АПИ поддържа изкуствен монопол и не дава на други играчи да навлязат на пазара на е-винетките. В същото време трета фирма подписа договор за национален доставчик на е-винетки и тол такси - \"Конкорд смарт инфраструктура\", като за нея предстои да интегрира фирмената система с тази на държавата. От АПИ заявиха, че още една компания е кандидатствала за продавач на е-винетки. ", "date": "2019.07.09", "title": "Е-винетки ще могат да се купуват и от още един сайт"}
{"url": "https://duma.bg/boryat-chumata-s-lov-na-gligani-n195522", "text": "Ловците ще получават по 50 лв. за отстрелян глиган в зоните, рискови за разпространение на африканската чума по прасетата - заболяване, изключително опасно за индустриалното свиневъдство. Това стана ясно след спешна среща в Министерството на земеделието за набелязване на мерки срещу болестта. Освен това се обмисляло да се дава и премия на граждани, които открият и сигнализират за мъртво прасе в гората. След срещата не беше казана и дума какви са причините за пламването на последните две огнища в стопански обекти в Плевенско. Нито дали се работи по изясняване на случаите. Министърът на земеделието Десислава Танева обаче призна, че в дворовете, където се отглеждат прасета, липсват мерки за биосигурност. Това е сред мерките срещу разпространението на африканската чума по свинете, одобрена вчера на среща на министъра на земеделието Десислава Танева с областни управители от Северна България, представители на БАБХ и директорите на Държавните горски предприятия. Сред участниците имаше представители на 14-те области от Северна България, определени като рискови за опасната инфекция. За премията от 50 лв. съобщи инж. Мирослав Маринов, директор на Изпълнителната агенция по горите на брифинг в Министeрството на земеделието. Танева обясни, че тя ще се изплаща за отстреляно животно само в зоните, където има рискове от разпростирането на чумата основно в Северна България. Зоната обхваща района с констатирани случаи на африканска чума при свине и огнища при домашни прасета в област Плевен. Освен това има още 2 зони на наша територия по поречието на Дунава, сухоземната ни граница с Румъния и почти всички области Шумен, Варна и Добрич в Североизточна България. \"Ще бъде решено дали ще се дава премия и на граждани, които открият и сигнализират за мъртво прасе в гората\", е казал Мирослав Маринов пред agri.bg. Мерки за биосигурност липсват в задния двор на хората, където се отглеждат прасетата, призна Танева и допълни, че това са едни от най-рисковите вектори за пренасяне на заболяването. По думите й в България има много добро развито индустриално свиневъдство и най-голямата заплаха от африканската чума по свинете в България е в това, че може да засегне индустриалното свиневъдство. У нас през миналата седмица бяха открити две нови огнища - в Жернов и Новачене. Евтаназирани са над 50 прасета. Директорът на БАБХ Дамян Илиев напомни, че основният начин за разпространение на заболяването е не самите диви прасета, а продукция от болни животни. \"Прасетата могат да не проявяват симптоми, но могат да носят вирус\", посочи Илиев. Той апелира да се информират хората, че продукти от прасета от райони, в които има вируси, са много опасни за разпространение на болестта. Около плевенските села Жернов и Новачево полицаи и жандармеристи ще дебнат по пътищата да не се пренасят домашни прасета с цел да бъдат укрити, за да не се евтаназират. Илиев предупреди, че клането на прасетата от страна на собствениците им и затварянето на месото във фризери не намалява опасността от разпространяване на заразата. По думите му вирусът остава опасен с месеци.", "date": "2019.07.09", "title": "Борят чумата с лов на глигани"}
{"url": "https://duma.bg/po-35-mln-evro-na-den-prashtat-u-nas-emigrantite-n195523", "text": "От началото на годината до края на април българите, работещи зад граница, са изпратили на близките си в родината близо 400 млн. евро. За сравнение за същия период на 2018 г. сумата е била 392,5 млн. евро, или с 6,9 млн. евро по-малко. Това съобщи investor.bg, позовавайки се на данните за платежния баланс на Българската народна банка (БНБ). Само за април постъпленията са над 105 млн. евро, което обаче е с около 5 млн. евро по-малко, отколкото през март, когато са били 110 млн. евро. Най-малко преводи от началото на годината е имало през януари - 88 млн. евро. Средно на ден през четвъртия месец от годината българите зад граница са пращали тук по 3,5 млн. евро. Спрямо април 2018 г. гастарбайтерите са изпратили на близките си с 1,8 млн. евро повече. Сънародниците ни зад граница отново се подреждат до топинвеститорите в страната. По данни на БНБ за периода януари - април 2019 г. преките чуждестранни инвестиции в страната са отрицателни в размер на едва 55 млн. евро при 65,6 млн. евро година по-рано. Освен това през март минусът беше общо 254,4 млн. евро. Все пак данните са предварителни и ще бъдат ревизирани с годишните данни на НСИ и допълнително постъпили отчети на предприятията с чуждестранно участие, като обикновено промените са в посока нагоре. За отрицателното число има две вероятни причини. Едната е, че потокът на външните капиталовложения е по-малък, отколкото изтеглените от страната чуждестранни капитали. Другата причина може да е приключването на сделката с унгарската банка OTP Bank Plc. и придобиването на 99,74% от SG Експресбанк АД (SGEB), българското дъщерно дружество на SG и другите местни дъщерни дружества. Финализирането на сделката през януари 2019 г. доведе до изплащането на близо 600 млн. евро от българското поделение на френската Societe Generale.  Статистиката за паричните потоци от емигрантите обаче не е съвсем точна, защото парите, които идват от българите, работещи в чужбина, всъщност са доста повече от отчитаното от БНБ, тъй като тук не се включват донесените пари в брой, а освен това БНБ отчита само преводите над 2500 евро. Така или иначе данните са показателни за това какво е реалното състояние на българската икономика (основно движена от потреблението) и доколко страната ни е привлекателна дестинация за инвестиции.  Основните трансфери на българите продължават да идват от САЩ, Испания, Италия и Гърция. И именно тези средства влизат директно в обращение. Помощта, която сънародниците ни зад граница изпращат тук, отива за погасяване на битови сметки, кредити, здравеопазване, образование и различни покупки, рядко за инвестиции в бизнес.", "date": "2019.07.09", "title": "По 3,5 млн. евро на ден пращат у нас емигрантите"}
{"url": "https://duma.bg/v-haskovo-gotvyat-protest-zaradi-shumen-hlebozavod-n195524", "text": "Жителите на квартал \"Куба\" в Хасково готвят протест срещу предприятие за хлебни изделия, което работи денонощно и вдига силен шум. \"В делник и празник сме подложени на психически тормоз. Кварталът е жилищен и не мислим, че е редно да ни оставят без сън\", оплакват се хората. Миналата седмица специалисти от Регионалната здравна инспекция проверили предприятието. По думите на недоволните обаче по това време производствените мощности са били изключени. Въпреки че хората са подавали жалби до всички институции в града, резултат няма. Те са сигнализирали за проблема РИОСВ и общината, но не са срещнали разбиране. Жителите на \"Куба\" възнамеряват да се оплачат и на съответните министерства, и на омбудсмана Мая Манолова.", "date": "2019.07.09", "title": "В Хасково готвят протест заради шумeн хлебозавод"}
{"url": "https://duma.bg/6000-lv-globa-za-kontsesionera-na-plazh-perla-n195518", "text": "6000 лева глоба е наложило Министерството на туризма на концесионера, допуснал джип да навлезе в морето на Приморско. Това обяви пред бТВ министърът на туризма Николина Ангелкова. Ако има повторение на нарушението, ще бъде прекратен договорът му, бе категорична тя. Другата мярка е промяна в законодателството, което ще вдигне глобите за влизане на коли във водата.  Преди дни джип затъна в пясъка на плажа \"Перла\" край Приморско. Клип, заснет от туристи на плажа, показа как тежката машина не може да излезе от водата, след като е закарала джет дотам. В опит да бъде изтеглен джипът на плажа е докаран дори и багер.  Явор Шишков от Министерството на туризма заяви вчера, че ведомството се е самосезирало от репортажа по медиите. \"Глобата, независимо от стойността и размера й, винаги е много, тъй като на практика  ние освен този начин - чрез табели, чрез устни забележки, ние други юрисдикции за защита на плажа нямаме\", каза концесионерът Лъчезар Захариев пред Нова телевизия. Има проблеми със сигурност при туризма и в сезона и затова обявихме, че стартираме дебат за цялостна стратегия за развитие на туризма по Черноморието, призна Ангелкова. Тя каза, че я е яд, че тече негативна кампания и тя нанася силни удари по туризма. ", "date": "2019.07.09", "title": "6000 лв. глоба за концесионера на плаж \"Перла\""}
{"url": "https://duma.bg/s-280-se-uvelichili-kitayskite-turisti-u-nas-n195519", "text": "Китайските туристи у нас стават все повече с всяка изминала година. Това сочат данните на най-голямата онлайн туристическа агенция Ctrip в Китай, цитирани от \"Блумбърг тв България\". През първата половина на 2019 г. се отчита ръст от 280% в сравнение със същия период за миналата година. А през въпросната 2018 г. спрямо 2017 г. увеличението е било със 114%. Средностатистическият китайски турист прекарва у нас 6 дни, като посещава традиционно градовете София, Варна и Пловдив. Туроператорите поемат все повече ангажименти в тази посока, но с оглед преговорите за пускане на директна авиолиния, облекчаване на визовия режим, въвеждане на по-широки туристически пакети и добавяне на описания на китайски език на културните и природните забележителности интересът би могъл да бъде още по-сериозен. Тази година се отбелязват 70 години от сключването на дипломатически отношения между София и Пекин.", "date": "2019.07.09", "title": "С 280% се увеличили китайските туристи у нас"}
{"url": "https://duma.bg/byalo-kato-prespa-sladko-kato-zhivota-n195508", "text": "И тази година жителите и гостите на Трън се събраха на традиционния девети Празник на киселото мляко \"Екомилк\". Негови организатори са общината съвместно с \"Ел Би Булгарикум\", фондация \"Д-р Стамен Григоров\" и читалище \"Гюрга Пинджурова\". На празника и тази година дойдоха производители на мляко и млечни произведения от Трънско, Брезнишко, Земенско и съседните сръбски общини Бабушница и Димитровград. Те представиха на участниците и десетки видове мед, сладка, домашно приготвени лакомства и др. Младите ни сънародници сигурно се питат защо точно в Трън се провежда уникалният празник. Ами, защото на няколко километра от градчето, в село Студен извор, е роден д-р Стамен Григоров - откривателят на лактобацилус булгарикус, бактерията, която предизвиква ферментацията, необходима за получаване на уникалното българско кисело мляко. Тази година по инициатива на фондация \"Д-р Стамен Григоров\" и община Трън, гостите на празника имаха възможност в специално подредена шатра на науката да наблюдават под микроскоп двете бактерии - лактобацилус булгарикус и термофилния стрептокок, чиято симбиоза превръща прясното мляко в кисело. Там бяха изложени наградените есета, рисунки и фотографии на участници в конкурсите: \"Защо бих избрал да остана да живея в Трънско?\", \"Модерното фермерство, Трънско и аз\" и \"Предизвикателството да станеш учен\", обявени по случай празника на киселото мляко. Получени са 7 есета и 9 фотографии.  Организаторите на празника се бяха погрижили и за най-малките посетители. Те имаха възможност да сглобяват пъзел с изображението на бацила. В специален павилион, посветен на занаятите, посетителите можеха да наблюдават как се правят глинени съдове и да моделират сами фигури от глина. В региона няма големи млекопроизводители. Идеята на празника е да се възстановят традициите в производството на домашните продукти и да се възобнови млекопроизводството в региона. Целта на празника е да се покаже на местните производители, че има интерес към техните продукти. А и да се увеличи интересът на младите хора към животновъдството и млекопроизводството. Всъщност изявата е и повод трънчани да се похвалят на света със своя именит учен, който е роден в село Студен извор. Да направиш хубаво кисело мляко, е все едно да отгледаш красива жена, твърдят местните баби. По-младите разказват, че тайната на българския продукт дълго време е останала неразгадана за европейците. Те и сега се опитват да копират вкуса на киселото мляко, но всъщност създават продукт, подобен на него, който се нарича йогурт. И няма нищо общо с уникалния, сладък вкус на българското кисело мляко. Разликата идва от това, че закваската е селектирана и в нея липсват двете бактерии.  Едва ли има българин, който да не обича нашенското кисело мляко. Медиците твърдят, че то е естествен пробиотик, който подобрява стомашно-чревната микрофлора, особено при лечение с антибиотици. Изследванията пък показват, че от него се повлияват благоприятно онкологичните заболявания, увреждания на стомаха, черния дроб и имунната недостатъчност. Оригиналното българско кисело мляко съдържа до края на срока си на годност определено количество жива микрофлора и е без добавки на стабилизатори, емулгатори, синтетични подсладители, оцветители, консерванти и антибиотици. То е неизменна и най-характерна част на националната ни кухня от векове. Освен литературните конкурси, още няколко надпревари съпътстваха празника. Домакините се хвалеха с най-вкусни сирене и кашкавал и с най-гъсто кисело мляко. Най-добрите кулинарки се включиха в конкурса \"Творци в домашната кухня\". Имаше и състезание за най-атрактивна дегустация. Празникът на киселото мляко беше добър повод да посетим отново единствения у нас Музей на киселото мляко в Студен извор. Той е разположен в двуетажна къща, в центъра на селото, която се намира близо до родната къща на д-р Стамен Григоров. На първия етаж е разположена битова стая, която представя традиционната вътрешна уредба на типичната българска къща от средата на ХIХ век. На втория етаж са разположени библиотека и изложбена зала. В музея могат да се видят голям брой разнообразни информационни материали за българското кисело мляко. Там се пази първата научна публикация на д-р Стамен Григоров за продукта, отпечатана на френски език през 1905 г. Могат да се прочетат и последните проучвания върху противораковите свойства на лактобацилус булгарикус, извършени от проф. Акийоши Хосоно в университета Шиншу, Япония, преди няколко години. Гостите на музея могат да научат как в началото на ХХ век д-р Григоров, по това време студент в Женева, открива специалния вид бактерия, която придава невероятния и уникален вкус на млякото. По-късно известният руски учен Иля Мечников, един от основателите на съвременната имунология, свързва дълголетието на българския народ с консумацията на кисело мляко и набляга на факта, че лактобацилус булгарикус е единствената бактерия, която никога не е увреждала човешкия организъм по какъвто и да било начин. Днес изследванията върху бактерията продължават активно в институти на БАН.  Освен Музея на киселото мляко, гостите на Трън имаха възможност да разгледат и Музея на бусинската керамика в Бусинци, където е създадена керамична школа, чиито корени се губят далеч във времето.  За доброто настроение на присъстващите на празника се погрижиха танцьорите от фолклорен ансамбъл \"Граовска младост\" в Перник и самодейни състави от читалището в Трън. И аз хапнах от бялото като преспа и сладко като живота уникално кисело мляко, гарнирано с дъхави плодове и ароматен мед...", "date": "2019.07.09", "title": "Бяло като преспа, сладко като живота.."}
{"url": "https://duma.bg/dvete-balgarii-n195510", "text": "Лято е. Сезон за отпуски. Някои подкарват яко у нас и навън, други влачат чадърчета и дюшеци към все още достъпните тесни проходи към общонационалното море. Трети се вписват в поразително високия процент на оставащите по родните си места поради бедност. Всички те са български граждани с уж еднакви права, но... единствено за гласуване.  B натрапената ни капиталистическа реалност разликите между нашенци са космически - от мангизлии за няколко поколения напред и навъртащи се около тях политически пиявици и обикновени използвачи, през имитацията на средна класа на дребни фирмаджии и служители на твърда заплата, та до масовата немотия на продаващите евтино труда си и пенсионерите. Не е за чудене, че хората у нас съществуват в различни реалности. Богатите пътуват безпроблемно, грабят от живота и вече си изградиха самочувствие за класова принадлежност със съпътстващото тъпо високомерие. Забелязах го тези дни при опита ми да стигна до плаж, попаднал \"случайно\" в обсега на място за практикуване на традиционния за българите голф.  На бариерата на оградено райско кътче българска земя с не знам колко дупки за кеф на голфърите те спира пазвантин и се вглежда в колата. Ако си с возило над средния клас - продължаваш. Масовите 15-20-годишни моторни \"кошници\" обаче не минават. За тях има стандартно обяснение: \"Имаме събитие\", казват и те канят учтиво да изминеш пеш с чадърчетата, дюшеците, плажните торби, плачещите деца и роптаещата жена, има-няма цял километър. Такъв бил законът. Накрая вдигаш ръце, теглиш една майна на системата и поемаш обратния път към нещо семпло и задължително неохранявано.   В същото време край теб преминават транзитно лоясали приватизатори в компанията на мозъчно дефицитни шантонерки, някакви субекти с отношение към евросубсидиите и наследниците им, които на всяко нескопосано изречение слагат за звучност по едно нашенско \"уауу\". Те обичали, представете си, ягоди със сметана и пасти, задължително с маскарпоне. Масовият електорат пък набляга на хляб и чубрица и понякога за разкош - на евтини кренвирши от рога и копита. Разлика! Новата класа в най-бедната страна на Евросъюза си е въобразила, че светът започва от нея. Затова, независимо че получи хубаво и безплатно образование и се въздигна с натрупванията на Соца, сега иска да скъса гнусната си връзка с онова време. Бълнува за някаква разруха преди 89-а, за мракобесие, изверги ченгета и див тоталитаризъм. Но това явно не е достатъчно. Срещу \"онова\" време трябва да се насъскат децата, защото нали те са бъдещето. Затова, не без чужда помощ, се стремят да деформират миналото. Онази индустриализирана държава, науката, образованието и здравеопазването, много развитото селско стопанство и редицата права за трудовите хора и техните потомци не дават мира на новите строители на капитализма. Притискат издатели, притискат учени и всички, които искат реален прочит на близката ни история. Ето това е - носталгици, деформирани социалисти, задръстеняци, сенки от миналото. Но тъй като е лято, а и на вас ви се иска да топнете крак, тръгвайте. Намерете някоя тясна и задължително стръмна ивица до окупираните от бизнеса държавни плажове. И проснете пешкира. Внимавайте обаче да не ви резнат главата с някоя такса за морски въздух. И въпреки всичко, уважаеми, бъдете оптимисти и мислете непрестанно положително за \"магистралните\" неща от живота. Все пак е лято и за двете Българии.     ", "date": "2019.07.09", "title": "Двете Българии"}
{"url": "https://duma.bg/istoritsite-tryabvat-ni-debati-ne-napadki-n195509", "text": "В това, което се случва около учебниците по история за Х клас, няма наука, има политика. Защо  политиката се включва сега в този процес? Няма да коментирам това, което в последните седмици трима души - поне двама от тях с доказана некомпетентност, изприказваха като критики и свободно използване на различни термини, изпразнени от съдържание. В последния месец много сериозно започна битката за историята, по-точно - битката срещу истинската история. Преди близо два месеца един бивш посланик във Ватикана и един бивш ректор се изказаха по телевизиите - и двамата с една ключова фраза: че в османската империя не е имало робство, но пък крепостничеството в руската империя било робско. След това започнахме да слушаме неща, свързани със 75-годишнината от десанта в Нормандия с опити да ни се внуши, че това бил решаващият ход за победата над нацистка Германия. Следващият етап са учебниците по история. Предстоят годишнини от различни събития във Втората световна война и битката за историята ще бъде жестока, защото е битка за бъдещите поколения. Когато тръгват хора, които са далече от историята, да коментират не фактите и не анализите, а си служат с някакви имагинерни термини, това означава, че върви политическа битка за историята и че тези хора вероятно са получили някакви пари.   Целият скандал с учебниците започна при вече изцяло завършена процедура за написването, прецизирането, оценяването и одобряването им. Става въпрос за това може ли една процедура да се обърне в удобен политически инструмент. Политиканските задачи и поръчковите измерения в този процес влияят доста зле върху изграждането на младата личност. Проблемът е в модела като цяло за писането на учебници и избора на победителите. Освен това ние - университетските преподаватели и академичните учени, пишем много сложно и дори учителите не ни разбират, камо ли учениците. Затова учениците не са мотивирани да изучават миналото, да имат интерес към него. В Германия например учебниците се пишат от учителите с методист от университета.    Ние, историците, трябва да избягаме от политическата конюнктура и професионално да решим - на основата на документи и анализи, какво да се напише в учебниците. Историята не може да се гледа през гледната точка на днешната конюнктура, фактите и процесите трябва да се осветляват в контекста на конкретни геополитически ситуации. В периода до 1989 г. имаме от една страна социалистическия свят начело със суперсилата СССР, от друга - западния свят, начело със суперсилата САЩ. Това не е въпрос на морал, а на реална ситуация. Всеки политически режим навсякъде по света има и добро, и лошо. Трябва да се гледа през призмата на конкретната политическа ситуация. Каква е била алтернативата за България след Втората световна война, когато тримата големи разделят следвоенния свят. И досега в Германия има над 300 военни бази на САЩ, работещи за интересите на една държава. Има политика в това да се оказва натиск за едностранчиво представяне на историята върху професионалистите историци, които пишат учебниците. Според мен, когато излизаме от антипозиции: антикомунизъм или антифашизъм, градивен резултат няма - мразим американците, мразим руснаците, мразим комунистите, фашистите и пр., но в българската история резултатите винаги са били плачевни. Хубаво е, че има различни фондации и уличен натиск, но уличният натиск е много опасно нещо. Дали това е начинът да водим дебата за учебниците? Това е много опасно, когато говорим за миналото.  Ясно е, че министърът има позиция, той е политическо лице, ясно е, че ще спре учебниците. Има обаче няколко странности, които можеха да бъдат избегнати. Къде е пиарът на това министерство? Министърът не може да има мнение по съдържанието на учебниците, той не е историк. Второ - в оценяващата комисия имало асистенти. А кой е избрал тази комисия, нали министерството седи зад нея?! МОН да престане да се извинява, че грешките в матурите или в учебниците са дошли отнякъде другаде. Самата учебна програма е нескопосана. България има национален въпрос, който започва от Берлинския конгрес и не свършва до днес. Сега българо-македонската комисия е свързана именно с проблемите на този нерешен национален въпрос. Как е вписано това в учебника за Х клас - именно върху тези неща трябва да се дебатира предварително.  Изказвам и едно драстично мнение - хайде да се опитаме да напишем учебниците без хонорар. Ние пишем статии и не получаваме хонорар. В последните 30 години за близо 200 научни статии съм получил три пъти хонорар. За нито една книга не съм получил хонорар, напротив - издателят казва \"дай 5000 лв. да ти издам книгата\". Откъде накъде тогава ще се плаща за писането на учебници. Друго нещо - защо МОН не си издава учебниците само? Такава практика е имало в България и при предишния режим, и при по-предишния. Имало си е Издателство на народното просвещение, което издава учебниците. Имало е и един учебник по всеки предмет - а не тази псевдодемокрация: защо 7 авторски колектива трябва да напишат 7 учебника?  Имаше и едно писмо от осем души колеги историци. За мен важното в него е, че то поставя проблеми - дали разговорът за учебниците да е само на академично ниво, или да е обществен; казва, че проблемът за подбора и за интерпретирането е морален проблем - да, морален проблем е, но ние нямаме система за морални санкции. Казва, че съществуват правилни и неправилни научни тези. И това е вярно, но въпросът е за критерия.  Много често хора от улицата налагат мнение. Имаше навремето един автор на песни Спасов, който написа книга, че в България е нямало фашизъм. И тогава едни хора от бившето вече, изчезнало от политическата сцена СДС ръкопляскаха и го приеха като парола. После един голям писател - Стефан Цанев, се опита да обясни как нашата историческа наука не си върши работата. Къде беше дебатът със Стефан Цанев, защо колегията не реагира? Сами сме виновни, че често хора, които излизат от съвсем случайни позиции, налагат превратна представа за историята. Една от иконите на българския преход е образът на Гешев - на суперполицая Гешев! Всичките тези митологеми тежат върху нас като черно петно, а ние не реагираме.  Историята на комунизма няма как да я представим само с броя на жертвите. Утре ще излезе друг списък и ще се окаже, че броят им е друг. А как ще оценяваме някои явления в международен аспект? Как например ще обясним, че не сме антисемити, щом Народният съд е тоталитарен, антидемократичен и пр., но той съди антисемити. Един горянин, въоръжен с автоматично оръжие и взривове от Гърция, той какъв е - патриот? За този прочут Възродителен процес - кое беше основното: ДС, партийният терор или огромният консенсус, който имаше в българското общество, че сме решили турския въпрос? Имаше го този консенсус. На децата трябва да се поднася нещо обобщено, разбира се, с превес на най-важното, но докато се стигне до него, трябва много да се внимава. Изключително деликатен е въпросът за историята и той изисква предварително един дебат, ясен поглед и чисти помисли - не за пари и не за политическа кариера.   ", "date": "2019.07.09", "title": "Историците: Трябват ни дебати, не нападки"}
{"url": "https://duma.bg/gushterovi-opashki-n195511", "text": "Позьорското поведение на ГЕРБ мина на нов етап. Тези демократични и иначе безгрешни хора са решили да дебнат по-стриктно за партийната дисциплина и етичните норми. Каквото и да значи това в техните очи. Знаем каква им е етиката - дрийм тимове, котараци, братовчеди, суджуци, апартаменти, къщи за гости и т.н. И всичките гербаджии са света вода ненапита, ненужно оплюта от опонентите им. Явно обаче на Бойко Борисов все пак му е припарило под опашката, щом обяви, че ще \"реже до корен\" провинили се организации и хора. Дори изрече думата \"справедливост\"! Всичко започна, че даже и продължава с Цветан Цветанов - първите кметове, нарочени за проверка, са точно негови любимци... Но Борисов си призна - понякога трябват и жертви. Не е толкова лесно десетилетие да \"усвояваш\" държава. Цялата тази готовност за показно посипване на главата с пепел обаче е само поза. Нали знаете как гущерът сам си реже опашката, за да избяга, а после израстъкът се самовъзстановява? Май и ГЕРБ се гласят по същия начин да се \"прочистят\" за изборите, осъзнавайки, че на същото място отново същият проблем ще избие. Затова \"моделът ГЕРБ\" е станал нарицателен.  Нали трябва да се печелят местни избори... Какво значат няколко отлюспени съпартийци. Който се напечелил, напечелил. Време е да се облажат следващите в редицата. \"Дали не сме се самозабравили, дали не сме станали много лъскави, номенклатура. В момента, когато хората усетят това, партията е загинала\", разсъждава Борисов. А в редиците на ГЕРБ загладилите косъма са много. Лъскави са на повърхността, но грапави - отдолу. Да видим на какъв принцип партията ще се саморазправи със своите. Или между свои и свои има разлика? Тази комисия ще смее ли да проучи провинилия се Борисов? А братовчеда Ради? Но вероятно и това е план от типа ден до пладне. Да видим колко гущерови опашки ще паднат.", "date": "2019.07.09", "title": "Гущерови опашки"}
{"url": "https://duma.bg/otpor-za-feodali-n195512", "text": "Състав на Софийския градски съд постанови привременни мерки на Столичната община по делото за мръсния въздух. Привременни ще рече временни. Като каквото се държи вече сума ти време правителството на София - Столичната община, воглаве с кмета Йорданка Фандъкова. За общината всичко е временно - безкрайните ремонти, закопаните пари, добрите намерения за това и онова. Не са временни само апетитите за повече \"усвоени\" пари с големите далавери, докарали до потрес милионите столичани, които търпят непрекъснато строителен тормоз, трудности с предвижването, липсата на чист въздух и т.н.  В големите жеги нещата станаха още по-трагични, но общината не се сети поне да поизмие улиците, да поукроти фините прахови частици, които вече са неизменен спътник на малки и големи. Да разхлади донякъде изтерзаните софиянци, които не могат да си позволят почивки другаде. Миене, което не е нито толкова сложно, нито толкова скъпо, но носи неизмерими ползи. Много \"демократи\" днес се мръщят, ако човек реши да сравни днешното дередже с минало време - всяка вечер софийските улици се миеха, без от това общината да е фалирала. Сега за това най-елементарно чистене трябваше да се произнесе съдът. Като че ли общината не можеше сама да се сети за въздуха, който дишат столичани, да помисли за по-приемливия образ на града в Европа, с който се пънат да се хвалят от \"Московска\" 33. И като си мерят боя с далеч по-големи - и като площ и като стопанство столици, да вземат да се поогледат в тази страшна и прашна наша София. Където липсва всякаква грижа и не са виновни само колите по улиците и допотопните печки, а онази единна грижа на добри стопани в общината, които карат на принципа всяка коза за свой крак и краткосрочно развалят и малкото останали читави неща в древния град, който старее и още как... Но, слава Богу, ражда и отпор на самозабравили се феодали. \"Група за чист въздух\" го показва.", "date": "2019.07.09", "title": "Отпор за феодали"}
{"url": "https://duma.bg/nedagavo-tigre!-n195513", "text": "Дни преди началото на новия футболен шампионат Бойко Борисов привика шефовете на \"грандовете\" \"Лудогорец\", ЦСКА-Сф и \"Левски\", за да ги накара да се закълнат, че няма да натискат съдиите и  . Поканата към \"тримата големи\" в родния футбол барабар с главния прокурор и заместника му, вътрешния министър и шефа на футболния съюз обаче напомни за едни отминали години. Преди почти половин век тогавашният официоз \"Работническо дело\" излезе с уводна статия \"Докога ще търпим недъзите в българския футбол?\". Случи се, след като футболните ни национали взеха първа точка при третото си участие на световни първенства. Сега Борисов се вживява в стила на бившия си работодател Живков и се припознава като правоверен борец за \"громене на недъзите\". Поне да беше привикал на \"Дондуков\" 1 и бившия си колега от годините в МВР ген. Васил Василев, който като председател на ресорната комисия по феърплей и етика във футболния съюз постоянно мрънка, че няма данни за нарушения на \"честната игра\". Публична тайна е как всеки сезон съдиите са натискани от шефовете на грандовете, все членове на Изпълкома, а накрая \"Лудогорец\", със значителна съдийска благословия, е шампион. На пръсти се броят червените картони, отсъдените дузпи и изгонените футболисти на разградчани през последните осем години независимо от каратистките прояви на Моци например. Неслучайно при Борисов вчера не се яви баш диригентът на родната футболна клоунада. От кумова срама на срещата бе представен от брат си. За да заслужи всенародната любов на запалянковците, Човекът от Банкя уж помага еднакво и не само на трите \"гранда\". На \"Лудогорец\" - с държавни и общински субсидии за изграждане на \"Арената\", на ЦСКА-Сф - с подмяната на формата на първенството и вкарването \"по втория начин\" на фалиралия клуб в елита, на \"Левски\" - с обещанията за сериозна руска финансова подкрепа. Обещанията за привличане на \"Газпром\" на \"Герена\" останаха само празни слова, а подкрепата за синия отбор от \"Внешторгбанк\" продължи само един полусезон. Като резултат уж любимият му \"Левски\" е без трофей вече десетилетие.  Дали има и феърплей, щом Борисов като капитан на \"Бистришките тигри\" е двукратен шампион по футбол при ветераните, при положение че мачовете протичат на една врата, а мастити футболни легенди не смеят дори да го спрат и само гледат отблизо опитите му да слаломира по терена? Отговорът е ясен. Сега щели да борят корупцията (\"недъзите\") във футбола с открита телефонна линия. На която съдиите да се жалват, ако бъдат натискани. Или телефоните им да бъдат подслушвани, за да се документирал натиск. Поредната \"пунта мара\". Футболните арбитри няма да захапят ръцете, които им осигуряват облагите, и да престанат да надуват свирките в правилната посока. Затова и за уредени мачове ще гърмят само отборчета като \"Верея\". Нищо, че са финансирани от други спонсори на управляващата партия.", "date": "2019.07.09", "title": "Недъгаво, тигре!"}
{"url": "https://duma.bg/milko-nedyalkov-omraznoto-slovo-izbuyava-pri-silno-razdelenie-v-obshtestvoto-n195514", "text": "   - В последно време повече внимание се обръща на термина \"език на омразата\". Съществувал е както в политическия, така и във всекидневния живот много отдавна. За него се заговори отново в последно време, защото все повече медии търсят уж \"новина\", която да е сензация, да е пикантна. В този си стремеж някои журналисти употребяват изразни средства, които се причисляват към езика на омразата.  Много хора знаят, че езикът на омразата е едно от малкото понятия, дефинирани от Съвета на Европа още през 1997 г. Той засяга много тесен кръг от неща, свързани с национализма, с антисемитизма, с расовата ненавист и с други подобни понятия. Езикът на омразата всъщност се проявява, когато има силни обществени настроения. Аз обаче имам друг поглед към него. Езикът на омразата сам по себе си, дори дефиниран от Съвета на Европа, не съществува. Той е по-скоро израз на отношенията в обществото. Има белези, които определено могат да ни подскажат кой човек използва омразно слово и кой не. Арогантните хора например най-често използват агресия, за да подчертаят силата си. Силата може да има и вербални проявления. Такива хора трудно правят компромиси и в случай че усетят слабост, веднага атакуват \"неприятеля\" с обидни думи за негови видими недостатъци или слабости. Подобен изказ може да е изключително вреден за самочувствието на оплютия и в същото време да показва липса на компетентност от страна на оплюващия.  - Това са нетолерантните отношения, които преди всичко са свързани с неравенството между хората, с това, че големи групи хора търсят причината за своето състояние в други групи хора. Тогава те започват да виждат врага, да го наречем условно така, във всички свои противници, включително и политически. Това е средата, в която се появява като вторично явление езикът на омразата. Неслучайно Набоков е казал: \"Нещастният човек е жесток и жлъчен.\" Това не е само защото няма добри хора, спрямо които човек да се сравнява. Това е така, защото, когато някой се чувства нещастен, той наистина се превръща в такъв и върху него лесно се въздейства с езика на омразата. - Езикът на омразата е много лесно средство политиците да влияят на голяма група хора. Той е по-лесно разбираем и се приема от неинтелигентните слушатели и е много опасен, защото замита истината. По тази логика действа и нашият министър-председател, който казва, че той е \"прост и вие сте прости, затова се разбираме добре\".  Когато политиците използват езика на омразата, те се опитват да настроят по-голяма група хора срещу своя политически противник. Но не всеки израз е език на омразата. Когато ти казваш за своя противник истини, това не може да бъде език на омразата. Той идва най-вече тогава, когато не можеш или не искаш да намериш истински аргументи, за да опровергаеш опонента си. Езикът на омразата най-често се среща в медиите, в училище при в разговор с учители, съученици, приятели и познати, сред общества с явно разграничение на мнозинство и малцинства и в политическата риторика.    - Много интересен е въпросът кога свободата на словото преминава в език на омразата... Вторичният живот, който колегите журналисти дават на езика на омразата, е много важен за запазването на коректния тон. Според мен не всеки употребен израз, който изглежда на първо четене пикантен и бомба, може да бъде причислен при внимателното му разглеждане като език на омразата. Ще дам пример с оправдаването от съда на нашия колега Таско Ерменков, който нарече политически травестит един бивш депутат. И с право, защото той е вложил образно средство в израза, който е употребил като метафора, а не е обидил директно човека.  Най-голямото предизвикателство е трудността да се дефинира дали определени действия могат да бъдат смятани за реч на омразата. Има тънка граница между свободата на изразяване и кога свободата на изразяване става реч на омразата. Свободата на изразяване неизбежно включва и изрази, които могат \"да обидят, шокират или смутят\" определени групи в обществото. Оттук нещо, което изглежда като слово на омразата за някого, е просто шокиращо изразяване за друг.  В моята кариера като журналист също имах един много интересен случай. В местен вестник публикувах статия, в която бях написал \"дребен селски шмекер се кандидатира за кмет\". Съдиха ме на две инстанции. Обясних, че думата \"шмекер\" в този смисъл не е обидна. Цитирах обяснението в речника на Найден Геров, в който е казано, че по онова време думата \"шмекер\" означава човек с изискан вкус. Така че понятията също са така да се каже съотносими. Но цялата работа е, че в системата на обществото, наричаме я нарочно система, въпреки че тя има страшно много центробежни сили, езикът на омразата е много весел начин за манипулиране. Не е ли забавно да кажеш: \"Ето, там са врагите\". Ботев призовава силно да любим и мразим. Но мразенето не може да бъде изразено по друг начин, освен да наречеш врага си, както и той ги е наричал, \"чорбаджии изедници\". - Да, така е. Всяка критика към управляващите започва да се нарича език на омразата. Това е лоша пиар защитна кампания. Властимащите искат да омаловажат истината и затова обръщат прекалено много внимание на изразните средства. По този начин се раждат т.нар. фалшиви новини. Мисля, че най-голямата фалшива новина е например, че у нас хората живеят добре. Не е ли фалшива новината, че ремонтът на ключови обекти в България е качествен? Или хвалбите на управляващите колко големи са инвестициите у нас. И когато опозицията ги критикува - това било език на омразата. За съжаление, българите много бързо забравят какво са им казали политиците, които управляват държавата. А те харчат държавния ресурс основно за да произвеждат фалшиви новини.  Ето БСП отново внесе предложение за изравняване на неравенството между старите и новите пенсионери. Получаваме пълен бойкот от всички. Всички признават, че пенсиите трябва да догонят парите, които възрастните хора получават в Гърция и Румъния например. Но идеите на социалистите се посрещат на нож само защото БСП ги е внесла. И се започва с обвиненията, че искаме да разрушим социалната система, да нарушим философията на бюджета, което въобще не е така. И понеже управляващите нямат аргументи да защитят своите тези, нападат опозицията, като използват езика на омразата. ", "date": "2019.07.09", "title": "Милко Недялков:    Омразното слово избуява при   силно разделение в обществото"}
{"url": "https://duma.bg/rastat-zaetostta-i-zaplashtaneto-v-autsorsing-sektora-n195515", "text": "Повече от 67 300 души са заети в аутсорсинг сектора в България към момента. Към 2021 г. се очаква броят на заетите да превиши 79 хил. души. Това показват данни от последния годишен доклад на Българската аутсорсинг асоциация. Секторът на изнесените услуги генерира 7,9% от всички разходи за заплати в икономиката ни, което показва, че заплащането е в пъти по-голямо от средното за страната. Данните от наскоро проведено проучване от международната консултантска компания Mercer сред членовете на Българската аутсорсинг асоциация показват, че 96% от компаниите дават и годишен бонус на служителите си, който средно е в размер на една брутна работна заплата. Темпът на растеж на работната заплата в сектора на годишна база е 6% и е съизмерим с останалите отрасли на икономиката. Заради наблюдаваната тенденция през последните години за изнасянe на дейността на компаниите извън София, основно в големи градове с университети, ръстът на заплатите извън столицата е с 10-11% през последната година. Всички компании осигуряват допълнително здравно осигуряване на служителите си, както и бонус за довеждане на нов колега в организацията. Близо 70% от компаниите дават безплатни карти за спорт на служителите си или покриват частично разхода за спортни активности. Същият процент от работодателите осигуряват и безплатни здравословни храни за офиса. 86% от компаниите в аутсорсинг индустрията са създали в офисите си пространства за игри, спорт и развлечение. Всяка четвърта от пет компании дава опцията и за работа от вкъщи, ако естеството на работата го позволява. Аутсорсинг секторът е и сред най-големите инвеститори в областта на образованието. Близо 100% от компаниите (96%) имат различни партньорства с университети или други образователни инициативи.", "date": "2019.07.09", "title": "Растат заетостта и заплащането в аутсорсинг сектора "}
{"url": "https://duma.bg/ochakva-se-benzinat-i-dizelat-da-zapazyat-tsenite-za-okolo-mesets-n195517", "text": "Цените на бензина и дизела се очаква да запазят сегашните си нива в следващите 40 дни, прогнозира пред БНР председателят на Българската петролна и газова асоциация Живодар Терзиев. През последния месец се наблюдава понижение на бензина и дизела с 5 стотинки.  Данни на специализирания сайт fuelo.net показват, че средната цена на масовия бензин А-95 за вчера е 2,22 лв. за литър. От 19 юни цената на това гориво е непроменена, а за последния месец като цяло има поевтиняване от 5 ст. Бензинът А-98 вчера се предлагаше на средна цена от 2,51 лв. за литър. Неговата цена е непроменена от 1 юли, а за последния месец тя се е понижила с 6 ст. за литър. Обикновеният дизел се продаваше вчера средно за 2,28 лв. за литър. Неговата цена е непроменена от 19 юни, а за последния месец това гориво е поевтиняло с 5 ст. на литър. Дизелът премиум средно се продаваше вчера за 2,56 лв. за литър. Цената му не се е променяла от 24 юни, а за последния месец тя е паднала с 6 ст. \"Съобразено e с нашите комшии в Румъния и в Гърция. Да, съществува в Южна Румъния равна или малко по-ниска цена от българската, в Гърция цената е доста по-висока. Аз смятам, че тези нива са подходящи и за производители на нефт, и за преработчици в рафинериите, и за търговците. Така че не виждам особена причина в следващите 40 дни да наблюдаваме резки колебания - стотинка-две по-скоро може би надолу\", коментира Терзиев. Що се отнася до качествата на горивата, той обясни, че в България няма национален стандарт за газ пропан-бутан.", "date": "2019.07.09", "title": "Очаква се бензинът и дизелът да запазят цените за около месец"}
{"url": "https://duma.bg/vtorata-po-golemina-banka-v-sveta-obmislya-vlizane-v-balgariya-n195516", "text": "Втората по големина на капитала банка в света - China Construction Bank, обмисля навлизане в България. За това стана ясно от интервю с председателя на Българската търговско-промишлена палата Цветан Симеонов пред \"Блумбърг тв България\". China Construction Bank Corporation има активи за 3,3 трлн. долара и годишна печалба от 37 млрд. долара. Тя посети България заедно с изпълнителния заместник-председател на банката и доста сериозен екип и представителя им в Люксембург, поясни Симеонов. Представителите на банката разглеждат много сериозно темата за свое присъствие в България и формата му. \"За голямо съжаление държавните институции не проявиха интерес, но ние ще направим необходимото информацията, която събрахме, да достигне до тях и при една следваща визита да могат да бъдат договорени с по-големи подробности, и то с институциите, от които зависи осъществяването на това намерение\", каза Симеонов. От съобщение на президентството от миналата седмица стана ясно, че държавният глава е поканил китайска банка да открие представителство у нас. От съобщението обаче не ставаше ясно за коя банка става дума.  ", "date": "2019.07.09", "title": "Втората по големина банка в света обмисля влизане в България"}
{"url": "https://duma.bg/datata-n195507", "text": "1357 - ПОСТАВЕН Е ОСНОВНИЯТ КАМЪК НА КАРЛОВИЯ МОСТ В ПРАГА. Императорът на Свещената Римска империя Карл IV започва строежа на комплекса, завършен в началото на ХV в. Мостът свързва Стария град и замъка Храдчани. Дълъг е 516 м и е широк 10 м. По протежението му има над 30 скулптури. Най-новата, от 1928 г., е на братята Кирил и Методий (на снимката). Разположена е между белокаменната св. Ана и тъмнокаменния св. Йоан Кръстител. 1850 - В СОПОТ СЕ РАЖДА ИВАН ВАЗОВ, НАРОДЕН ПОЕТ (УМИРА 1921 Г.). Патриарх на българската литература. Автор на първия български роман \"Под игото\" и на текстове, дали българската мярка за жанр и класичност във всички литературни жанрове. Незабравими за поколенията остават цикълът \"Епопея на забравените\", повестите \"Немили-недраги\" и \"Чичовци\", разказът \"Иде ли?\", стихотворенията \"Българският език\", \"Към свободата\", \"Не се гаси туй, що не гасне\" и много др. Приживе получава признанието на народа, удостоил го с титлата \"народен поет\". 1901 - РАЖДА СЕ БАРБАРА КАРТЛАНД, БРИТАНСКА ПИСАТЕЛКА (УМИРА 2000 Г.). Световноизвестна авторка на любовни романи, драматург, историк, лектор, телевизионна и обществена знаменитост. Създала над 550 романа, а според други източници - над 700, преведени на повече от 25 езика. През 1983 г. влиза в Книгата на Гинес като най-четената авторка в света. Произведенията й са продадени в над 600 млн. екземпляра. През 1991 г. е удостоена от кралица Елизабет II с благородническа титла за приноса си в литературата. 1922 - ДЖОНИ ВАЙСМЮЛЕР СТАВА ПЪРВИЯТ ЧОВЕК, ПРЕПЛУВАЛ 100 М ПОД ЕДНА МИНУТА. Американецът печели пет златни олимпийски медала (от игрите през 1924 и 1928 г.). За цялостната си кариера подобрява 67 световни рекорда. След като приключва състезателна дейност, става актьор. Играе ролята на Тарзан в 12 филма и става по-известен, отколкото като шампион и рекордьор. Неговият характерен вик се използва и до днес, като е познат по целия свят. 1950 - ПРИЕТ Е МАНИФЕСТЪТ \"РЪСЕЛ-АЙНЩАЙН\". В канадското селце Пъгуош се събират световноизвестни учени от цял свят, които полагат основите на международна пацифистка организация. Сред участниците са Бъртранд Ръсел, Алберт Айнщайн, Фредерик Жолио-Кюри и др. Целта на Пъгуошкото движение е чрез установяване на периодични контакти между водещи учени от двете противостоящи страни в периода на Студената война да смекчи противопоставянето и да създаде сред тях дух на отговорност към човечеството като цяло. Организацията играе важна роля по време на официални и неофициални отношения между държавите от двете страни на Желязната завеса.", "date": "2019.07.09", "title": "Датата"}
{"url": "https://duma.bg/indoneziyski-i-balgarski-savremenni-tvorbi-v-kvadrat-500-n195501", "text": "Националната галерия и посолството на Република Индонезия у нас представят \"Синтез - индонезийско и българско съвременно изкуство\". Експозицията ще бъде открита днес, 9 юли, от 18 ч. в \"Квадрат 500\" и може да се разгледа до 1 септември. Заглавието на тази изложбата е \"Синтез\", а целта - чрез няколко примера да обобщим съвременното изкуство на двете държави, като по този начин открием обща основа в изкуствата. Куратори на изложбата, в която са представени творби на Дита Гамбиро и Читра Сасмита от Индонезия и на Виктория Петрова и Даниела Тодорова от България, са Карла Бианпоен и Читра Смара Деви.", "date": "2019.07.09", "title": "Индонезийски и български съвременни творби в \"Квадрат 500\""}
{"url": "https://duma.bg/polovinata-stopani-na-kucheta-gi-tseluvat-po-chesto-otkolkoto-partnorite-si-n195496", "text": "Над половината стопани на кучета - 52 на сто, целуват по-често питомците си, отколкото партньорите си. Същият процент собственици предпочитат да делят леглото с домашните си любимци вместо с половинките си, пише сп. \"Пийпъл\", позовавайки се на резултатите от американско проучване. Допитването е осъществено от компанията \"Райлис органикс\" с цел да установи колко близки се чувстват хората със своите четириноги приятели. От фирмата са помолили стопани на кучета да споделят до каква степен обичат и се грижат за питомците си. Резултатите показват, че собствениците даряват с повече обич домашните си любимци, отколкото партньорите си. Данните вероятно ще изненадат хората, които не притежават домашни любимци, но изглеждат по-понятни, като се вземе предвид признанието на 94% от стопаните, че смятат кучетата за едни от най-близките си приятели.", "date": "2019.07.09", "title": "Половината стопани на кучета ги целуват по-често, отколкото партньорите си"}
{"url": "https://duma.bg/povedenieto-na-kotkite-e-otrazhenie-na-haraktera-na-tehnite-sobstvenitsi-n195497", "text": "Поведението на котките може да е отражение на характера на техните стопани, пише сп. \"Пийпъл\", позовавайки се на британско изследване. Авторите са установили, че собствениците, които са съобщили за поведенчески проблеми при питомките си, са имали по-високи резултати по показателя невротизъм. Оказало се също, че котките на по-невротичните стопани по-често страдат от болести в резултат на стрес и наднормено тегло и имат по-агресивни, тревожни или боязливи характери. От друга страна, питомките на позитивно настроените към другите собственици по-често са с нормално тегло и по-рядко са агресивни, сдържани и отбягващи. \"Много стопани гледат на питомците си като на членове на семейството и формират близки социални връзки с тях. Следователно е напълно възможно домашните любимци да се повлияват от начина, по който хората взаимодействат с тях. И съответно различните им характери да са отражение на тези на собствениците им\", казва Лорън Финка от изследователския екип от университета \"Нотингам Трент\".", "date": "2019.07.09", "title": "Поведението на котките е отражение на характера на техните собственици"}
{"url": "https://duma.bg/smelchaga-izkachi-95-etazhna-sgrada-n195498", "text": "Без предпазен колан смелчага изкачи в Лондон 95-етажна сграда, провъзгласена за най-високата в Западна Европа. Местната полиция е била повикана в небостъргача \"Шард\", след като е получила сигнал за катерещ се по него мъж. На мястото са изпратили две коли, две линейки и безпилотен самолет. Представители на органите на реда са успели да принудят човека, стигнал до върха на сградата, висока 1017 фута, или 310 метра, да не предприема спускане по нея. Няма информация дали мъжът е арестуван.", "date": "2019.07.09", "title": "Смелчага изкачи 95-етажна сграда"}
{"url": "https://duma.bg/ezero-ot-lava-otkriha-na-ostrov-v-antarktika-n195499", "text": "Огромно езеро с гореща лава на остров, разположен на около 1610 километра северно от източния край на Антарктика, бе локализирано от изследователи на Университетския колеж в Лондон и Британското антарктическо дружество. Откритието е направено чрез използване на сателитно наблюдение. И островът, и вулканичната планина са изключително трудни за достъп и без новите технологии би било почти невъзможно да се научи повече за този удивителен геоложки феномен. Очакваната температура на езерото от лава варира от 989 до 1279 градуса по Целзий. Учените планират да летят със самолет или дрон над вулкана, за да снимат откритието, но предупреждават, че подобно начинание може да отнеме години.", "date": "2019.07.09", "title": "Езеро от лава откриха на остров в Антарктика"}
{"url": "https://duma.bg/korabat-na-gluptsite-akostira-v-stolitsata-n195500", "text": "Необичайна инсталация, наречена \"Корабът на глупците\", ще акостира в столичната Галерия +359. Официалното представяне ще се състои на 11 юли, четвъртък, от 19 до 22 ч. По време на откриването ще бъдат изпълнени арии от Хендел и Верди от дуо Black and White? - сопран Цветомила Янчева, мецосопран Рая Начева. Работата \"Корабът на глупците\" е представена за първи път през 2015 г. на о-в Лидо по време на 56-ото Венецианско биенале, като една от наградите на Open 18 - международна изложба на скулптури и инсталации. За Галерия +359 авторката Гьонюл Нюоглу и кураторката Ирина Баткова подготвят site specific вариант, а изпълнението на обектите е от прозрачни материали, режисирани в нова сценография на пространството, което разширява параметрите на тяхното осмисляне. Една от основните линии в работата на Гьонюл Нюоглу е показване на липсващото тяло, илюстрация на парадокса, че осъзнаването на реалността може да бъде по-силно и въздействащо не с изваждане на обектите на показ, а в маркиране на тяхното отсъствие. \"Празните\" дрехи, които тя включва в няколко свои проекта, разказват истории, визиращи различни аспекти от човешкото съществуване през безсмислието на салонните протоколи, ограничаващи личността с външно наложени рамки, до бунта и революцията, сковани в усмирителните ризи на наказателните режими в човешкия социум. Дрехата може да бъде едновременно оригинален личен манифест, но и персонален затвор за човешката индивидуалност. Заглавието \"Корабът на глупците\" подсказва и друга гледна точка в анализа на съвременното общество, което е обект на изследователската практика на Гьонюл Нюоглу. До каква степен липсата на свободна себеизява е резултат от автоцензурата - дали модерната социална среда не създава достатъчно предпоставки да съгласуваме на едно твърде битийно ниво нашите мисли и действия.", "date": "2019.07.09", "title": "\"Корабът на глупците\" акостира в столицата"}
{"url": "https://duma.bg/hilda-kazasyan-kani-da-poslushame-kino-n195503", "text": "Хилда Казасян започва националното си турне с два големи концерта - днес, 9 юли, в Летния театър в Бургас и на 11 юли в Летния театър във Варна, научи ДУМА от Ани Кемилева. Програмата \"Да послушаме кино\" включва едни от най-популярните, красиви филмови песни и музика от старото незабравимо българско кино. На сцената заедно с Хилда ще бъдат Христо Йоцов, Живко Петров, Димитър Карамфилов и Михаил Йосифов, а специални гости са Теодосий Спасов и Васил Петров. Мултимедията, която е основен герой в този спектакъл, е подготвена от Васил Къркеланов. Фантастичните аранжименти, които дават нов живот на тази обичана музика, са направени специално за повода от Живко Петров и Христо Йоцов. ", "date": "2019.07.09", "title": "Хилда Казасян кани \"Да послушаме кино\""}
{"url": "https://duma.bg/izkustvoto-na-knigata-v-harvatiya-predstavya-izlozhba-n195502", "text": "Културният календар на Националната библиотека \"Св. св. Кирил и Методий\" предлага интересни събития и през горещия месец юли. Изложбата \"Изкуството на книгата в Хърватия\" ще бъде открита днес, 9 юли, от 11 ч. в Централното фоайе на библиотеката. Експозицията е подготвена от експерти на Националната и университетската библиотека в Загреб и гостува в София благодарение на доброто сътрудничество на НБКМ с Посолството на Хърватия в България и лично на посланика Лйерка Алайбег.", "date": "2019.07.09", "title": "Изкуството на книгата в Хърватия представя изложба"}
{"url": "https://duma.bg/sporten-klub-era-s-prestizhni-nagradi-ot-morskata-tantsova-olimpiada-n195504", "text": "В силна конкуренция от Испания, Украйна, Русия, Румъния, България и др. момичетата от Спортен клуб \"Ера\" от София успяха да грабнат ценни медали на Морската танцова олимпиада \"Хармония и сила 2019\" в Созопол, научи ДУМА от Василена Шопова и Виктор Алеков, ръководители на СК \"Ера\". Магдалена Стоилова спечели приза за Най-добър талант на състезанието. Тя завоюва три първи места: с танца \"Скорпион\" - Акро денс, с \"Момичето от картината\" - Танцово шоу, и със \"Стой в светлината\" - Лирикъл. Александра Чапарова също получи три отличия: първи места с танца \"Повелителят на въздуха\" - Акро денс, и с \"Богинята на цветята\" - Танцово шоу, и трето място с \"Иска ми се да бъда специална\" - Лирикъл.  Виктория Николова е третата лауреатка - с две втори места: с танца \"Струни\" - Акро денс, и с \"Карибска перла\" - Танцово шоу. Морската танцова олимпиада \"Хармония и сила\" е в Културния календар на Министерството на културата. Тя е и квалификационен турнир за Европейската Гранд купа в Палма де Майорка през септември т.г.", "date": "2019.07.09", "title": "Спортен клуб \"Ера\" с престижни награди от Морската танцова олимпиада"}
{"url": "https://duma.bg/kak-da-se-izmaknem-ot-sveta-na-chuzhditsite-n195505", "text": "\"Как беше... на български\" продължава с инициативи в подкрепа на съхраняване богатството на българския език и вече е партньор на уеб платформата Чуждица.бг. Сайтът дава възможност на потребителите по лесен и достъпен начин да потърсят значението на дадена чуждица и да намерят нейна адекватна българска алтернатива, която да използват. Проектът обединява усилията на професионалистите от Knowbox, работещи в сферата на PR и маркетинговите комуникации - инициатори на \"Как беше... на български\" и dev_labs, които са създателите на сайта Чуждица.бг. и имат богат опит в дигиталната  сфера. Партньорството на двете организации е породено от обща идея - да ни измъкнат от света на чуждиците, които са превзели всекидневието ни във всички области, и да ни потопят в красотата на българския език, като припомнят някои позабравени родни думи. В дългосрочен план партньорите на инициативата си поставят за цел да провокират по интересен начин използването на повече български думи, като се ограничи употребата на заемки и чуждици и да обогати речника на младите хора на родния им език. Игра с награди \"Напиши чуждици на лятна тематика\" започна на 3 юли във фейсбук страницата на \"Как беше.. на български\". Петимата участници, избрани на принципа на томбола, които ще спечелят специални награди, ще бъдат обявени днес, 9 юли, научи ДУМА от Светослава Куюмджиева.", "date": "2019.07.09", "title": "Как да се измъкнем от света на чуждиците"}
{"url": "https://duma.bg/gorchivo-vino-2019-tarsi-novi-shedovri-n195506", "text": "Започва приемането на непубликувани досега стихове за участие в шестия национален конкурс за любовна лирика \"Горчиво вино\", научи ДУМА от издателя Пламен Тотев, председател на журито. Организаторът - НЧ \"Братя Миладинови 1914\" в Петрич, приканва и утвърдени автори, и нови таланти да изпращат творбите си до 15 август (валидна е датата на пощенското клеймо). Конкурсът е анонимен. За целта желаещите трябва да изпратят голям пощенски плик, съдържащ непубликувано и напечатано в три екземпляра стихотворение, без името на автора; малък, запечатан плик с попълнено заявление за участие в конкурса, изтеглено от сайта на читалището: http://chitalishtebratiamiladinovi.org/ и екземпляр от конкурсната творба, подписана собственоръчно от автора с неговото име. Максималният обем на творбата може да бъде до 24 реда. Конкурсът бе създаден през 2014 г. по повод 100-годишнината на читалището и 80-годишнината на именития поет Евтим Евтимов. Имената на финалистите ще бъдат публикувани на уебсайта и фейсбук страницата на читалището до 6 септември.   Официалното награждаване ще се проведе през  септември като част от културната програма на Алея на книгата в София. Ще бъдат присъдени първа награда - издаване на книга с любовна лирика на победителя; втора - диплом и предметни награди (книги); трета - диплом и предметни награди (книги). По решение на журито може да бъдат присъдени и специални отличия. Получилият първа награда няма право да участва в следващите издания на конкурса. Творбите за участие може да бъдат изпратени по куриер, по пощата или занесени на място, на адрес: Петрич 2850, обл. Благоевград, ул. \"Александър Стамболийски\" 4, Народно читалище \"Братя Миладинови 1914\" - за конкурса \"Горчиво вино\".", "date": "2019.07.09", "title": "\"Горчиво вино 2019\" търси нови шедьоври"}
{"url": "https://duma.bg/byaga-li-na-myasto-evrosayuzat-n195550", "text": "Пушилката започна да се утаява. Европейският парламент има своя избран (полу)председател - защото се очаква съобразно практиката от последните години петгодишният мандат да бъде разделен на две и през втората половина от него италианецът Давид Сасоли да бъде заменен от представител на Европейската народна партия (ЕНП). Съгласувани са и останалите четири важни номинации: за председател на Европейската комисия - германката Урсула фон дер Лайен, за председател на Съвета на ЕС - белгиецът Шарл Мишел, за върховен представител по външната политика и сигурност - испанецът Хосеп Борел, и за управител на Европейската централна банка - французойката Кристин Лагард. Какво все пак означава всичко това? Първият и може би най-важен извод: в обсъжданията участват всички,  Ако на някой не му е било ясно как на практика би изглеждала \"Европа на нациите\", т.е. идеята за връщане на повече суверенитет на националните държави за сметка на общоевропейските подходи, изборът на ръководители на европейските институции недвусмислено илюстрира какво ни очаква, в случай че победи тази тенденция и ЕС тръгне в тази посока. Когато всеки дърпа чергата към себе си, безспорно по-голям успех ще имат тези, които дърпат по-силно. Тук трябва да се добави рискът чергата (ЕС) да не удържи на напъна и да се скъса. Усилията на страните от Вишеградската четворка, Прибалтика и Италия стигнаха дотам да се блокира най-убедителната по всеобщо признание кандидатура на кандидата на Партията на европейските социалисти (ПЕС) Франк Тимерманс - защото той най-твърдо отстоява спазването на общите правила и инициира процедура по отнемане правото на глас на Полша за нарушаване върховенството на закона от дяснонационалистическото правителство във Варшава. Те обаче нямаха съгласувано алтернативно предложение, а и политическия ресурс да прокарат своя кандидатура. Това даде добра възможност на Франция и Германия да разпределят съобразно своите интереси номинациите, аргументирайки ги с необходимостта да се преодолее блокажът. В крайна сметка борбата за властови ресурс измести съревнованието на политики. При така създалата се ситуация основният губещ в ЕС като че ли е промяната. Независимо че Урсула фон дер Лайен бе предложена от френския президент Макрон, който през последните години се опитва да се проектира като носител на новата динамика, визия и идеи за Европа, начинът по който се осъществи номинацията, бе не просто \"бизнес, както винаги\" (както казват англичаните), а по-скоро крачка назад, към добре познатото старо. Отстъпление от стремежа европейските институции да станат по-прозрачни и по-разбираеми за гражданите.  И тук стигаме до втория ключов губещ - това бе именно процедурата с номинации на водещи кандидати от европейските политически семейства, които да олицетворяват политическите идеи на своите партии и да ги защитават в пряк публичен дебат по време на кампанията. С други думи - избирателите да знаят за какво и за кого гласуват. Което от своя страна да даде допълнителна политическа тежест на Европейския парламент в хода на цялата процедура. На практика Съветът на ЕС (т.е. ръководителите на страните членки) отмени процедурата на водещите кандидати и иззе номинацията от партиите към държавите. Което затвърди усещането в избирателите, че в крайна сметка нещата опират не до избор, а до договорки. Третият голям губещ се оказа Източна Европа. В новите ръководства отсъства представител на региона. Така се задълбочава вече достатъчно видимото ново разделение в рамките на ЕС. Обединението на континента се оказа много по-лесно осъществимо на институционално равнище (с разширяването на ЕС), отколкото в съзнанието на гражданите Повече от десетилетие след приемането на източноевропейските страни ние все още продължаваме да мислим един за друг като за \"ние\" и \"те\", Изтока и Запада. Разочарованието е взаимно - и достатъчно основателно и при двете страни. Старите страни членки на ЕС недоволстват, че мнозина в Източна Европа не спазват правилата, на първо място върховенството на закона; рушат единството на Съюза (особено по отношения на мигрантите); оказват натиск върху социалните им системи, възползвайки от свободното движение на работна ръка; и на всичко отгоре западноевропейските данъкоплатци плащат за това чрез еврофондовете. От своя страна източноевропейците откриват определена арогантност в непрекъснатото поучаване какво и как трябва да правят; усещат се като втора ръка членки (а и по-важно - втора категория граждани на Съюза); отчитат, че свободното движение на стоки, капитали и услуги създава определени предимства на по-конкурентните западни компании; свободното движение на хора води до изтичане на най-динамичната част от техните граждани на Запад. Всичко това трудно може да се компенсира само от еврофондовете. На пръв поглед България е едва ли не основният виновник за това, че Източна Европа остана непредставена в ръководните органи на ЕС. Защото в рамките на пакетната договореност фигурираше и името на Сергей Станишев като номинация за председател на Европарламента. Неговият отказ обаче бе не просто логично, но и необходимо решение след разочароващите резултати от решенията на Съвета. Независимо че чрез неговата номинация се търсеше участие на Източна Европа, тя беше направена в качеството му на председател на ПЕС. Затова приемането на тази номинация би означавало ПЕС да подкрепи договореностите. А те определено не носят удовлетворение, има много работа, която ПЕС трябва да извърши както в рамките на собствените си редици, така и в Европейския парламент. И съчетаването в една фигура на ръководител на ПЕС и председател на ЕП би затруднило много преосмислянето на ситуацията. Логично тук, на първо място, е статуквото. Начинът на определяне на ръководните постове остави малко място за оптимизъм, че нещата вървят към промяна. По-скоро той постави допълнителни въпросителни относно целта на идеите на френския президент Макрон, който основно говори за реформи. Първо, защото той собственоръчно бламира опита за доближаване на институциите на ЕС до гражданите чрез отказа от водещите кандидати и издигането на кандидатурата на Урсула фон дер Лайен. Второ, предвид съдържанието на идеите му, отразено и в тази номинация, предвиждащи обособяване на едно високоинтегрирано ядро от стари страни членки, около което в различни конфигурации (Еврозона, Шенген и т.н.) да са разположени останалите държави. Следващият безспорен печеливш е тандемът Франция-Германия. Да, френско-немският консенсус е необходим, за да може ЕС да не изпадне в безпътица и дълбоки вътрешни противоречия, но се оказа, че той може да бъде и самодостатъчен - и на практика ключовите решения да се вземат в пределно стеснен кръг. Превръщането на ЕС в \"съюз за двама\" би имало сериозни негативни последици за всички, включително и за Франция и Германия, защото би отворило още една линия на противостояние в Европа. Спечелиха и либералите. В новата си конфигурация заедно с депутатите от партията на Макрон и под новото си име \"Обнови Европа\" те ще имат свой представител начело на Съвета на ЕС.  Има и още две категории, когато се оценяват резултатите от постигнатите договорености. Сред неспечелилите на първо място се открояват Зелените. Те постигнаха впечатляващи резултати по време на европарламентарните избори, тяхното влияние очевидно нарасна сред избирателите, но то не бе отразено в разпределението на позициите в евроинституциите. Другата формация, попадаща в тази категория, е ПЕС - въпреки че съхраниха председателството на Европейския парламент и поста на върховен представител по външната политика. Социалистите обаче не можаха да отстоят както принципа на водещите кандидати, така и видимо най-убедителната кандидатура на Франс Тимерманс за председател на Еврокомисията. ПЕС и Зелените не се възползваха от променените баланси и изместването наляво в проевропейското поле (извън това на крайната десница, евроскептиците, популистите и националистите). Не можаха в достатъчна степен да ангажират либералите и да създадат необходимото мнозинство, което да им позволи да ограничат влиянието на десницата от Европейската народна партия (ЕНП). По този начин, въпреки че отстъпи позицията на председател на Съвета на ЕС на либералите, ЕНП се вписа в категорията на негубещите, като запази доминиращите си позиции в европейските институции. А и си осигури партньор занапред в лицето както на либералната \"Обнови Европа\", така и на Макрон. Това, което предстои, е гласуването в Европарламента на кандидатурата на Урсула фон дер Лайен за председател на Комисията. За целта е необходимо абсолютното мнозинство на повече от половината евродепутати. Утвърждаването й едва ли ще бъде безпроблемно и първите реакции сочат сериозно разочарование от много посоки, включително и в Германия. Европарламентът ще бъде поставен в изключително деликатна ситуация: или да гласува за собствената си второстепенност в процеса, утвърждавайки номинацията и затваряйки очите си пред обстоятелството, че държавните ръководители иззеха процеса на издигане на кандидатури от самия Европарламент, или да гласува \"против\" и да предизвика институционална криза и напрежение между Европарламента и Съвета на ЕС. Въпреки това очакванията са все пак тази кандидатура да бъде утвърдена, макар и без ентусиазъм.  На Урсула фон дер Лайен ще се наложи да се доказва не само в Европарламента, но и начело на Комисията. Тя има опита на национален немски секторен политик (доколкото е оглавявала министерствата на семейството, труда и отбраната в Германия). Предстои да видим как тя ще се впише в един значително по-широк контекст: общоевропейски като обхват и многопрофилен като съдържание. Включително и през призмата на понятия като визионерство и лидерство - необходима повече от всякога на ЕС днес. Основният дефицит към момента е на яснота относно нейните приоритети и намерения. Безспорно тя ще се съобразява както с позициите на ЕНП, така и с германските интереси, но неучастието й в дебатите на водещите кандидати извежда тази неяснота като първостепенна интрига в началния период на нейното евентуално председателстване на ЕК. В краткосрочен план България няма основания да очаква съществена промяна в статута си. Тя ще продължи да се сблъсква с досегашните си проблеми - да се бори за влизането в Шенген, в Еврозоната, както и за отпадането на мониторинга.  Практически при същите условия и срещу същите резерви от същите тези държави - Франция, Нидерландия, Германия, Белгия. Те обаче утвърдиха своето влияние в ръководствата на европейските институции.  В средносрочен план обаче по-скоро има основания за опасения: както от нежеланието на редица страни да плащат цената на кризата и постепенна ерозия на принципа на солидарността (кохезията, изравняване на доходи и жизнено равнище), така и през призмата на оформяне на по-очертана институционална конфигурация на ядро и периферия, която налага идеите на немалка част от водещите европейски страни.", "date": "2019.07.09", "title": "Бяга ли на място Евросъюзът?"}
{"url": "https://duma.bg/gabite-preborvat-umorata-n195495", "text": "Около 150 грама гъби може да се консумират всеки ден без риск за здравето ни, а продуктът е истинско депо на витамини и хранителни вещества, които влияят положително върху работата на сърдечносъдовата и нервната системи, прогонват умората и имат антитуморен ефект. Това обясниха експерти, интервюирани от РИА Новости. \"Една порция обикновено е от 120 до 150 грама. Ако няма болести, които ограничават консумацията на гъби, тогава по принцип можете да консумирате гъби всеки ден, без това да навреди на здравето ви\", уточни диетологът и доктор на медицинските науки Елена Ливанцова. Експертката отбеляза, че антитуморният ефект е свързан с наличието в тези еукариотни организми на Silenum и витамин С, които са силни антиоксиданти. Гъбите са източник на протеини, витамини от групи В и С, никотинова и фолиева киселина, калций, фосфор, калий и желязо. Всички тези елементи имат позитивен ефект върху работата на сърдечносъдовата и централната нервна система, укрепват костната тъкан, оказват антиоксидантно действие върху организма и имат благоприятен ефект върху кръвообращението. В същото време гъбите имат минимално съдържание на мазнини и не съдържат холестерол, тъй като са от растителен произход, така че могат да бъдат включени в диетата на хора, страдащи от затлъстяване. В допълнение гъбите може да са от полза за диабетиците, защото въглехидратите са представени от диетични фибри, което спомага за намаляване на нивата на кръвната захар. Противопоказания за консумация на гъби, както обясняват експертите, са предимно болести на стомашно-чревния тракт в острата им фаза: гастрит, пептична язва, колит, панкреатит, бъбречна и чернодробна недостатъчност. В същото време лекарите са съгласни, че гъбите не трябва да се консумират сурови.", "date": "2019.07.09", "title": "Гъбите преборват умората"}
{"url": "https://duma.bg/prevozite-po-dunava-iziskvat-uednakveni-pravila-n195548", "text": "Интервю на  - DANTE е проектът, чието изпълнение би трябвало да доведе до по-доброто управление на река Дунав по отношение на хармонизирането на административната уредба и законодателството по целия речен път, включително плавателните притоци на реката. Той се изпълнява от широк партньорски консорциум с 16 основни и 12 асоциирани стратегически партньори. Сред тях са Дунавската комисия, държавни институции, асоциации на корабоплаватели, пристанищни власти, спедитори и превозвачи и неправителствени организации от 10 европейски държави. България се представлява от Българо-румънската търговско-промишлена палата, а асоцииран стратегически български партньор е \"Булмаркет ДМ\" ООД. От страна на Румъния в проекта участват Министерството на транспорта, Асоциацията на собствениците на речни кораби и пристанищни оператори, Pro Danube Romania, Пристанищна бизнес асоциация Констанца.  Изградихме взаимно доверие и различните участници в корабоплаването ни търсят, за да поставят проблемите, които срещат.  - Идеята на проекта, подчинена на концепцията \"Една и съща река - едни и същи правила\", по която работи Pro Danube International (мрежа от частни компании, която насърчава по-добрата инфраструктура и услуги и по-интензивно ползване на водния път на Дунава според екологичните стандарти - бел. ред.) Анализът, направен в неговия първи етап, показа, че се губи много време в попълване на документи (общо 77 различни формуляра от единия до другия край на реката), а също така и средства заради различните такси за услугите в отделните държави. Всичко това забавя проверките на корабите, а екипажите и товарите изчакват излишно и в крайна сметка бизнесът губи пари. Целта е от тромавата документация, специфична за всяка държава, да се премине към дигитална обработка на унифицирани документи от първото до последното пристанище.  Факт е, че има създадена електронна система за документооборот, която би трябвало да облекчи екипажите и бизнеса. При нея една информация, подадена при тръгването на кораба, трябва да достигне до всяко пристанище, на което ще спира плавателният съд. Тази система обаче има несъвършенства и често се налага дублиране на документи и на хартия.   Направен беше анализ на ситуацията във всяка от десетте дунавски държави. По време на национални кръгли маси в шест от тях бизнесът постави проблемите си пред институциите. 14 национални работни дискусии в България, Хърватия, Унгария, Румъния, Сърбия и Словакия събраха общо 335 представители на държавните органи и сектора, които обсъждаха и търсиха варианти за преодоляване на ненужните административни тежести. Съгласихме се да предложим решения и да помогнем при разработването на формулярите, които би трябвало да заместят постепенно всички документи по Дунав. Тези три унифицирани формуляра бяха обсъдени от бизнеса и институциите в отделните държави. Те от своя страна направиха коментари и дадоха препоръки, след което документите бяха прецизирани. Ролята ни беше да разпространим тези документи до широк кръг заинтересовани и в крайна сметка достигнахме до максимален брой ползватели на реката във всички държави.  - Първият голям успех на DANTE е, че събра на едно място частния сектор с представителите на отговорните за корабоплаването органи. По време на няколкото кръгли маси бе решено да се създаде онлайн инструмент, чрез който да се подават сигнали за пречки пред корабоплаването или за споделяне на добри практики. Над 250 бяха подадените предупреждения за различни административни процедури, които създават бариери пред екипажите, плаващи по Дунав.  Международният екип категоризира подадените сигнали според петте тематични области на проекта - гранична полиция, данъчни и митнически служби; органи за навигация и контрол на трафика; пристанищни власти/администрации; водни и канални администрации; други органи за налагане на бариери (например здравен контрол, управление на бедствия и т.н.) и ги анализира.  През октомври миналата година по време на бизнес форум във Виена председателят на Pro Danube International и ръководител на проекта DANTE Манфред Зайц и Терезия Хакщайнер (от европейската асоциация European Barge Union, представляващи товарните и пътническите превозвачи по реките - бел. ред.) връчиха декларация, в която са обобщени исканията от страна на бизнеса за облекчаване на процедурите по Дунав. На 3 декември документът беше разгледан в Еврокомисията и стана основа за решенията й относно вътрешноводния транспорт. Комисията официално одобри и трите формуляра DAVID, като те ще се прилагат пилотно в някои от дунавските страни от края на 2020 г. По принцип унификацията на правилата за корабоплаването по Дунава е цел на Дунавската комисия от самото й основаване. - Фокусирахме усилията на екипа по DANTE към реалния бизнес - хората, които са потърпевши от различните регулационни режими. Дискусиите в институциите както на национално, така и на международно ниво са непълноценни, ако към тях не се присъединят тези, които \"вадят хляба си\" от реката.  Платформата, за която споменах, и онлайн инструментът за докладване на нередности (и добри практики) са достъпни за представителите на сектора чрез интернет страницата на Pro Danube International (www.prodanube.eu). Тя ще остане активна и след официалния край на проекта, а представителите на сектора ще могат да сигнализират за административните пречки, пред които се изправят ползвателите на реката в различните й участъци.  - Инициативата \"Зелена сделка за речния транспорт на река Дунав\" и събраната информация по проекта позволиха създаването на няколко документа. \"Стратегията и планът за действие за администриране на вътрешноводния транспорт\" е най-осезаемият резултат от DANTE и може да се разглежда като основен документ с предложени смислени решения за преодоляване на административните недостатъци в целия регион. В него са включени докладваните административни бариери и процедури по Дунав и плавателните притоци, задълбочен анализ на европейската правна рамка, която регулира водния транспорт, и конкретни мерки като реалистичен времеви график за преодоляване на тези бюрократични процедури, които възпрепятстват развитието на ВВТ в пълния му потенциал.  По време на финалното събитие на проекта от името на Дунавската комисия бяха представени възможни сценарии, за да се гарантира, че DANTE ще продължи да дава осезаеми резултати дори и след официалния край на проекта. Той ще продължи да съществува в малко по-различна форма и това е добра предпоставка за постигане на основната му цел - премахване на всички аспекти, които пречат на развитието на вътрешния воден транспорт като надеждна алтернатива на автомобилния, железопътния и въздушния. Очаква се това да се осъществи чрез споразумение за отпускане на безвъзмездни средства, подписано между Генерална дирекция \"Мобилност и транспорт\" (Европейската комисия) и Дунавската комисия.", "date": "2019.07.09", "title": "Превозите по Дунава изискват  уеднаквени правила"}
{"url": "https://duma.bg/v-evropa-glasyat-novi-stsenarii-za-zapadnite-balkani-n195547", "text": "Преди европейските избори австрийският в. \"Ди пресе\" излезе със статия, в която определи като \"злощастно състояние\" ситуацията с 6-те страни от Западни Балкани заради стремежите им за започване на преговори за присъединяване към ЕС. Тези дни пък френският президент Емануел Макрон в прав текст заяви, че \"ЕС първо трябва да се реформира, а после да се разширява\". Въпросът е дали европейската перспектива за балканските страни вече е далечна цел, или - както пише сръбския в. \"Блиц\" - \"дали хладният душ на Макрон означава сбогом за ЕС?\". В \"Ди пресе\" в тази връзка казаха, че \"ситуацията е опасна\", защото \"европейските лидери и повечето граждани на Европа не искат бедни и институционално обременени държави при себе си\". За ЕС собствената сигурност се оказа по-важна от реализирането на поети обещания за срочна интеграция в структурите му - дори и ако си смениш името на държавата с такава цел.  И неслучайно все по-често в Европа се лансират идеи как може да се приобщават Балканите, без непременно в близко бъдеще да започва преговорен процес за членство в т.нар. клуб на богатите. Във Виена писаха, че е \"нужно да се преработи връзката ЕС - Балкани\", защото едва ли там етническите напрежения ще се преодолеят, \"икономическото положение не е за шега\", а са \"близко до ЕС\". Идеята е да се изгради съюз на Балканите, подобен на ЕС, в близките 10 години. Да се премахнат тарифите, да се изгради вътрешен балкански пазар с 4 основни свободи - обща политика в областта на енергетиката, телекомуникациите, транспорта, свободното движение на работна сила, а Брюксел да осигурява необходимите средства  при спазване правилата на ЕС.  които заедно да бъдат приветствани в ЕС, а не да се блокират една друга, защото имат нерешени исторически проблеми.  Срещата преди дни в полския град Познан, посветена за пореден път на Западните Балкани, която се явява част от т.нар. Берлински процес, задействан от канцлерката Ангела  Меркел, потвърди, че ще се действа за насърчаване на сътрудничеството между Албания, Босна и Херцеговина, Черна гора, Косово, Северна Македония и Сърбия. Обсъждали са се общи инфраструктурни проекти, научно сътрудничество, младежки обмен, взаимно признаване на дипломи, улесняване на търговско-икономическите отношения, съвместни митнически пунктове и т.н. Не е известно дали България, която този път е участвала в срещата в Познан, е поставила въпроса за нашия коридор 8, осигуряващ пряка жп и магистрална връзка със Скопие, или се е задоволила с предложението да бъде съвместен председател на Берлинския процес до 2020 г. заедно със Северна Македония. Това съвместно съпредседателство дали няма да върже ръцете на София в отстояване на позиции в споровете със Скопие за общата ни история и исторически герои? Дали тази идея на организаторите в лицето на Германия, Австрия, Италия, Полша като представители на  ЕС няма да е препъникамък в дейността на съществуващата комисия от историци съгласно нашия Договор за сътрудничество със Северна Македония. И не се ли явява нов призив за \"загърбване на миналото\" в интерес на  бъдещата интеграция на Скопие в ЕС?  Но е права канцлерът Ангела Меркел, когато в Познан заяви, че \"пътят на Западните Балкани все още е трънлив\", въпреки че \"регионът има европейска перспектива\". Да, ама  позицията на Франция и Нидерландия, дори и на Австрия, е красноречива, че ЕС не е \"единодушен по отношение на европейската перспектива на Западните Балкани\". Балканските страни продължават да са с убеждението, че  \"ЕС е зона за благоденствие\", но в ЕС по-скоро вече смятат, че ще трябва да създадат  на Балканите. Още повече че се отчита влиянието на страни като Китай, Русия, Турция и укрепване на позициите на САЩ в региона. Предимно с изграждане на нови военни бази и скоротечно приемане на балканските страни в НАТО. Това е стара стратегия на Вашингтон и тя има пряка връзка със стратегиите за \"сдържане на Русия\".  Въпросът е ще съумее ли ЕС да запази като цяло  ролята си на Балканите, или ще допусне всяка страна членка или страни като Великобритания и САЩ да имат \"свои си зони за влияние\" в региона, което да противоречи на общите европейски интереси?  За Русия и Китай е ясно. Припомнянето на мисъл на римски папа отпреди векове, че е \"по-добре Балканите да пламнат, отколкото цяла Европа\", навежда на мисълта, че и Ватиканът гледа под око Балканите. В голямата си част Балканите са православни, но православният свят напоследък бе разтърсен от кризисни за него събития, включително и с отделянето на Украинската църква. Християни сме, ама има значение дали се гледа към Москва, Рим или Истанбул, където е Вартоломей.  Именно затова се казва, че регионът е \"напът на отвори кутията на Пандора\", което няма да включва само промяна на граници, но и зле преценени решения с краткосрочна цел. Ако Преспанското споразумение между Скопие и Атина се дава от САЩ и ЕС като на Белград и Прищина за \"нормализиране на отношенията\", това е пореден сигнал, че геополитическите играчи в тяхно лице не притежават познания в дълбочина за региона и историята му. Редица действия имат \"демобилизиращ ефект\" и не се гради чувство за европейска идентичност и единство. Ако ЕС не е последователен в политиките си и протака изпълнението на поети ангажименти, редица експерти в региона предричат, че както самите европейци, така и балканците започват да се чувстват по-сигурни в националните си граници. Обединяват се около националистически идеи.  Расте евроскептицизмът и това например в Сърбия се наблюдава все по-отчетливо. За разрешаване на т.нар. косовски проблем вече открито се говори, че е \"кауза невъзможна\". Защото няма формула, по която да се реши проблемът с признаването на Косово от страна на Сърбия. Няма твърди гаранции в това отношение въпреки прозападно настроените лидери в Белград. Водещите политици там - президентът Александър Вучич, външният министър Ивица Дачич и министърът на отбраната Александър Вулин, са познати кадри още от времената на Милошевич и едва ли има някой, който да ги заподозре, че ще предадат сърбите. Поне не на този етап. Те обаче все по-често не успяват да скрият разочарованието и притесненията си от дейността на Брюксел по отношение на техния воденичен камък Косово. Явно не чувстват европейска опора в момент, когато Прищина изцяло се е облегнала на Вашингтон и само там търси и намира подкрепа.  В това отношение Русия остава последователна и въпреки налаганото западно убеждение, че Сърбия и Република Сръбска в Босна и Херцеговина са последните й приятелски страни на Балканите, Москва намира начин за съдействие и отстояване на интересите им, включително и в СС на ООН. Геополитическите игри в това отношение продължават, а изгражданите стратегии по-често имат краткосрочен ефект.  Както ще се окаже, че се случва и с нашия Договор за сътрудничество със Северна Македония. Още не изсъхнало мастилото и се видя, че Скопие остава в плен - начело с премиера си, на своите си представи за идентичност, нация, език и история. София пък се оказа без стратегия и формула за изход от такава ситуация. И даже няма на кого да се опре в геополитически план, защото не сме в категорията за съобразяване. Да забравиш старото правило, че \"желязото се кове, докато е горещо\" не е нищо друго, освен да стигнеш до \"да гониш Михаля\". Не беше трудно да се предвиди. Въпрос на експертиза. Казват, че Сърбия е в \"дискретно търсене на регионално влияние\" и набляга на икономически ръст и съответстваща подкрепа за живеещите в съседните страни сърби. Гърция постигна своето чрез Преспанското споразумение. А ние си останахме с потупване по рамото.", "date": "2019.07.09", "title": " В Европа гласят нови сценарии   за Западните Балкани"}
{"url": "https://duma.bg/aoiyama-s-vtora-pobeda-v-nagoya-n195487", "text": "Даниел Иванов-Аоияма, който бе понижен в ранг и вече е \"маегашира-2\" след като завърши с пасив на Майския турнир в Токио, победи монголския \"секиваке\" Тамаваши във II кръг на турнира по сумо \"Нагоя башьо\". \"Синята планина\" успя да извади от равновесие съперника си с техниката \"хикиотоши\". На старта 193-килограмовият борец от Елхово пребори и японския \"секиваке\" Митакеуми, а днес излиза срещу Гоейдо. Българинът има само 3 успеха в 24 борби срещу японския \"одзеки\". Гоейдо засега е с по 1 победа и загуба в Нагоя.", "date": "2019.07.09", "title": "Аоияма с втора победа в Нагоя"}
{"url": "https://duma.bg/mesi-zaplashen-s-tezhko-nakazanie-n195488", "text": "Лионел Меси може да бъде наказан да не играе за Аржентина за 2 години. Капитанът и суперзвезда на \"гаучосите\" наруга грубо КОНМЕБОЛ преди и след малкия финал на Копа Америка, който съотборниците му спечелиха с 2:1 над Чили. 5-кратният носител на \"Златната топка\" беше изгонен още първото полувреме заради спречкване с капитана на Чили Гари Медел. Заради псувните и след загубения 1/2-финал срещу Бразилия шефовете на футбола в Южна Америка обмислят да санкционират Меси именно за 2 години. Така той ще пропусне Копа Америка в Аржентина и Колумбия 2020, както и квалификациите за Мондиал 2022.", "date": "2019.07.09", "title": "Меси заплашен с тежко наказание"}
{"url": "https://duma.bg/smeniha-refera-na-macha-v-ruzhomberok-n195489", "text": "УЕФА назначи съдийска бригада от Финландия да ръководи първия двубой на Левски с Ружомберок. Срещата е в едноименния град в четвъртък от 19.30 ч. на стадион „Умела трава” (в буквален превод \"изкуствена трева\"). Рефер ще бъде 32-годишният Петри Вилянен, а не Христос Николаидис, каквато информация излезе по-рано от Кипър. 44-годишният Николаидис ще бъде съдийски наблюдател в срещата от I предварителен кръг Лига Европа. Първоначално кипърецът беше гласен за главен съдия, но победителят от двете срещи ще играе с кипърския АЕК Ларнака във II кръг и това принуди Съдийската комисия към УЕФА да го смени. Асистент съдиите са Виле Коскиниеми и Турка Валяка, а сърбинът Небойша Ивкович е делегатът на УЕФА. Реваншът в София е на 18 юли.", "date": "2019.07.09", "title": "Смениха рефера на мача в Ружомберок"}
{"url": "https://duma.bg/miladinov-klasira-pluvtsite-ni-17-i-v-evropa-n195491", "text": "Йосиф Миладинов спечели единствения медал - сребърен, за България на Европейското първенство по плуване за юноши и девойки в Казан, Русия. Той завърши втори във финала на 100 м бътерфлай с време 52,11 секунди, изпреварен само от руснака Андрей Михалков 51,66 сек. Отличието класира България на 17-о място в шампионата. Първи са плувците на домакините от Русия с 15 златни, 12 сребърни и 10 бронзови медала (общо 37) пред Германия 7, 5, 5 (17) и др. Общо медали заслужиха 20 държави. Йордан Янчев завърши шести на 200 м св. стил с време 1:49.80 минути и на 2,97 секунди след шампиона Робин Хансон (Шв). В последната дисциплина от шампионата българската смесена щафета на 4х100 м в състав Калоян Лефтеров, Здравко Баблаков, Миладинов и Янчев, завърши 7-а с време 3:43,70 минути и изпревари във финала квартета на Гърция, но с изоставане от 7,73 секунди от шампиона Русия.  ", "date": "2019.07.09", "title": "Миладинов класира плувците ни 17-и в Европа"}
{"url": "https://duma.bg/tsska-sf-reshava-vsichko-na-armiyata-n195490", "text": "ЦСКА-Сф започва новия си европоход днес от 20.30 часа срещу черногорския Титоград в мач от първия кръг на Лига Европа. Треньорът Добри Митов пожела футболистите му да решат изхода на сблъсъка още на \"Армията\" и реваншът идната седмица да бъде протоколен. Той разкри и тактиката, като ще се търси ранен гол, а после и още попадения. \"Титоград имат взети добри футболисти. Така че отборът е по-силен от миналата година. Заявявам го твърдо. Анализирахме ги и стигнахме до това заключение. Имаме хора, които пропуснаха част от подготовката в Австрия. Треньорският щаб ще се събере и ще преценим каква ще е групата. Категорично искаме още в София да решим изхода на двубоя. От нас зависи. Надявам се да имаме подкрепата на многобройните фенове. Искаме да отбележим ранен гол, а след това и още. Важно е да не допуснем гол в нашата врата. Чорбаджийски е наказан, Турицов и Енрике са контузени. Бодуров е един от хората с проблеми, така че по-късно ще решим дали той ще е титуляр. Ако искаме да достигаме до групите на Лига Европа, трябва да преодоляваме подобен тип съперници\", каза на пресконференция Митов. Преди нея на \"Армията\" обявиха трансфера на английското крило Вив Соломон-Отабор. Това е шестото чуждестранно попълнение за лятото, а седмият нов е Петър Занев. 23-годишният англичанин за последно беше в третодивизионния Портсмут, като пролетта има 10 мача. Преди това е играл за Блекпул и Болтън, също в Лига 1, която е третото ниво на английския футбол. В тези тимове Соломон-Отабор е бил под наем от Бирмингам, на който е юноша. За този клуб той има 40 мача, като 33 от тях са в Чемпиъншип. Общо има 113 мача и 9 гола на Албиона. С \"червените\" Соломон-Отабор подписа като свободен агент за 3 години. Халфът е роден в Лондон и има английско гражданство, но родителите му са от Нигерия.", "date": "2019.07.09", "title": "ЦСКА-Сф решава всичко на \"Армията\""}
{"url": "https://duma.bg/grisho-pravi-akademiya-do-sofiya-n195492", "text": "Вчера Григор Димитров също е бил на среща с премиера Бойко Борисов, който разкри, че най-добрият ни тенисист е минал \"да го види за около 30 мин.\". Хасковлията е споделил намеренията си да прави академия извън пределите на София. \"Това, че е бил лобирал да строят бизнес сграда в \"Лозенец\" на мястото на паркинга на кортовете \"Малееви\", не е вярно. Някой ми го показа това и си позволявам да го коментирам. Казах му да действа по проекта и като стане време, отново да дойде при мен\", обяви пред \"Дарик\" радио Борисов. Той разкри, че с Димитров са си говорили за тежката му контузия в дясното рамо. Борисов също така е помолил Гришо да идва \"да играе на турнирите в София, защото това е инвестиция в личността му.\" А причината е, че българският фен обича Димитров, който прави реклама на страната ни по света. Мълвата пък беше, че Димитров и мениджърът му Георги Стоименов ще строят сграда на булевард \"Вапцаров\". Стоименов е зет на Юлия Берберян, женен е за Катерина Малеева. Мястото е изключително примамливо, комуникативно и развито. До него има редица други бизнес сгради, парк и голяма болница. В близост има и мол, а до мястото се стига лесно и през центъра, и по Околовръстното шосе през бул. \"Черни връх\". Григор Димитров от няколко дни си е в България, след като отпадна още на старта на \"Уимбълдън\", и в момента си почива.", "date": "2019.07.09", "title": "Гришо прави академия до София"}
{"url": "https://duma.bg/borisov-pozhela-fearpley-vav-futbola-n195493", "text": "За безпрецедентен феърплей се споразумели собствениците на трите \"гранда\" Лудогорец, ЦСКА-Сф и Левски. Георги Домусчиев, Гриша Ганчев и Васил Божков се събраха на среща при премиера Бойко Борисов, на която те се врекли, че няма да натискат и подкупват повече реферите. Новото \"неопетнено\" първенство стартира в петък, а след сбирката на \"Дондуков\" 1 стана ясно, че ще открият специален телефон в МВР, на който футболните съдии ще подават сигнали, ако са подложени на натиск. На срещата присъстваха още главният прокурор Сотир Цацаров, заместникът му Иван Гешев, вътрешният министър Младен Маринов, както и председателят на БФС Борислав Михайлов. Той трябва да предостави на МВР всички телефони - служебни и лични, на родните арбитри, за да може при нужда те да бъдат контролирани. \"Чувал съм и аз, че има някакъв натиск върху съдиите. Живеем в една и съща държава, нали така? Но съм си дал телефона на всички. А никой не ми е звънял за нищо. Борисов се опитва да помага, за да не се стига до наказания, като това с футболните хулигани. Не мога да кажа кога ще има нова такава среща. Идеята беше на премиера. Според КЗК няма конфликт на интереси за тв правата. Стиснахме си ръцете за феърплей. Разбрахме се да не се притискат съдиите\", каза Боби Михайлов. Още през март 2018 г. той обяви, че ще сезира и премиера, и главния прокурор за натиск и обаждания към рефери, както и за заплахи срещу тогавашния шеф на футболните съдии Петър Петров. Михайлов обясни интереса на Борисов към темата с това, че футболът е обществен феномен и затова премиерът се загрижил за проблемите в първенството. \"Договорихме се. Дано да е за последен път и да има феърплей. Разбрахме се да не се купуват мачове и съдии, да не се пробиват отбори и т.н. Да има пълен феърплей и да победи най-добрият\", лаконичен бе Ганчев. Собственикът на Левски Васил Божков отказа да дава изявления. Той е поканил колегите си на среща в неговия офис, но само Ганчев се отзовал. Георги Домусчиев отказал, брат му Кирил въобще не се яви в МС. \"Напрежението между собствениците може да се пренесе и на терена, а с това и по трибуните. Това води до ненужна ескалация. Това, което ние ще вземем като мерки, няма как да бъде сведено до общественото знание. Но идеята на всички е ясна, а тя е именно да не се допуска купуване на мачове, да не бъде упражняван натиск върху длъжностни лица и т.н. Срещата не беше проведена на база постъпил сигнал, а по-скоро с цел превенция на бъдещи неприятности. Поведението на агитките по стадионите е функция от това, което се случва на самия терен, както и на отношението между собствениците. От тази гледна точка е важно да има феърплей. Нали в крайна сметка това бе целта на тази среща?\", каза Младен Маринов. От няколко дни отново тлее напрежение по оста Ганчев - Кирил Домусчиев. От \"Армията\" поискаха разваляне на договора за тв правата, защото Домусчиев е затворил кръга около тях. От клуба виждат конфликт на интереси и се заканиха да сезират УЕФА. \"Червените\" припомнят, че Домусчиев управлява Лудогорец, член е на Изпълкома на БФС, собственик е на фирмата \"Футбол про медиа\", която купи тв правата от БФС, и вече собственик на \"Нова броудкастинг\", която пък откупи правата за излъчване от \"Футбол про медиа\" с договор до 2021 г.", "date": "2019.07.09", "title": " Борисов пожела феърплей във футбола"}
{"url": "https://duma.bg/kitay-i-sasht-se-sblaskvat-v-afrika-n195545", "text": "От първия Форум за сътрудничество с Африка през 2000 г. Китай направи системни усилия за разширяване на политиката си на \"мека сила\" на африканския континент. Разширяването на търговията и инвестициите на Китай с континента и разпространението на управляваните от Китай инфраструктурни проекти отразяват по-оптимистичен поглед към бъдещето на Африка. Много африкански държави възприемат икономическата ангажираност на Китай в техните страни като прагматична и в съответствие с техните приоритети. Китай се превърна в най-големия търговски партньор на Африка, а Африка е основният източник на внос за Китай, вторият най-голям отвъд морски пазар за строителни проекти и четвъртата най-голяма инвестиционна дестинация. Развитието на икономиката и търговията между Китай и Африка подобри поминъка на хората и разнообразието на икономическото развитие в африканските страни, осигури силна подкрепа за социално-икономическото развитие на Китай  Във връзка с нарастващото китайско присъствие на Черния континент през май 2004 г. Джошуа Рамо въвежда термина Пекински консенсус. Той съдържа три теореми: 1) моделът на развитие на Китай се основава на иновациите; 2) китайският модел счита устойчивото развитие и равенството за основни приоритети; 3) КНР ще се стреми към самоопределяне във външната политика.  От появата си на бял свят Пекинският консенсус започва да се разглежда като противотежест на доминиращия до този момент Вашингтонски консенсус. Той води началото си след 1989 г. и негов създател е икономистът Джон Уилямсън. Възприемайки идеалите на свободния пазарен капитализъм, който включва отворена търговска политика, приватизация и дерегулация, Вашингтонският консенсус осигури рецепта за развитие в Третия свят. Последната световна финансова и икономическа криза подкопа надеждността на неолибералната програма за икономическо развитие и растеж. Докато американските и европейските икономики драстично се свиха, нововъзникващите икономики на Изток пострадаха относително по-малко от икономическия срив. В този смисъл възходът на Китай в политически и икономически смисъл е смайващ и с невероятна скорост изтласка азиатския гигант до втора икономическа сила в света след САЩ.  Традиционно Китай възприема себе си като развиваща се страна и затова във външната си политика залага на укрепване на отношенията си с развиващите се страни. Особено привлекателни партньори са африканските държави на юг от Сахара. Рязкото нарастване на китайските потребности от петрол, свързани с бурния икономически ръст на страната, обяснява провежданата днес от Пекин изключително активна геополитика в Африка. Освен енергийни ресурси и петрол около 84% от износа на държавите от Суб-Сахарска Африка се реализира от желязо, платина, диаманти, мед, газ, хром, дървен материал. Днес Африка е компонент от стратегията на Китай за култивиране на политическа подкрепа, за укрепване на претенциите му за Тайван в рамките на политиката за \"Един Китай\" и за гарантиране на търговските му интереси.   Ресурсните потенциали на Африка са привлекателни не само за Китай. Те се явяват важно звено за ресурсната и енергийната сигурност на държавите от Западна Европа и САЩ. Ето защо икономическото разгръщане на КНР автоматично доведе до активизирането на западния свят и най-вече на САЩ на Черния континент. В условията на икономическата война, която Доналд Тръмп поведе срещу Китай в края на 2018 г., е налице и съперничеството за Африка. Според някои журналисти и изследователи дори можем да говорим за  между САЩ и Китай на територията на Черния континент. На 13 декември 2018 г. съветникът по сигурността на САЩ Джон Болтън обявява \"Нова стратегия за Африка\". В документа се посочват трите основни направления, по които ще гравитират интересите на САЩ в региона, а именно: 1) засилване на търговията и търговските връзки на САЩ с държавите от региона с взаимни ползи за двете страни; 2) противопоставяне на заплахата от радикален ислямски тероризъм и насилствени конфликти; 3) гаранция, че средствата за помощ ще се използват ефективно.  От документа става още ясно, че задълбочаването и развитието на икономическите връзки със страните от Африка ще се разглеждат като тясно свързани с жизненоважни интереси на националната сигурност на САЩ. \"Китай и Русия бързо разширяват финансовото и политическото си влияние в Африка. Те целенасочено и агресивно насочват своите инвестиции в региона, за да спечелят конкурентно предимство пред Съединените щати\", се казва още в \"Новата стратегия за Африка\".  Между 18 и 21 юни 2019 г. се проведе 12-ата среща на върха \"САЩ - Африка\" по въпросите на бизнеса в столицата на Мозамбик - Мапуто. На нея присъстваха 11 африкански държавни глави и повече от 1000 бизнес експерти и международни инвеститори. Срещата на върха е платформа за участие на африканския и американския частен сектор и представители на правителствата в ключови сектори, включително агробизнес, енергетика, здравеопазване, инфраструктура, улесняване на търговията, ИКТ и финанси. Преди това, на 5 септември 2018 г., Пекин организира среща на Форума за сътрудничество между Китай и Африка, където бе обсъден и приет новият 3-годишен план (2019-2021) за китайските инвестиции в африканските държави и направленията на тяхното партньорство. В декларацията от 5 септември 2018 г. се казва, че Африка  В нея се посочва, че \"Китай ще предостави заеми от концесионен характер, експортна кредитна линия и застраховка за експортни кредити на африканските страни, ще направи кредитите сравнително по-изгодни, ще създаде нови модели на финансиране и ще подобри условията на кредита за подкрепа на сътрудничеството между Китай и Африка за изграждането на инфраструктурата, развитието на енергетиката и ресурсите, селското стопанство, производството и цялостното развитие на Африка. Китай ще отпусне 20 млрд. долара кредитни линии и ще подкрепи създаването на специален фонд за финансиране на развитието в размер на 10 млрд. долара.\" Освен това двете страни ще работят усилено за разширяване на индустриалните си капацитети и за преследване на повече икономически и търговски възможности. Коя е основната линия, която гарантира успеха на Китай в Африка? На първо място, КНР третира като равни своите африкански партньори и полага големи усилия, за да ухажва държавните глави на страните от Черния континент. Второ, финансовата помощ и опрощаването на дълговете на редица страни от Африка се прави деликатно и уважително по начин, който не кара тези държави да се чувстват все едно приемат подаяния. Трето, финансовата помощ заедно с инвестициите и бизнес начинанията се реализират \"по приятелски\", без оглед на политическите режим и система в съответната страна реципиент.  Критиките към Китай по отношения на неговата икономическа дипломация се засилват. САЩ подозират, че Китай води политика на \"дългова дипломация\", като чрез мащабните си инвестиционни инструменти вкарва в капан държавите от Африка. Друга форма на осъждане на поведението на Поднебесната империя е толерирането и поддържането на отношения с режими, които не са демократични. Страните от западния свят имат правилото да подпомагат и да търгуват с други държави, при условие че се повиши нивото на демократизация на обществото и се спазват човешките права. Все по-разпространена хипотеза е тази за \"новия колонизатор\" на Африка в лицето на Китай. Истината е, че въпреки някои негативни ефекти от увеличаващото се присъствие на Китай в Африка 72% от африканците гледат на Китай благосклонно, като много от тях разглеждат икономическата траектория на Китай през последните две десетилетия като пример за следване.", "date": "2019.07.09", "title": "Китай и САЩ се сблъскват в Африка"}
{"url": "https://duma.bg/braziliya-s-kopa-amerika-alvesh-veche-s-40-trofeya-n195494", "text": "Бразилия заслужи Копа Америка за девети път след победа на финала над Перу с 3:1. На митичния \"Маракана\" в главната роля влезе Габриел Жезус, който изработи единия гол, вкара друг и беше изгонен в 70-ата мин. Първо Евертон Соарес (15) откри след асистенция на играча на Манчестър Сити, а пред 70 000 души самият \"Исус\" удвои само минута след като Паоло Гереро (44) беше изравнил от дузпа, отсъдена за игра с ръка на Тиаго Силва. Това беше и единственият гол, който \"Селесао\" допусна в 6-те си мача в турнира. Резервата Ришарлисон (90) също от дузпа узакони триумфа на домакините. 36-годишният им капитан Даниел Алвеш пък спечели 40-и трофей в кариерата си и стана най-титулуваният футболист в света. На клубно ниво бранителят е печелил 36 трофея, а 4 купи са с Бразилия. В пребогатата му витрина липсва единствено световна титла. На Копа Америка той беше капитан, защото суперзвездата Неймар се контузи.", "date": "2019.07.09", "title": "Бразилия с Копа Америка,   Алвеш вече с 40 трофея"}
{"url": "https://duma.bg/prezidentat-s-maratonkite-ostana-lyubimets-na-indoneziytsite-n195546", "text": "Наскоро конституционният съд на Индонезия постави точка на продължилата почти два и половина месеца сага с президентските избори. Висшият съдебен орган отклони всички искове на загубилата страна, която твърдеше за масови нарушения. След няколко дни ЦИК на страната огласи, че действащият държавен глава Джоко Видодо е събрал 55,5% от гласовете и избран за нов 5-годишен президентски срок.  От семейство на дърводелец Джоко Видодо, когото в Индонезия наричат просто Джокови, рядко може да бъде видян в официален костюм. Той предпочита традиционните индонезийски ризи и маратонки. Говори се, че той е голям поклонник на хеви-метъл музиката и нерядко е гост на рок концертите на известни групи. Но Джокови е наричан народен политик не само заради външния си вид и хобитата му. Той няма никакви връзки с политическите елити, за разлика от своя конкурент на изборите Субианто, който е потомък на видния индонезийски държавен деец и икономист Сумитро Джойохадикусумо, който пък е представител на знатен аристократичен явански род (от остров Ява, най-големия от архипелага Индонезия с нейните 17 508 острова - бел. ред). Освен това той е зет на бившия президент на страната Хаджи Мохамед Сухарто, заемал този пост от 1967 до 1998 г.  (Ген. Сухарто бе обявен за най-корумпирания ръководител в света, през 32-годишната диктатура семейството му е натрупало богатство, оценявано между 15 и 35 млрд. долара. През 1965-1968 г. командваната от него армия е избила близо 800 000 комунистически симпатизанти и още 300 000 души при операции срещу движения за независимост в Папуа, Ачех и Източен Тимор - ред.) Сега Субианто е в развод, макар и да поддържа отношения с бившата съпруга, с която периодично се появява на обществени събития.  Джокови също е роден на остров Ява, но в небогато семейство на дърводелец. След завършването на горския факултет в най-стария индонезийски университет Видодо дълго време се е занимавал с мебелен бизнес. През 2005 г. бе избран за кмет на родния си град Суракарта с население от едва половин милион души. Извършените социални реформи направиха твърде популярен дебютиращия политик. По негова инициатива например в града бе въведена медицинска застраховка за всички жители. Видодо бе преизбран за кмет през 2010 г с 90% от гласовете на избирателите, а през септември 2012 г.  стана губернатор на специалния столичен окръг Джакарта. Джокови продължава да се придържа към образа на \"народен политик\" и в управлението на най-многобройната мюсюлманска държава  в света. При това неговият принцип за \"близост с народа\" е истински, а не е популистка хватка. Преди няколко години при подготовката на специално интервю за ТАСС имах възможност да беседвам с него в президентската резиденция. Първата част на интервюто, посветен на външната политика на Индонезия и връзките й с другите страни, мина скучно. Джокови постоянно зачиташе подготвен му текст. Но когато преминахме към обсъждането на вътрешните проблеми на държавата, тук той явно се почувства в стихията си, споделяйки без подготовка за всички сложности и планове за тяхното преодоляване. Понеже след няколко дни му предстоеше посещение в Русия, той с голям интерес ме разпитваше за нашата страна, какво задължително трябва да се изпробва от руската кухня. А на прощаване ме разведе из резиденцията и показа  знаменитата в Индонезия мебел, която се произвежда в семейната му фабрика. И сега в предизборната си кампания Джокови наблегна именно на вътрешните въпроси. \"Това дори не бяха избори, а по-скоро референдум за доверие към правителството\", нееднократно повтаряше той. След като дойде на власт през 2014 г., той започна мащабен проект за модернизация и създаване на инфраструктура, който включваше строителство на нови летища, изграждането на железопътни и скоростни магистрали,  развитие на обществения транспорт и много друго. Стойността на генералния план се оценява на $150 млрд., като само $15 млрд. се отделят от бюджета. Останалите средства трябва да бъдат привлечени от чуждестранни инвеститори. В страната вече може да се почувства резултатът от президентските преобразувания: миналата година равнището на бедност в Индонезия падна до рекордния нисък в историята й показател - 9,8% от цялото население. Опозицията критикуваше Джокови, че не е изпълнил предизборното си обещание за годишен икономически ръст от 7 на сто. Но по време на 5-годишното му управление  ръстът на БВП не падаше под 5 процента. Освен това водещи икономически агенции предсказват, че при съхранението на сегашните темпове на развитие към 2045 г.  Индонезия ще стане четвъртата икономика в света. Официалните лица в Индонезия с нескрита гордост нееднократно подчертаваха, че проведените на 17 април избори са най-мащабните в света. И отчасти са прави. Право на глас в страната имат почти 193 млн. души, включително и 17-годишните лица.  Но може да гласуващ и ако си 16-годишен, стига да имаш брак, което е законно в Индонезия. Право на глас имат също пациенти на психиатричните болници, центровете за лечение на наркомани и дори затворници, които съдът не е лишил от политически права. Но за сметка на това не могат да гласуват съгласно конституцията нито полицаите, нито военнослужещите - те трябва да бъдат политически неутрални. По брой на избиратели Индонезия не е световен лидер: пред нея са Индия и САЩ. Но уникалността на изборите в Индонезия се състои в това, че първо президентът се избира пряко, за разлика от САЩ, а второ - гласуването се проведе в един ден, за разлика от Индия, където този процес се проточи няколко седмици.  В хода на всеобщите избори индонезийците избираха също депутати на двете камари на парламента и местни законодатели - освен държавен глава. В изборите участваха общо 240 000 кандидати, претендирали за 20 000 места. Из цялата страна бяха открити примерно 810 000 избирателни участъци. За съжаление проведените избори на 17 април ще се запомнят и с рекордно високата смъртност сред членовете на избирателните комисии и доброволците, отговарящи и осигуряващи гласуването. По данни на здравното министерство в първите дни след изборите, когато е започнало преброяването на гласовете, са се поминали 500 души. Като главни причини се посочваха преумора, инфаркти, инсулти, остри респираторни заболявания, пристъпи на астма. Генералният секретар на ведомството Оскар Примади призна, че \"никой, разбира се, не е очаквал такова количество жертви. Но проведените избори изискват от служителите на избирателните комисии задоволително здравословно състояние. За съжаление не всички го притежаваха\".  Пиронът  или аналогичен остър предмет стана главното оръдие на народното волеизявление - с помощна именно на такъв предмет трябваше да се издълбае графата срещу предпочитания кандидат. Друга особеност на изборите в Индонезия бе маркировката на гласувалите, върху чийто палец бе нанасяно трудно отмивано мастило. В един от столичните избирателни участъци аз също изпробвах качеството на мастилото: 10 дни ходих с тъмно кутре (най-малкият пръст). Но пък няколко дни след изборите лицата с такъв пръст получаваха 30-процентна отстъпка при пазаруването в моловете на столицата Джакарта.  Макар че това едва ли е било въведено, за да се привлекат повече избиратели, които можеха да гласуват до 13:00 часа местно време. Избирателната активност надхвърли 80%, а съдейки по разказите на местните жители, денят сряда на гласуването, който бе обявен за почивен, се бе превърнал за тях в истински празник. След гласуването мнозина са си гостували, за да следят преброяването на гласовете от преките телевизионни предавания.  Въпреки че официалните данни на ЦИК станаха известни едва след месец, десетки авторитетни компании, притежаващи специална държавна акредитация, извършваха собствено преброяване на гласовете и резултатите се появиха още в края на деня.  И се оказа, че техните социологически изследвания напълно съвпаднаха с официалните резултати, огласени от ЦИК. ", "date": "2019.07.09", "title": "Президентът с маратонките  остана любимец на индонезийците"}
