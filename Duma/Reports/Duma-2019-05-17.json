{"url": "https://duma.bg/selena-gomes-sotsialnite-medii-sa-pagubni-za-mladite-n191996", "text": "Американската поп певица и актриса Селена Гомес заяви на пресконференция в Кан, че социалните медийни платформи имат пагубно влияние върху младите хора, което може да е опасно и да допринесе за свят на дезинформацията, предаде Ройтерс. 26-годишната звезда пристигна в Кан, за да представи откриващия фестивала филм \"Мъртвите не умират\", в който партнира на Бил Мъри и Тилда Суинтън. Пред журналисти красавицата сподели: \"Разбирам, че е забавно да се ползват социални платформи, но съм обезпокоена, когато виждам как млади момичета и момчета са изложени на въздействието им. Не смятам, че в някои случаи хората получават вярната информация\". Гомес има над 150 млн. последователи в инстаграм, независимо че за известно време отсъстваше от социалните мрежи. Световноизвестната актриса Джулиан Мур по време на пресконференция в Кан се обяви за равенството между мъжете и жените в киноиндустрията, предаде Асошиейтед прес. \"Твърдо заставам зад квотите в бранша. Мисля, че те са добро нещо за постигане на полово равенство\", заяви актрисата. И добави: \"Трябва широко да отворим вратите на жените и на малцинствата. Необходимо е да променим цялата култура в киноиндустрията. И тук добра работа може да свършат задължителните квоти за равнопоставено участие на половете.\" \"От 20 години сме като \"жълтите жилетки\", настояваме за права и сме жертви на полицейско насилие\", заяви французинът Мадж Ли, който с първия си пълнометражен филм \"Клетниците\" (2017), номиниран за наградата \"Сезар\", бие тревога за положението в предградията, предаде Франс прес. Лентата е включена в конкурсната програма в Кан. Мадж Ли е отрасъл и продължава да живее в Клиши-Монфермей в Сена Сен Дени, източно от Париж. Заснел е документален филм за родния си град след бунтовете през 2005 г., предизвикани от смъртта на двама младежи.", "date": "2019.05.17", "title": "Селена Гомес:  Социалните медии са пагубни за младите"}
{"url": "https://duma.bg/grozdeva-otstrelya-oshte-edin-rekord-n191987", "text": "Легендата на родната спортна стрелба Мария Гроздева отстреля още един рекорд. Златният медал на 25 м спортен пистолет за Световната купа в Пекин освен квота за Токио 2020 й донесе и рекордното признание за 12-и път да бъде \"Спортист на месеца\" в традиционната анкета на Пресклуб \"България\" сред спортните редакции. 46-годишната Гроздева триумфира за първи път в допитването през октомври 1998-а, а последната й победа преди бе през декември 2014 г. \"Успехът се дължи на огромното спокойствие, с което съм заобиколена. То идва благодарение на отличната работа на Българския стрелкови съюз в лицето на спортния му директор Димитър Тодоров, на подсигурения бюджет от спортното министерство, на Академията на МВР, защото най-добрите стрелци сме военизирани, както и на човека до мен Валери Григоров. Няма време за почивка, защото другата седмица заминаваме в Мюнхен на следващата Световна купа, а последната в Рио де Жанейро с Валери ще си я спестим\", заяви носителката на 5 олимпийски медала (2 златни и 3 бронзови), която си осигури и участие на рекордна 7-а олимпиада с успеха в Пекин. Съпругът й Валери Григоров, който е и неин личен треньор, обясни, че СК в Пекин е най-силното състезание в последните години, а може би и в цялата история на спорта. Той е сигурен, че в Токио ще бъдем представени от поне четирима стрелци. Основните надежди са свързани с Антоанета Бонева, Антон Ризов и Самуил Донков, но Гроздева, която е и председател на съюза, не изключва и приятна изненада от по-младите Мирослава Минчева и Кирил Киров. \"Квоти за Токио могат да бъдат извоювани както на двете предстоящи Световни купи, така и на Европейските олимпийски игри в Минск, на Евро 2019 на малокалибрено оръжие и Евро 2020 на въздушно оръжие. За дисциплината \"смесени отбори\" също може да сформираме двойка, ако мъж спечели квота. Бяха раздадени само 4 квоти на микса на световното в Южна Корея миналата година, а другите двойки ще се образуват от стрелци, спечелили индивидуални квоти\", обясни Гроздева.", "date": "2019.05.17", "title": "Гроздева отстреля още един рекорд"}
{"url": "https://duma.bg/33-ma-arestuvani-okolo-macha-n191988", "text": "33-ма души са задържани около финала за купата, съобщиха от МВР. По време на срещата на Националния стадион не са допуснати сериозни нарушения на обществения ред в столицата. Преди нея на ул. \"Екзарх Йосиф\" е възникнал конфликт, прераснал в сбиване между трима фенове на Ботев и привърженици на Левски. Пловдивчаните били нападнати от маскирани фенове на \"сините\". Част от нападателите са задържани след инцидента в близките улици, а останалите се опитали да се укрият във фен клуб на ул. \"Цар Симеон\". Всичките 19 души са арестувани и отведени в РУ на МВР. Преди това, в ранните следобедни часове, по време на придвижването към стадиона са хванати петима фенове с пиротехнически изделия. На изградените контролно-пропускателни пунктове са задържани други 14 души със забранени предмети и с наркотици. Двама фенове на Ботев са арестувани край стадиона за нанесен побой на 85-годишен мъж. \"Те са нанесли удари на възрастен човек. Задържани са и ще се пледира за средна телесна повреда. Пребили са възрастен човек, набор 1934. Това е недопустимо. Фиксирахме ги още на полувремето\", обявиха от полицията. Общо 75 души не са допуснати да гледат мача, защото са били пияни. ", "date": "2019.05.17", "title": " 33-ма арестувани около мача"}
{"url": "https://duma.bg/loko-pd-s-parva-kupa-na-balgariya-n191989", "text": "Локо Пд спечели за първи път Купата на България. Пред 20 000 пловдивчани на Националния стадион словенецът Ален Ожболт (73) провря топката с пета във вратата на Ботев Пд и донесе историческа първа купа на \"смърфовете\". Въпреки тоталното превъзходство на феновете на \"канарчетата\" (почти 3:1) \"черно-белите\" постигнаха успех на паметната дата 15 май, на която преди 15 г. триумфираха с първата си (и единствена досега) шампионска титла. \"Пловдивското Юве\" имаше 4 загубени финала за трофея - през 1948, 1960, 1971 и 2012 г. Ботев излезе със самочувствието на фаворит заради по-предното място в класирането и с мерак да повтори успеха  от преди 2 г. Мача от ложата изгледа президентът на България Румен Радев в компанията на президента на ПФЛ Стефан Капралов.  Тимът на Бруно Акрапович заслужи победата и ще се завърне в евротурнирите след 7 години пауза. Около 1000 от феновете на Локо не бяха стигнали до Националния стадион, когато Рефер №1 за 2018 г. Николай Йорданов свири началото на финала. Привържениците попаднаха в тапа на \"Цариградско шосе\" заради лошата организация на движението. Мачът започна с тежък сблъсък между Еберт Кардосо и Милош Петрович, което наложи лекарските екипи да влязат на терена. \"Ботев Пловдив идва! Нека играта за трона започне\", написаха бултрасите в хореографията си под карта с емблемите на отстранените по пътя към финала съперници. Сектор \"Г\" все още не беше пълен и това попречи в началото на мача да бъде вдигната и хореографията на \"смърфовете\". Първата възможност за гол пропусна Антонио Вутов (7), който с глава от няколко метра стреля над гредата. Секунди по-късно всички на трибуните аплодираха образа на легендата на Ботев и България Динко Дерменджиев на светлинното табло, който напусна този свят в началото на месеца. Момчил Цветанов изведе Ожболт (14) сам срещу Даниел Кайзер, но героят в мача бе с гръб към целта и не се ориентира в ситуацията, а полският страж изби в ъглов удар. Много активният Цветанов на няколко пъти проби през Джонатан Перейра, но колегите му в атака не успяваха да нанесат голов удар. За Малкия шивач това е пета купа, след като той е триумфирал още с Литекс (2), ЦСКА и Славия. След почивката треньорът Николай Киров - Белия извади неубедителния Перейра и го замени с Филип Филипов. Локо започна по-активно, а Анте Аралица получи жълт картон. При \"канарчетата\" Феребори Доре смени бразилеца Еберт Кардосо. Високият бранител Стивън Езе (63) беше близо до гола след изстрел с глава, но Кайзер спаси блестящо. В 73-ата минута с дълго подаване бе изведен Димитър Илиев, който с глава намери Анте Аралица зад защитата. Филипов успя да изчисти с хубав шпагат, но топката остана в хърватина близо до аутлинията, но той успя да намери Ожболт пред вратата и словенецът технично с пета провря топката между Пиргов и Димитров и покрай Кайзер за 1:0. Голмайсторът възпламени агитката и десетки привърженици излязоха на пистата, за да го поздравят. До края \"канарите\" се опитаха да пратят мача в продължения, но не сътвориха нищо. Лидерът им Тодор Неделев също беше далеч от най-добрите си дни. След последния съдийски сигнал собственикът на Локо Христо Крушарски беше съблечен на пистата в чест на най-важното пловдивско дерби в историята. \"Тази победа е потвърждение, че моята работа е качествена. Някои хора не ми вярваха. Фантастично представяне. Имахме по-добрите шансове срещу страхотен противник. Допуснахме положения през първото полувреме. Направихме промени и нещата се оправиха. Съперникът играе колкото му позволихме ние. Надявам се да стигнем колкото се може по-далеч в евротурнирите.\" \"Най-важното е, че не позволихме на Ботев да стигне до шансове. Поздравления за треньора, който изгради подходящата тактика. Атмосферата беше невероятна. Как да не играеш за тези фенове. Колкото до гола, това беше единственият шанс да вкарам, тъй като зад мен имаше защитник. Много се радвам на успеха. Надявам се да играя за Локо и тази публика и в евротурнирите.\" \"Момчетата се надъхаха повече, отколкото аз преди мача. Заслугата е тяхна. Този мач в Пловдив щеше да има още по-добра атмосфера. Такъв празник не се е случвал скоро на български стадион. Оттук нататък Локомотивът върви към Европа. Ще имаме добри успехи и там. Обещания не поемам, а правя това, което мога, и го върша що-годе перфектно. Всеки си има собствено мнение, малко ли бяха критиките. Човек трябва да е над нещата, да приема негативите и да се радва на позитивите. Момчетата казаха, че премиите не ги интересуват, а какво ще им дам аз, това вече е мое решение.\"  \"Двубоят се разви така, че се виждаше, че всичко ще се реши с една грешка. За жалост я направихме ние. Първото полувреме допуснахме доста брак в нашите действия, на нас това ни влияе. Локо ни наказа на контраатака. Получи се равностоен двубой, а една грешка го реши. Не трябваше да се допуска тази елементарна грешка в защита. Тази загуба ще ни натежи, няма как. Доста трудно, но трябва да намерим начин да излезем от ситуацията, в спорта е така. Имаше доста напрежение у състезателите. Този брак със сигурност е идвал и от това напрежение. Ако бяхме победили, щяхме да търсим добро представяне в Европа. Засега не бих планирал нещо в дългосрочен план.\"", "date": "2019.05.17", "title": "Локо Пд с първа Купа на България"}
{"url": "https://duma.bg/kostov-iska-da-igrae-v-levski-i-pri-hubchev-n191986", "text": "Станислав Костов поиска да играе в Левски и при новия треньор Петър Хубчев. С това голмайсторът на \"сините\" и Първа лига обяви, че няма намерение да напуска \"Герена\" въпреки мераците към него на турски и кипърски отбори. Той имаше известни проблеми с Хубчев в националния отбор, който не го взимаше за всички мачове, независимо че благоевградчанинът доказваше формата си и бележеше почти във всеки мач в родния елит.  \"Назначаването на Хубчев се прие нормално. Доста треньори сменихме този сезон, така че се прие нормално. Надяваме се през другия сезон да имаме много поводи за усмивки заедно. Конфликт с г-н Хубчев никога не съм имал. Каквото е имало, винаги сме си казвали в очите. Ако заслужавам, ще играя\", каза Костов, след като получи наградата си за Футболист №1 на XXХIII кръг. Левски гостува на шампиона Лудогорец, а \"сините\" тръгват за Разград с нагласата за победа. \"Имаме сили да се борим за второто място. Лудогорец е най-добрият отбор в България, но ние сме Левски и трябва да отидем със самочувствие за победа. Надявам се повиквателните за националния отбор да се отразят позитивно в съблекалнята. Дано вземем максимума и от предстоящите два мача с Косово и Чехия\", добави той.", "date": "2019.05.17", "title": "Костов иска да играе в Левски и при Хубчев"}
{"url": "https://duma.bg/stefanov-izrigna-i-balakov-e-zhertva-n191990", "text": "Президентът на Славия Венци Стефанов изригна след обявяването на повиквателните за националния отбор от новия селекционер Красимир Балъков. Между 27-те имена от белия отбор е само 1 - Янис Карабельов. \"Не ми се искаше да ги говоря тези неща, но се налага. Няма как. Честно казано, не очаквах, че уважаваният от мен и от цяла България Красимир Балъков ще започне по този начин работата си в БФС като селекционер на националния отбор. Ама само вижте списъка с играчите, които е извикал за предстоящите евроквалификации с Чехия и с Косово!\", не скри яда си членът на Изпълкома на БФС пред БЛИЦ. \"От неговия отбор Етър е извикал доста играчи, които, моите уважения, ама едва ли са готови да играят за представителния тим на България. Христо Иванов на вратата? Ами да бяха извикали Георги Петков. Гледам и ветеранът Георги Илиев от Черно море е там. Има трима-четирима, които имат договори с мениджър, родом от Бургас. Всичко това какво ви говори? Не искам да си го помислям, но \"ухае\" на клубни пристрастия и мениджърски интереси. Дано не съм прав. Дано да не бъда лош пророк. Но нищо добро няма да ни очаква, защото продължаваме да си тъпчем на едно и също място. Как ще се промени националният ни отбор? Как ще тръгне нагоре към върховете? Как ще участваме пак на голям форум?\", завърши босът на Славия.", "date": "2019.05.17", "title": "Стефанов изригна:  И Балъков е жертва"}
{"url": "https://duma.bg/balakov-zapochna-s-promenite-n191991", "text": "Красимир Балъков започна с промените в националния отбор. Новият селекционер на България обяви разширения списък от играчи за лагер-сбора преди европейските квалификации с Чехия на 7 юни в Прага и с Косово на 10-и в София. Той повика 27 футболисти, сред които се набиват на очи абсолютните дебютанти - вратарят на Етър Христо Иванов и нападателят на Левски Станислав Иванов, както и Виктор Генев. Допреди година защитникът, който е юноша на Левски, беше пред отказване от футбола. Ветераните Марселиньо (34 г.) и Георги Илиев (37) също попадат в състава. Бала е определил групата според тезата, че няма млади и стари, а можещи и неможещи. Магическият халф залага на футболисти, които играят редовно в клубовете си. Бала повика още двама играчи на родния си клуб Етър, който ще води до края на сезона. Освен 37-годишния страж Иванов с повиквателни са защитникът Крум Стоянов и капитанът Георги Сърмов, който от новия сезон напуска Търново и отива в новака в германската Трета дивизия Кемницер. Бургазлията има 12 срещи за \"лъвовете\" между 2008 и 2013 г., когато обличаше екипа на Левски. В последните 3 години пък Марселиньо беше пренебрегван от предшественика на Бала Петър Хубчев. Георги Илиев се завръща в националния отбор след 5-годишно отсъствие. За последно той беше викан от Любослав Пенев. За изненада се смята и включването в групата на Исмаил Иса (Дунав). 30-годишният нападател има повиквателни, но няма мачове за \"трикольорите\".  Извън състава останаха опитните Симеон Славчев (Карабах, Азерб), Спас Делев (Погон, Пол) и Георги Миланов (МОЛ Види, Унг), както и Божидар Краев (Мидтиланд, Дан). От играещите у нас с най-много представители са Левски и ЦСКА-Сф - по четирима. С по трима са Лудогорец и Черно море. Бала събира избраниците си на 29 май в базата в Бояна, но част от тях ще отпаднат преди срещите. При Хубчев тимът е втори в група А с 2 т. от 2 мача и голова разлика 2:2. Лидер е Англия с 6 т. и 10:2.  Николай Михайлов (Левски), Пламен Илиев (Лудогорец) и Христо Иванов (Етър); защитници: Страхил Попов (Касъмпаша, Тур), Васил Божиков (Слован Братислава, Слвк), Николай Бодуров и Иван Турицов (ЦСКА-Сф), Камен Хаджиев (Академия Пушкаш, Унг), Антон Недялков (Лудогорец), Иван Горанов (Левски), Кристиан Димитров (Ботев Пд), Виктор Генев (Черно море) и Крум Стоянов (Етър)  Ивелин Попов (Ростов, Рус), Георги Костадинов (Арсенал Тула, Рус), Кирил Десподов (Каляри, Ит), Тодор Неделев (Ботев Пд), Галин Иванов (Халадаш,  Унг), Марселиньо (Лудогорец), Кристиян Малинов (ЦСКА-Сф), Мартин Минчев и Георги Илиев (Черно море), Янис Карабельов (Славия), Георги Сърмов (Етър), Станислав Иванов и Станислав Костов (Левски) и Исмаил Иса (Дунав).", "date": "2019.05.17", "title": "Балъков започна с промените"}
{"url": "https://duma.bg/ivan-tomov-pokori-i-osemhilyadnika-lhottse-n191985", "text": "Иван Томов е изкачил връх Лхотце (8516 м). От фирмата организатор \"Ча турс\" обявиха, че българинът е стъпил на четвъртия по височина връх в 9.40 часа местно време вчера заедно с рускинята Натся Рунова. Те са покорили осемхилядника без допълнителен кислород и без подкрепа на шерпи. Малко преди тях са се качили и другите двама души от експедицията. Томов изкачи Манаслу (8156 м) в края на септември 2017 г. През 2014 г. той се качи на Броуд Пик (8047) заедно с покойния Боян Петров, а през 2016-а прави неуспешен опит на Нанга Парбат (8126). Тогава той прекрати експедицията си заради здравословни проблеми. В сряда Атанас Скатов и Стефан Стефанов изкачиха третия по височина връх в света Канчендзьонга (8586).", "date": "2019.05.17", "title": "Иван Томов покори и осемхилядника Лхотце "}
{"url": "https://duma.bg/sazdadoha-sintetichni-polimeri-v-zhiva-kletka-n191992", "text": "Учени от Единбургския университет в Шотландия са разработили метод за създаване на синтетични биополимери във вътрешността на жива клетка, съобщи Физ.орг. Специалистите добавили в човешки клетки молекули, които при наличие на светлина допринасят за образуването на кислородни радикали и други реактиви. Освен това във вътрешността на клетъчните култури били доставени биологично съвместими мономери. Впоследствие върху културите въздействало ултравиолетово лъчение, което довело до образуването на свободни радикали. Те реагирали с мономерите и създали от тях полимери. Специалистите отбелязват, че някои от полимерите били флуоресцентни, създавали наночастици и дори променяли поведението и движението на клетките. По мнението на експертите получените резултати ще допринесат за развитието на нова област в биохимията. Авторите на изследването възнамеряват подробно да изследват влиянието на полимерите върху клетъчните култури.", "date": "2019.05.17", "title": "Създадоха синтетични полимери в жива клетка"}
{"url": "https://duma.bg/rekord-za-zhiv-tvorets-prodadoha-skulpturata-zaek-za-911-mln-n191993", "text": "Скулптурата \"Заек\" на американския художник Джеф Кунс бе продадена на търг от аукционната къща \"Кристис\" в Ню Йорк за 91,1 млн. долара - рекордна цена за произведение на жив творец. Изработеното от неръждаема стомана произведение, представляващо надуваем заек с височина 104 см, е създадено през 1986 г. и е смятано за едно от най-известните на художника. Предишният рекорд за най-скъпо продадена на търг творба на жив автор принадлежеше на британеца Дейвид Хокни за картината му от 1972 г. \"Портрет на творец (басейн с две фигури)\", която бе купена за 90,2 млн. долара.", "date": "2019.05.17", "title": "Рекорд за жив творец: продадоха скулптурата \"Заек\" за $91,1 млн."}
{"url": "https://duma.bg/napregnatata-rabota-uskoryava-stareeneto-n191995", "text": "Напрегнатата продължителна работа предизвиква намаляване размера на теломерите - окончанията на хромозомите, а с това се ускорява клетъчното стареене. Констатацията е на американски изследователи от Мичиганския университет. Те наблюдаваха бъдещи лекари по време на следването им и студенти от медицински вузове в първата година на стажа им. Експертите установиха, че заради интензивността и отговорността на работата при младите специалисти състаряването на тяхната ДНК се е ускорило близо 6 пъти. Проучването показа, че теломерите са индикатор и на риска от редица заболявания. Тоест вероятно може да служат за биомаркер, който проследява последиците от стрес и помага да се разбере как степента на натоварването в службата влияе на организма, отбеляза ръководителят на Intern Health Study д.м.н. Сриджан Сен. Според него е важно да се проучва какви промени настъпват в този смисъл при хора, преминаващи военна подготовка, както и при работещите в стартъп компании, бременните и младите майки.", "date": "2019.05.17", "title": "Напрегнатата работа ускорява стареенето"}
{"url": "https://duma.bg/ot-zanik-slantse-ozareni-aleyat-morski-shirini-n192023", "text": "Започна събирането на творби за участие в Националния поетичен конкурс \"От заник слънце озарени, алеят морски ширини...\", част от Яворовите дни в Поморие.  В него могат да участват автори над 18 години от цялата страна. Всеки трябва да изпрати до 5 стихотворения в 3 екземпляра на адрес: Поморие 8200, ул. \"Княз Борис І\" № 51, до НЧ \"Просвета 1888\" (конкурс за поезия).  Участието е анонимно. Творбите трябва да са поставени в голям плик, в който трябва да има запечатано малко пликче с трите имена, телефон и адрес за връзка. Крайният срок е 30 юни 2019 г. (валидно е пощенското клеймо на плика).  Конкурсът \"От заник слънце озарени, алеят морски ширини...\" се организира от НЧ \"Просвета 1888\" и Община Поморие, като първото му издание е през 1977 година. ", "date": "2019.05.17", "title": "    От заник слънце озарени алеят морски ширини..."}
{"url": "https://duma.bg/obyaviha-3-godishno-momche-za-nay-krasivoto-v-sveta-n191994", "text": "Тригодишният Виктор Дукич от черногорския град Беране е обявен за най-красивото момченце в света на конкурса \"Литъл мистър уърлд\" (Little Mister World) в Турция, предаде ТАНЮГ. Новината бе съобщена на фейсбук страницата на \"Топ 3 моделс Монтенегро\". Момченцето е най-малкият член на агенцията. Виктор участва в Международната седмица на модата с традиционна черногорска носия. Макар да е само на 3 години, малчуганът притежава всички качества, които трябва да има за \"Мистър Свят\". \"Много сме развълнувани от участието на Виктор на конкурса в Турция. Вярвахме в неговия талант, но бяхме изненадани, че се класира за световното състезание. За него е голям успех, защото той е само на три години, но това е възможност целият свят да го види\", сподели майка му Елмаз. Самата тя е направила първите си стъпки в модния бизнес само на една година и половина като участничка в UMS School. Момченцето е изпратено в Турция по личен избор на Ивана Шчекич, лицензирана за подбор на състезатели за конкурса от Черна гора, Сърбия, Хърватия, Босна и Херцеговина и Северна Македония.", "date": "2019.05.17", "title": "Обявиха 3-годишно момче за най-красивото в света"}
{"url": "https://duma.bg/parvo-po-roda-si-izsledvane-za-kiril-shivarov-n192024", "text": "Монографията \"Кирил Шиваров - скулпторът\" е първото по рода си у нас изкуствоведско изследване за големия скулптор. Неговото огромно по обем и значимост за българската художествена култура творчество е разгледано обстойно, в контекст и взаимовръзка със сложните обществено-политически събития у нас през първите десетилетия на ХХ век. Дългогодишният изследователски труд на Румяна Иванова е израз на заслужена почит към неговото вдъхновено и родолюбиво творческо дело, което десетилетия наред е премълчавано и недооценявано. Изданието съдържа 123 стр., над 200 репродукции, албумен раздел, превод на руски, английски и немски.  Кирил Шиваров (15.07.1887, Варна - 26.03.1938, София) е виден представител на второто поколение български скулптори. Наред с водещи имена като Иван Лазаров, Андрей Николов, Марко Марков той над четвърт век проправя свой път в изграждане самобитния облик на българската скулптура и оставя жалонно присъствие в нея. С възрожденски плам и пословично трудолюбие Шиваров допринася за нейното жанрово-тематично обогатяване и стилово-пластично обновяване, за сближаването й с европейските художествени ценности. Негови са портретните фигури на братята Христо и Евлоги Георгиеви, фланкиращи входа на Софийския университет, увеличението на лъвските фигури на Паметника на свободата на връх Шипка, на Паметника на Незнайния воин в София и пр.", "date": "2019.05.17", "title": "Първо по рода си изследване за Кирил Шиваров "}
{"url": "https://duma.bg/andreev-e-pod-%E2%84%962-pri-yunoshite-na-rolan-garos-n191984", "text": "Адриан Андреев ще бъде поставен под №2 в схемата на юношеския турнир на \"Ролан Гарос\". Българинът е трети в световната ранглиста, но №1 в света Джейсън Цен (Тайпе) няма да участва единствен от топ 10. Така поставен под №1 ще бъде Лоренцо Мусети (Ит), Андреев е втори, а трети Брандън Накашима (САЩ), който го победи на 1/2-финалите на младежкия \"Мастърс\" в Чънду в края на 2018 г. Юношеският \"Ролан Гарос\" ще се проведе през втората седмица на надпреварата в Париж (2-8 юни). През 2017 г. Андреев спечели титлите на сингъл и на двойки в друг от най-престижните юношески турнири - \"Еди Хер\", а после стигна и върха на двойки при юношите на US Open. Така той стана вторият българин с титла от Големия шлем след Григор Димитров.", "date": "2019.05.17", "title": "Андреев е под №2 при юношите на \"Ролан Гарос\""}
{"url": "https://duma.bg/gerbadzhiya-strelya-po-domashni-kucheta-n192022", "text": "Столичанка обвини скандалния депутат от ГЕРБ Георги Станков - Пъската, че опитал да застреля домашните й кучета. В социалните мрежи Dani Lu публикува гневен статус, че гербаджията излязъл на терасата си и опитал да убие домашните й любимци във вторник вечерта. Животинките били пуснати в двора на родителите й, иначе обитавали друго жилище. Жената твърди, че наскоро е намерила отрова и подозира депутата. Тя е подала сигнал на 112, пуснала е и жалба до 4 РУ в София. Новината бе публикувана и от хасковски издания, пред които Станков побърза да отрече. Той стана известен покрай кичозното празнуване на рождения си ден с двуетажна торта със златна глазура и посипани 500-еврови пачки от захарно тесто в стил \"ромски бос\". Вчера той се закани да съди медиите, публикували информацията за стрелбата. Гербаджията отрича да има оръжие и твърди, че е наклеветен. Публикуваните снимки на предполагаемия му дом в София не били истински, той живеел не на третия, а на седмия етаж. Пред \"Хасково прес\" Станков отхвърли и слуховете, че репресира хората от харманлийския регион. Според него това били оправдания от БСП, с които се застраховали предварително в случай на изборна загуба. \"Този мухъл Гошо е дошъл от село, където е гледал дини, станал е депутат, демек се е клел да служи на народа и да спазва закона и дава пример. Този същия мухъл години наред е вилнял в родния си край, името му е свързано с не един скандал. Но мухълът се чувства безсмъртен и може спокойно да си позволи да използва оръжие посред бял ден срещу живи същества. Такива, за които би трябвало да се грижи - ветеринарен лекар е все пак. Нищо, че вместо да лекува, се е облажвал на служба в БАБХ\", гневна е жената, чиито кучета са били на прицел. В края на април Станков бе глобен за неправилно паркиране на главната улица до общинската администрация в Харманли. Стана ясно, че е вдигнал скандал на униформените, а след това се оплакал на началника на Районното управление в Харманли Пламен Митев. Фишът моментално бил отменен, а съставилите го полицаи били привикани \"за справка\". За скандала отново се разбра в социалните мрежи, където бе публикувана и снимка на шофирания от него фолксваген пасат. Гербаджията отрече и заяви, че вече си е платил глобата, която била за друг автомобил. Преди месец \"Биволъ\" обяви, че дъщерите на гербаджията Таня и Весела са се уредили с евтини апартаменти в София от същата фирма, която е продавала на хасковския \"Дриймтийм\" на Делян Добрев. Таня Станкова работи в Община Харманли като юрисконсулт в отдела по еврофондовете, написа тогава сайтът. Съпругата на Станков е председател на общинския съвет в Любимец.   ", "date": "2019.05.17", "title": "Гербаджия стреля по домашни кучета"}
{"url": "https://duma.bg/vazkresenie-n192018", "text": "Летиш към SOS! - за теб подаден да тръгнеш и спасиш Зората. Отдавна чакаше ли този знак с вика на дългата ти самота? Върви и не търси отплата. Сега разбираш много ясно, че всичко е така подвластно на избора единствен и съдбовен: \"Една велика сила постоянно изважда Слънцето от Мрака!\" Не си, не си забравил нищо ти. Не остарява сблъсъкът жесток на Вяра с проповед лъжовна. Разкъсваш падналия тежък креп над Птицата, що всичко може. Крилата й разсичат лед натрапен - световна топлина донася тя. Убитите изграждат ведър Век. В антените звъни тревожно гласът ти на възкръснал свят Човек.", "date": "2019.05.17", "title": "Възкресение"}
{"url": "https://duma.bg/ne-utre-a-sega-n192019", "text": "Обедняхме от тези олигархични фокуси. Изтърпяхме лъжата с години на власт. Стига! Нека погледнем ясно живота си: днес мечтата ни вече е станала фарс.   Накъде повече? - Сега или никога! Сред грабежи, скандали и медиен дим: днес, братя мои,  Родината вика ни! Тя потъва, тя моли да я спасим! Знаем: вече издъхва родното село. Във чужбина изтича младата ни кръв... Куп хищни мафиоти  ни лъжат умело и от нашата бедност богатеят със стръв. Нека не хващаме вяра на техните трикове. Днес влече ни към дъното мафиотската власт... Не в мъгливото бъдеще - сега или никога! Да спасим Родината. Да спасим всички нас!", "date": "2019.05.17", "title": "Не утре, а сега..."}
{"url": "https://duma.bg/chudesii-n192020", "text": "До вчера черна бе гората,  но духна топлият южняк,  реката чу, че птиче пее  и млад април нетърпеливо развя зеления си флаг.  Наднича слънцето и сварва във утринната ведрина прозрачна, още не успяла да се търкулне зад скалата до снощи златната луна.  Невидимо, но звънко ку-ку ме среща целият предел,  че аз при тези чудесии нали съм с моето бастунче току дошел, току дошел.  И двата щъркела дошли са.  И трепка сливовият цвят.  Ела със мен, да му поседнем,  по чаша пролет да изпием от този вечен божи свят. ", "date": "2019.05.17", "title": "Чудесии"}
{"url": "https://duma.bg/obratnoto-broene-n192026", "text": "Преди два дни изпратих моите абитуриенти - моя клас. За три години, откакто ги поех, имахме доста трудности. Но ето, че сега ми е тъжно. Някоя и друга сълза се спусна, \"без да иска\" от очите ми.  Казах им, каквото имах да им казвам. Не в онзи последен ден, а когато говорихме за български език, за литература, за поезия. Дали са ме разбрали, животът ще покаже.  И си спомням някои моменти.  Как спорехме за законите. Аз ги убеждавах, че правилата трябва да се спазват. И не трябва, например, да идваш със скъсани дънки в училище, защото си има училищен правилник. Че има други \"правила\", срещу които трябва да се борят: неравенството, корупцията, олигархичната власт. Но с годините с все по-голяма болка осъзнавах, че техният бунт ще се ограничи само до дънките. И как да се противопоставим на това неравенство, господине, като така е устроен светът. И ако искаш да гледаш семейство, трябва да си мълчиш, иначе ще гладуваш. И какво можем да направим ние, сами? Дано все пак са чули и моята гледна точка, която не съвпада с общоприетата и не включва преклонена главичка.  Хубави момичета и момчета. Но виждам в тях някаква апатия. И вируса на консуматорския дух, който ги е обхванал. И срещу който воювах цели три години. Но срещу него трябват силни лекарства и добра ваксина, които не се продават в моловете. Не се продават въобще у нас.  Чувам в тях чалгата, която е модел на подражание и поведение в обществото. И срещу която поезията сякаш няма шанс. Макар че им четях и класиците, и собствени стихове. Но колкото по-големи ставаха, по-трудно разбираеми ставаха стиховете. Реалността на живота изтласкваше метафорите.  Не ни харесва как се управлява страната, но каква алтернатива има? Кой предлага смяна на системата? И аз мълчах в такива моменти, защото нямаше какво да отговоря. Не само защото да се говори за политика в училище е забранено...  Надявам се все пак да останат тук. Дори само защото, по техните думи, на други места правилата трябва да се спазват, а у нас никой не го прави и затова е готино.  И ми е тъжно, защото виждам в тях всички онези пороци на новото време, с които се опитвах да се боря. Дали все пак съм посял в някои от тях семето на недоволството, на протеста?  Дали са взели поне шепичка от моите морални принципи, в които вярвам и където най-важният е да бъдеш Човек?  Колко още трябва да броим до 12, за да разберем, че трябва да променим обществото. Да, ние, а не нашите деца. И да им дадем света, който заслужават.  А може би е време вече да броим обратно? До старта...", "date": "2019.05.17", "title": " Обратното броене..."}
{"url": "https://duma.bg/izkachvat-kopitoto-v-pamet-na-boyan-petrov-n191982", "text": "Фенове на алпинизма за втора поредна година организират утре масово изкачване до Копитото в памет на алпиниста Боян Петров. Той загина преди малко повече от година под връх Шиша Пангма (8013 м) в Хималаите. Именно по този маршрут във Витоша Петров провеждаше подготовката си за всяка експедиция. Сега събитието ще е и със състезателен характер, като няма значение дали участниците са решили да премерят сили с околните или със самите себе си. Победителят ще заслужи 1000 лв., подгласникът му - 500 лв., а финиширалият трети - 200 лв. Заради многото желаещи стартовите номера са ограничени до 1000 бройки.", "date": "2019.05.17", "title": "Изкачват Копитото в памет на Боян Петров"}
{"url": "https://duma.bg/godishni-nagradi-na-sbp-n192025", "text": "Съюзът на българските писатели връчи своите Годишни литературни награди за книги, издадени през 2018 г. За белетристика с приза бе удостоен Петър Доневски  за книгата \"Удавени очи\". Наградата за поезия бе присъдена на Марина Матеева за \"Шепотът зелен на необята\". За детска литература бе отличен Николай Пенчев (Чичо Ники) за втората част на \"Гошо и малката вещица\". Призът за есеистика и публицистика грабна Борислав Геронтиев за \"Село без черква\". Наградата за документалистика и краезнание бе присъдена на Борис Данков за \"Минало не отминало\". Васил Иванов бе отличен с награда за хумор и сатира за книгата \"Златната ябълка и още нещо\". Призът за литературна критика взе Панко Анчев за книгите \"Българският ум. Непрочетеният Димитър Талев\" и \"Критикът като мислител. Непрочетеният Кръстьо Куюмджиев\". За драматургия бе отличен Александър Гочев за \"Далечни светлини. Седем пиеси\". Специалната награда (плакет) за изключителни заслуги към българската литература и за цялостно творчество заслужи Благовеста Касабова, а Атанас Звездинов получи Грамота за цялостно представяне през 2018 г. с книгите: \"Басномонолози\", \"Брани недобрани\" и \"Духовна кръв (спомени до поискване)\".  Националната литературна награда \"Божидар Божилов\" за 2018 г. бе присъдена на Велин Георгиев за книгата \"Висока цена\", а \"Георги Братанов\" - на Пламен Панчев за \"Сърдечен дрибъл\". Наградата за литературна критика и публицистика \"Гео Крънзов\" отиде при Бойко Беленски за \"Съзидателят Кан Омуртаг\".  С грамоти за принос в съвременната българска литература бяха удостоени: Хари Хараламбиев, Илко Капелев, Димитър Горсов, Пламен Григоров, Ивайло Христов, Георги Н. Николов, Мерсия Макдермот, Станка Шопова. Специалната награда на издателство \"Български писател\" получи Ангел Симеонов за \"Душата ми\". ", "date": "2019.05.17", "title": "  Годишни награди на СБП"}
{"url": "https://duma.bg/ot-upor-n192021", "text": "(Рапърско) \"А вий... вий сте идиоти!\" Христо Ботев Ний се движим в света напосоки - без компас и небе звездооко. Ний сме в стрес перманентен, във шок и май не знаем защо сме... Жестоко! Просто супер! Ефекта на чипа. Май такъв ни е, мен, генотипа. Все пестим за насъщния залък и живота ни земен е жалък. Вечно боси и жадни, и гладни, яко дъвчем, каквото ни падне, но за \"Бьоф Строганов\" или \"Фризи\" не събрахме излишни мангизи. Затова сме всеядни голтаци. Затова сме дрипарии-леваци. Затова сме мутанти безгласни, т. е. шерпи от клас \"Тревопасни\". Тъй че ние по принцип сме лошите тъпанари в панелните кошери. А добрите герои сте вие - само вие и винаги вие!  Вие, дето си хапвате здраво от софрата на тази държава. Вие - нашите смели апаши! Вие - нашите мъдри търгаши! Вие - нашите сноби мастити, тунеядци и рой паразити, братовчеди и близки авери - все творци на безброй далавери, подлеци и лъжци надарени, службогонци, драскачи, кретени, парвенюта, заформили каста, мушмороци и мутри на власт и шуренай-бабалъшки \"династии\"... Вие просто сте сган вездесъща. Алчността ви е кръвно присъща. Присвоихте я тази сиротна земя и тъй както е модно, закрепихте законно грабежа на безликата маса невежи. Кадрово подредени по писти и нива във ведомствени листи, настървени и зли, напористи, вий гребете нонстоп с лапи мечи на хазната меда. Кой ви пречи? Е, гребете до край \"неразбрани\"! - дай Бог нещо все пак да остане... Вий сте вече държавни кумири, въплътили властта в келепир и във депозити с множество нули. Вий сте рупор на злостните хули, абонати на чужд интерес и джендър-фигури. Мъжки метреси. Дупедавци по нрав и по сметка. Топ ласкатели с галещи четки. Деребеи и бонзи, преяли от безбожни печалби. Нахали. Но красиви и умни! Богати. Ренегати от сой. Тарикати, надробили с огризки попарата, дето сърба беззъба България. Вий поставихте нашата драма, а се тюхкате, вашата мама! Ний ви храним с труда си привичен, но за вас сме товарни добичета. Осребрихте всеобщата болка арогантно и ловко. За колко? Кой ще каже? Ще каже ли някой? Ний отново безмълвно ще чакаме да потънат от срам спекулантите, да не сплитат сплетни интригантите, да помолят за прошка и бандите от платени биячи... Банално, но навярно ще плачете жално, че света ни не е идеален... Ще дарявате щедро парцалки, варива, багрила и близалки, и локум, и чорбести каши, та така да ви чувстваме наши, вас, двуличните празни позьори. Вас, елитния кръг рекетьори. Вий изтръгнахте общия корен и сега сте лица на позора. Вий сте кликата местни деспоти. Вий сте още ерзац-патриоти. Вий, мерзавци, сте клан мафиоти, а ний... ний сме идиотите... \"НАРОДЕ????\" * * Цитат от бележника на Васил Левски. Текст към 2001:  Анибал Радичев ", "date": "2019.05.17", "title": "От упор"}
{"url": "https://duma.bg/elena-korneeva-poeziyata-tryabva-da-se-razviva-n192017", "text": "Елена Корнеева е родена в гр. Сасово, Рязанска област (Русия). Завършила е Рязанския държавен университет \"Сергей Есенин\", специалност \"Биология\". Ръководи Център по творческо развитие и психофизиологическа корекция на човека. Поетеса. Има издадени няколко стихосбирки. По нейни стихове са написани много песни. Авторка на поетично-музикални аудиосборници. Има публикувани книги и в жанра на съвременната проза: \"Диханието на живота\" и \"Авторът на живота\", написани като дневник на практикуващия психофизиолог. Главен организатор на XVI и XIX Международен фестивал \"Световни дни на поезията на ЮНЕСКО\" в Рязан.  - Президентът на фестивала Александър Навроцки много хареса предишното издание и поиска отново да го направим тук. Той имаше условие - да бъдат включени същите места: село Константиново, Ясна поляна. Фестивалът трябва да е в родината на великите поети. Трябва да се докоснеш не само до поезията, но и до нейната история, до източниците на поетичното слово. Освен това отзвукът от предишния фестивал беше изключително позитивен: и от участниците, и от зрителите, и от училищата, които тогава бяха посетени от поетите. Този път имаше среща и със студентите от ВГУ \"Сергей Есенин\" (ВГУ - Висш държавен университет), както и кръгла маса с местните поети от различни организации. Концертите се предаваха по телевизиите, по социалните мрежи. Идеята е повече хора да се запалят от поетичното слово, да имат възможност да пообщуват с известни поети, както и със съвсем млади талантливи творци, които тепърва навлизат в поезията.  - Старая се да вървя в крак с времето. Опитвам се да дам път на поетичното слово към хора, които за себе си още не са открили поезията. Те казват - ние не обичаме поезията. Аз им отговарям - а може би просто още не сте намерили своя автор? Някой, който да трогне душата ви, да разтърси сетивата ви. Това се опитвам да направя както чрез моята собствена поезия, така и чрез поезията на авторите, които каня и представям в моите антологии. Разбира се, Сергей Есенин е гениален руски поет, символ на поезията в родния край. Но на мен ми се иска и следващите поколения да творят талантливи стихотворения, нашите деца да опознаят тази магия и да различават стихоплетството от истинската поезия. Да ценят истинската поезия, която е висше изкуство, която твори образи, която разкрива чувства, която подтиква човека към добро, светло, ярко. Чрез поезията хората могат да се развиват, да работят над себе си, чрез общуване помежду си да се учат един от друг и да предават своето необикновено усещане и разбиране за този свят.  - Най-важното е във всяко стихотворение да има идея. Или някакво много силно и интересно чувство. Всеки изпитва и описва любовта по свой начин. Но за мен е по-важно човек да осъзнае ролята на словото. Поезията говори с нас не само на езика на думите, но и на езика на чувствата, на езика на образите. Истинската, силната поезия има от всичко това. Сила на думите, сила на чувствата, сила на образите. Тя трябва да те грабва, читателят да се потапя в това неповторимо и необикновено звучене. Да му се иска да слуша още и още, отново и отново. Тогава стихотворението е силно.  - Да, има. Това, което пишат децата. Те са носители на свежите идеи, на оптимистичното начало. Голяма част от по-възрастното поколение поети носят малко остарели разбирания за творчеството, за думите, за възприятията. Много от тях пишат за своята болка. За своите собствени преживявания, и в това няма нищо лошо. Но така ние потапяме читателя само в отрицателни емоции. На мен ми се иска от поетичното слово човек да получи подкрепа, вяра във всичко светло и оптимистично, поезията да вдъхновява за живот. Затова аз много внимателно наблюдавам децата, които искат и се учат да пишат стихотворения, и се стремя да подклаждам това тяхно желание. - В Рязан има много различни поетични обединения. Но те не предизвикват широк обществен интерес, освен между самите писатели. Защото за да се случи това, трябва да си интересен, достъпен. Но това е много трудно. Когато аз правя свой концерт рецитал и представям поезията си, се стремя да удовлетворя желанията на различната публика. Ако това е рецитал, свързан със семейството, в началото търся общуване с децата: някакви шеги, детски песни и танци. За по-възрастните - романси или поезия с китара. Тоест концертите са смесени, разнообразни, така че всеки да намери нещо свое, което му е на душата, за да дойде и на следващия концерт. Правила съм и цели постановки. Например, докато рецитирам мои стихотворения, върви танц. Танцът илюстрира казаното с думите.  - Поезията трябва да се развива. Дори с такива форми. Както и човек трябва непрекъснато да се развива, да не стои на едно място. Ако спре, той няма да предизвиква интерес нито сред хората, нито на него ще му е интересно да живее.   - А аз мисля, че сега е точното време за поезия. Имаме нужда от поетично слово, което да донесе духовност. Децата да разберат какво е дълбочина на чувствата, какво е да изпитваш някакви състояния. Защото, ако ние загубим това усещане, способността да чувстваме и съпреживяваме, ще се превърнем в бездушна армия от роботи. Ще престанем да изпитваме нужда от общуване един с друг, от общуване с природата и постепенно ще престанем да съществуваме. Защото, ако вървим срещу природата, тя ще се обърне срещу нас и ще защити себе си. Но ако всички ние живеем в хармония и доброта, човечеството има шанс да оцелее.   - Пиша, когато имам вдъхновение. И се стремя веднага да запиша това, което се е появило като идея, чувство. Дори когато имам пациент, се извинявам, вземам лист и химикалка и записвам. После, след работа, сядам и го дообработвам. Това е извор, който не може да бъде накаран да замълчи. Той постоянно извира. Появяват се нови идеи, състояния. Те се изливат в нови стихотворения, песни, детски книги. Ако човек е роден поет, той запазва това особено състояние на духа непрекъснато. Не може да се каже: Аз бях поет и сега за определен период не съм. Да си поет - това е твоят живот.  - Различно. И нощем, и денем. Понякога дори когато правя домашното със сина ми, идват в главата някакви стихове и аз бързам да ги запиша, а домашното остава за после.  - Аз смятам, че всеки поет има силата да отстои себе си, своето семейство, своите чувства. Понякога ти се иска да се затвориш в черупката си, когато се чувстваш неразбран. Но точно тогава трябва да успееш да се пребориш. Да защитиш своите чувства, своите мисли, своите стихотворения, правото на собствени интересни идеи. В противен случай ще бъдеш смачкан и няма да можеш да се развиеш, ще бъдеш затиснат от тази обстановка, която съществува в обществото. Талантът не е само начин да покажеш, че си различен. А да умееш да защитиш това свое различие, да се поставиш в печеливша позиция. За мен поезията е възможност да покажеш, че различните хора могат да се разбират и чрез думите, съдържащи се в стиховете. Затова ранимият поет не трябва да се затваря в себе си. Ясно е, че ще му се наложи често да се изправя срещу тълпата, но ако успее да отстои себе си, победата ще бъде негова.  - Иска ми се хората да умеят да чувстват, да съпреживяват, да открият нови усещания. И в моята непосредствена работа с човешкото тяло, и в поезията аз съм експериментатор и учен. Когато се занимавам с лечението на човешкото тяло, аз първо се опитвам да възстановя неговото духовно начало, потребността от живот, да го запаля отново. Човек трябва да има възможност да разбере себе си, своите усещания. Какво е болестта? Разрушаване на цялостта, на хармонията. Ако тази вътрешна хармония се върне, тялото започва само да се лекува. Според мен да бъдеш здрав е всестранен процес, който включва и духовното здраве. Физическото е невъзможно без духовното. Когато започне да се разрушава едното, се разрушава и другото. Затова чрез моите стихотворения бих искала човек да се събуди. Да открие нещо ново в себе си, дори стремеж към творчество, към познания, към развитие.   - Вдъхновява ме самият живот. За мен подкрепата за другия човек е особено важна. Да му кажеш, че това, което предстои, може да е много хубаво и че в голяма степен то зависи от него - от неговите чувства, желания и потребност от живот. Най-важното е да можеш да помогнеш да другия, но тази помощ да не е еднократна и да е трамплин, от който той може да скочи много високо. ", "date": "2019.05.17", "title": "Елена Корнеева: Поезията трябва да се развива"}
{"url": "https://duma.bg/tiago-tsska-e-nay-silniyat-otbor-v-balgariya-n191983", "text": "Атакуващият халф Тиаго Родригеш е уверен, че ЦСКА е най-качественият отбор в България, въпреки че \"червените\" завършиха 0:0 с Лудогорец в последния кръг и изпуснаха да се изравнят на върха в Първа лига с неизменния шампион през последните 7 сезона. \"ЦСКА е най-добрият отбор в България и който не идва с нагласа за първото място, е на грешно място. Винаги се трудим много усилено да спечелим мачовете. Тръгването на Любо Пенев беше неочаквано, но ние сме професионалисти и трябва да знаем да живеем с тези неща и да даваме максимално от нас за треньора, който ръководи тима. Трябва да си свършим работата, но за титлата вече не зависи само от нас. Трябва да бием до края и да се надяваме Лудогорец да сбърка\", заяви 27-годишният португалец. Той пропусна дербито с \"орлите\" заради натрупани 5 жълти картона, но ще се завърне в игра в предстоящото гостуване на Берое. Петото официално предупреждение Тиаго получи при победата с 3:1 срещу Черно море, в което откри резултата, а после изработи другите два гола, дело на Едвин Джеси и Али Соу. С това Тиаго заслужи приза за Играч №1 на XXXII кръг в анкетата на Пресклуб \"България\" с 9 от общо 18 гласа на футболни специалисти.  \"Поднових договора си за 3 години, така че, ако не бях щастлив в ЦСКА, нямаше да го направя. Ще се раздавам максимално за клуба и винаги давам най-доброто, за да защитавам фланелката. Защо не вкарваме от ъглови удари? Има много фактори, които влияят. Много пъти играеш 90 минути и топката не влиза. Друг път има един рикошет и влиза\", завърши Тиаго.", "date": "2019.05.17", "title": "Тиаго: ЦСКА е най-силният отбор в България"}
{"url": "https://duma.bg/valeri-zhablyanov-neobhodima-e-sotsialna-spravedlivost-n192004", "text": "- Моите лични впечатления от кампанията до момента са, че сякаш все още има апатия. Виждам и неверие в голяма част от нашето общество, че с изборите може да се промени днешния ден на българина. Все пак съм уверен, че в дните до края на кампанията ще положим всички усилия социалистите и левите хора в България да подкрепят листата на БСП. Само тя е пътят за промяна, за цялостен, европейски и по-добър живот за България. - Промяната е необходима не заради самата промяна. Вече 12 години сме част от ЕС и стигнахме само до забавяне и изоставане в развитието ни напред. Изключително важно е това да бъде преодоляно по някакъв начин. Има множество случаи и примери за неефективно използване на европейските средства, а има политическа подкрепа от страна на Европейската комисия за делата на десницата в България, което не съответства на интереса на мнозинството български граждани.  Листата на БСП дава широки възможности за привличане на необходимата подкрепа от избирателите, защото е разнообразна и силна. В нея българските граждани могат да видят средство за промяна. - Само едно мото за изборите не може да изрази в най-пълна степен настроението на партията, на избирателите, даже не може да обхване и кампанията изцяло. Разбира се, мотото все пак дава обща информация за това какво иска една или друга партия. БСП избра \"Справедливост сега\", защото от години поставяме въпроса, че отсъствието на справедливост в България се е превърнало в един от най-деструктивните фактори в нашето общество и в цялостния ни обществен и политически живот. Смятам, че към \"Справедливост сега\" трябва да бъде добавено още нещо - да се конкретизира необходимостта от социална справедливост. Защото в едно класово разделено общество това, което е справедливо за едни, не е справедливо за други. БСП акцентира върху социалната справедливост, върху необходимостта да бъдат преодолени и да се създават предпоставки за преодоляване на тежките социални различия, които до голяма степен бяха породени от прехода у нас. Те така и не бяха заличени от членството ни в Европейския съюз. - Да. Левицата работи за това. Левицата работи за справедливо разпределение на изработеното в обществото, за справедливо разпределение на резултатите от труда на гражданите. Десницата и нейните представители твърдят само, че им трябвала икономика. На кого му трябва икономика, която работи заради самата икономика или за двама-трима собственици? От такава икономика няма смисъл. Икономиката трябва да може да произвежда и да създава за мнозинството добър, осигурен живот, качеството на живота трябва да е добро за мнозинството, а не за малцинството. Ако икономиката не може да направи това, то тя се превръща в една безсмислена калкулация от числа, която служи само на финансистите - да регламентират собствената си потребност и оставането на десницата на власт. - Механизмите са сложни и няма как това да стане от днес за утре. Европа се измести надясно, а България - още по-надясно. Ниските данъчни нива, огромният процент на приватизирани дейности, публични услуги, които преди бяха на общините и на държавата, сега са отдадени на концесия, приватизирани и всичко това води не просто до изкривяване на полезното съотношение в БВП, което дават публичният и частният сектор, а води до демотивация на голяма част от гражданите да работят и да търсят собствената си реализация. Това напоследък го наблюдаваме дори и в средите на бизнеса, които изказват загриженост за състоянието и качеството на българския трудов пазар. И това се дължи на неудовлетвореността и на невъзможността българските работници да реализират труда си и да ползват резултатите от него. - Личният ми приоритет на първо място е социалната идея в Европа да получи реабилитация. Второ, БСП заедно с другите партии - социалистически, социалдемократически, да наложи нов дневен ред на Европа. Да се популяризира, да се промени и да се изгради един положителен образ на България както сред държавите членки, така и в институциите, които управляват ЕС. България е една от най-старите държави в Европа, с древна култура, има възможност какво да даде на ЕС и да го обогати със своето участие. Последното икономическо място, което заемаме, е несправедливо и съм убеден, че чрез целенасочени действия, основно от страна на депутатите от БСП и ПЕС, това положение ще се промени. За 12 години десницата не успя да го промени, не успя да заличи тежките рани на прехода в България, затова днес е необходима социалистическа политика.", "date": "2019.05.17", "title": "Валери Жаблянов:  Необходима е социална справедливост"}
{"url": "https://duma.bg/rumen-gechev-shte-rabotya-za-promyana-na-investitsionniya-model-na-es-n192005", "text": "- ЕС се намира на кръстопът. Очевидно е, че са необходими дълбоки промени в неговия модел на развитие. Той трябва да се основава на два принципа. Първият е реализирането на мащабна инвестиционна програма чрез публично-частно партньорство, позволяваща технологично и продуктово обновление на икономиката. През последните години европейската икономика буквално лази по дъното, растежът е незначителен и губим позиции на световния пазар. Второ, ЕС трябва да възстанови модела си на социална справедливост, който през 80-те и 90-те години на миналия век бе станал пример за много страни по света. Тенденцията за разширяване и задълбочаване на социалната поляризация може и трябва да бъде обърната. Има доказано работещи механизми и инструменти за въздействие, чрез които да се укрепи средната класа. Нужен е равен старт за всички граждани на ЕС, осигурен достъп до здравеопазване и образование, работни места и професионално развитие, равнопоставеност на страните членки и запазване на техния национален суверенитет и традиции. Постигането на тези цели предполага формирането на адекватна нормативна и законова база от ЕП.  Законодателната база у нас се променя и развива в съответствие с правната рамка на ЕС и промяната й в Брюксел ще рефлектира и у нас. Нашата икономика е силно обвързана с европейската и промените в икономическата политика на ЕС, в т.ч. начина на разпределение на фондовете между страните членки, силно влияе върху социално-икономическото развитие на България. Резултатът от евровота, съотношението на представените партии в ЕП и възможностите за коалиране между тях ще имат изключително значение за промяна в модела на развитие на нашата интеграционна общност. Колкото повече представители на левицата има, толкова по-възможна и по-успешна ще бъде тази промяна. - Повече от 30 години преподавам макроикономика и икономическа политика в УНСС и във водещи университети в Европа, Азия и Америка. Познавам в детайли както механизмите и предизвикателствата на европейската икономическа интеграция, така и специфичните проблеми и възможности на източноевропейските страни. Мои книги и изследвания са публикувани в Англия, Русия, САЩ, Сингапур и други страни. Несъмнено опитът ми като депутат и бивш министър на икономическото развитие би бил полезен. От полза ще е и работата ми като експерт на Харвардския институт за международно развитие по проблемите на Източна Европа. Имам добър международен опит като председател на ключовата Комисия по устойчиво развитие на ООН. През годините съм избран за оценител на изследователски проекти в областта на икономиката към дирекция \"Наука\" на ЕК. Моите приоритети в ЕС са промяна в инвестиционния му модел и подчиняването му на целта за реиндустриализация на европейската икономика при спазване на принципите на устойчивото развитие. Ще работя за създаване на система от реални икономически стимули за по-бързо приобщаване на източноевропейските страни членки към конкурентната среда на съюза. Това предполага и нов подход в разпределението на субсидиите за селското стопанство, равнопоставящ \"стари\" и \"нови\" страни от ЕС. Повече от всякога е необходима координация на фискалните политики на страните членки, в т.ч. съблюдаването на общи принципи в бюджетните приходи и разходи, които имат ключова роля за динамиката и структурата на икономическото развитие. Бих предложил ограничаване, а след това и пълна забрана на взаимодействие с офшорните зони на физически и юридически лица от ЕС. Там сега са укрити над 30 трилиона щатски долара, голяма част с престъпен произход. Връщането дори на част от тези средства, както и спирането на изтичането на капитали в тази посока, ще осигурят значим финансов ресурс за повишаване на жизнения ни стандарт.  - ЕС предвижда нов инвестиционен фонд от над 600 млрд. евро и още почти 40 млрд. евро за гаранции по инвестиционни заеми през следващите 7 години. Важно е България да има достъп до този ресурс за развитието ни. Сега западноевропейските фирми с лекота печелят конкурсите за инвестиционни средства, защото са по-конкурентоспособни. Имаме основания да настояваме за промени в механизма на организацията на тези конкурси, както и за промяна в начина на реализирането им. Например би следвало във всеки такъв инвестиционен проект да бъдат включвани като подизпълнители източноевропейски фирми. Трябва да се дава предимство на съвместни проекти, при които се осъществява техноличен трансфер и/или се създават нови продукти. Вместо парите да се насочват за изграждане на скандалните къщи за гости, да се строят жилища за млади научни кадри, да се финансира специализацията им във водещи световни изследователски центрове и т.н. Така ще можем да ги задържим у нас, а също да върнем част от тези, които са напуснали страната ни.  - В Барселона обсъждахме тенденциите в провеждането на евровота. Водещи експерти ни запознаха с последните развития на основата на опита в Европа и извън нея. Специална тема на дискусия бяха фалшивите новини и как можем да ограничим техния подвеждащ ефект. В Берлин участвах в обсъждания от икономически експерти, споделящи предимствата на социалното пазарно стопанство, основаващо се на публично-частното партньорство и активната регулираща роля на държавата. Освен депутати от левицата участваха представители на Европейската централна банка и на изпълнителната власт. За мен беше полезно да проведа формална и неформална дискусия с новия министър на финансите на Германия г-н Олаф Шолц. Обединихме се около тезата, че сегашният неолиберален модел на развитие е изчерпан и той ни е довел в задънена улица. Връщането на лидерската позиция на ЕС в световното стопанство, а и на политическата сцена, изисква осъществяването на мащабни промени. За тях е необходима експертиза, опит, политическа воля и обединяване на усилията на представителите на ляво-център в бъдещия парламент на ЕС. - Нашите избиратели обвързват евроизборите със смяната на управлението. Те са недоволни, че сме последната в ЕС страна по жизнен стандарт, но първата по грабежи и корупция на властимащите от ГЕРБ и техните сателити. Болезнено се поставя въпросът за нашите деца и внуци, които са принудени да търсят житейско и професионално щастие далеч от бащиния дом. Хората споделят с горчивина за високата безработица в малките населени места, за липсата на поминък, за пълния срив в системата на здравеопазване. Хората искат и са готови да гласуват за промяна.  БСП единствена може да промени статуквото и предлага конкретни решения на тежките ни проблеми. Питат ни често и с кого ще осъществяваме промените след спечелването на европейските, а след това и на предсрочните парламентарни избори. Уверяваме ги, че няма по-добър коалиционен партньор от българския народ.", "date": "2019.05.17", "title": "Румен Гечев:    Ще работя за промяна на   инвестиционния модел на ЕС "}
{"url": "https://duma.bg/52-000-zrelostnitsi-se-yavyavat-na-matura-po-balgarski-ezik-n192006", "text": "Зрелостниците, подали заявления за явяване на матура по български език и литература (БЕЛ), са 52 650, а за втори държавен зрелостен изпит - 41 716. На изпита по желание ще се явят едва 888 ученици, а за получаване на степен на професионална квалификация желаещите са 10 421 ученици. Първият държавен зрелостен изпит по български език и литература е на 21 май, а вторият по предмет по избор е на 23 май. Те са неучебни дни за останалите ученици. За матурите по български са осигурени 4143 зали в 677 училища, като в тях са включени и две училища в чужбина. Изпитите продължават 4 астрономически часа. Матурите по български език, по чужд език и всички обществени науки се състоят от 3 модула. Времето за работа по първия модул е 60 минути. Вторият също е 60 минути, а третият - 120. Учениците със специални образователни потребности работят в отделни зали и имат два допълнителни часа за работа. За математика и природни науки модулите са 2. Първият е от 90 минути, а вторият - 150 минути. Зрелостникът няма право да си тръгне до 60 минути след началото на първия модул. Веднъж напуснал, не може да се връща. Резултатите от матурите ще бъдат обявени до 13 юни 2019 г.", "date": "2019.05.17", "title": "52 000 зрелостници се явяват на матура по български език "}
{"url": "https://duma.bg/vandali-izdraskaha-peshterata-magura-n192007", "text": "Вандали са издраскали пещерата Магура в Северозападна България. Те са оставили надпис \"Ради, Павчо, 2019 Антов\". За случая се разбра от снимка, публикувана в социалните мрежи. Първоначално бе съобщено, че са унищожени безценни рисунки на 7000 години, но по-късно новината бе опровергана от кмета на Белоградчик Борис Николов. Той обясни, че вандалските надписи са на 5-6 метра от ценната рисунка. Пещерата се намира в близост до Рабишкото езеро и Белоградчишките скали. Тя е обявена за национална културна ценност през 1965 г. Преди четири години експертите на ЮНЕСКО огледаха праисторическите рисунки за включване в списъка на световното историческо наследство. В момента се подготвя документацията, свързана с предстоящото им включване в списъка, добави кметът. Това в никакъв случай не омаловажава вандалщината, направена вероятно от млади момчета, защото се нарушава целостта на паметник на културата, заяви доц. Стефан Александров, ръководител на проект за създаване на 3D модел на рисунките. Рисунките в пещерата се смятат за най-ценните шедьоври на първобитното изкуство на Балканите. Те са повече от 700 на брой. Дълги години залата с рисунките беше затворена и не се допускаха посетители. След настояване от местните власти бе взето решение залата да бъде отворена. ", "date": "2019.05.17", "title": "Вандали издраскаха пещерата Магура"}
{"url": "https://duma.bg/osadiha-kmeta-na-obshtina-rodopi-uslovno-shte-vrashta-460-000-lv-n192008", "text": "Специализираният наказателен съд постанови една година лишаване от свобода с 3 години изпитателен срок за кмета на община Родопи Йордан Шишков. Той е признат за виновен по обвинение, че през октомври 2010 и януари 2011 г. не е положил достатъчно грижи за повереното му общинско имущество. Заради това са нанесени щети от близо 460 000 лева.  Шишков е сключил две спогодби по изпълнение на договори на общината с \"Интегрирани пътни системи\" АД - София, съгласно които били предвидени неустойки за всяко забавено плащане от общината - от 0,2 до 10% от просрочената сума. Тези неустойки не фигурирали в първоначалните договори, но общината платила съответно 148 472 лв. и 311 182 лв. вследствие на подписаните от кмета спогодби.  Съдът уважи гражданския иск на община Родопи Шишков да възстанови пълния размер на нанесената щета. Освен това той е осъден да плати в полза на държавата 2537 лв. разноски по делото и над 18 000 лв. държавна такса върху уважения размер на гражданския иск. Специализираната прокуратура ще протестира присъдата на Специализирания наказателен съд по отношение условното наказание на Йордан Шишков, както и признаването му за невинен по обвинение за сключване на договори с търговски дружества, без осигурено финансиране на изпълнението им в общинския бюджет. От това общината загубила още над 116 000 лв. за арбитражни такси, експертизи и възнаграждения на арбитри.", "date": "2019.05.17", "title": "Осъдиха кмета на община Родопи  условно, ще връща 460 000 лв."}
{"url": "https://duma.bg/sofiya-e-razreshila-stroezhi-na-2-mln-kv-m-prez-2018-g-n192009", "text": "Главният архитект на София Здравко Здравков е издал разрешения за застрояване на терени от 2 млн. кв. метра в София за миналата година. Това съобщи той вчера при отчета на дейността си за последните три години. Здравков се похвали, че за този период се е повишила публичността на дейността и услугите на Направлението \"Архитектура и градоустройство\" (НАГ) и вече всички актове, разрешения, заповеди и визи за строителство се публикуват в сайта без забавяне. По време на отчета си главният архитект наблегна основно на новата проектонаредба за градската среда, която поставя стандарти за облика за центъра на столицата. Идеята е всички фасади на сгради и околни пространства да отговарят на определени изисквания за цвят, форма, материал, светлина, размер, стил, композиция. В документа са представени всички палитри, които могат да се използват за боядисване на сградите, както и ограниченията за реклами, кабели, климатици и осветление. В обхвата на наредбата попадат и околните летни градини, сенници, тенти, които също ще имат строго определен вид. За подобряване на естетическата среда в София е измислен и нов шрифт - \"София Санс\", който ще се използва за информационните елементи. Първата зона, в която ще се приложи наредбата, обхваща ул. \"Граф Игнатиев\", ул. \"6 септември\" и ул. \"Цар Иван Шишман\". Всяка сграда в района ще получи досие и паспорт. В зоната има 48 паметника на културата и за тях има предписания за възстановяване в оригиналния им вид. Здравков призна, че очаква въпреки скандалите с ремонта на \"Графа\" районът да привлече инвеститори, които трябва да знаят на какви стандарти трябва да отговарят.  Междувременно стана ясно, че неуредиците около реконструкцията на знаковата столична улица не са свършили. В момента се премахват току-що положени плочки, за да се поставят новите ограничители по трамвайната линия. Ще се налага и разкопаване на съседните улици \"Цар Иван Шишман\" и \"6 септември\", които също влизат в проекта за реконструкция на зоната. Обновяването обаче ще се забави неясно колко време, тъй като се оказа, че \"Топлофикация-София\" трябва да смени топлопровод в района. Това обаче не е било заявено преди две години при планирането на ремонта.", "date": "2019.05.17", "title": "София е разрешила строежи   на 2 млн. кв. м през 2018 г."}
{"url": "https://duma.bg/ivan-krastev-obshtata-ni-tsel-e-zashtita-na-rabotnitsite-n192012", "text": "Допирна точка и обща цел на БСП и КНСБ е защитата на работниците, стана ясно след среща между ръководството на конфедерацията, кандидатите за евродепутати Иван Кръстев и Цветелина Пенкова, народните представители Крум Зарков и Георги Гьоков и експерти от левицата. На срещата по покана на синдиката стана ясно, че в Манифеста на КНСБ и проекта на БСП \"Визия за Европа\" има много сходни идеи. Радващо е, че общата ни цел е защита на работниците, подчерта Кръстев. Крум Зарков бе категоричен, че колективното трудово договаряне е подходящ инструмент за преодоляване на неравенствата в доходите и в покупателната способност в различните страни членки. Без такъв документ няма как да се борим срещу неравенствата, смята президентът на КНСБ Пламен Димитров. От синдиката настояват българските кандидати за ЕП да подкрепят Рамковата директива за общи критерии за минималната заплата, която да осигурява адекватна покупателна способност.   От КНСБ поставиха въпроса за съдбата на българската енергетика и за бъдещето на работещите в сектора. Кръстев подчерта, че липсват действия на правителството за защита на българското \"енергийно сърце\". \"Ние не искаме да видим родния ни край като демографска икономическа пустиня в каквато се превръщат цели части от страната. Това е въпрос на националната сигурност - около 40% от електроенергията в България се произвежда от трите ТЕЦ-а\", категоричен бе той. Няма ефект от санкциите срещу Русия, категорични бяха и от БСП, и от КНСБ. Затова бъдещите евродепутати от левицата ще работят за отмяната им. \"Тезата на БСП винаги е била ясна - ние сме против санкциите срещу Русия. Те не дават резултат\", заяви Цветелина Пенкова. Тя подчерта, че като евродепутат ще работи за принципа \"Еднакъв труд, еднакво заплащане\". От синдикалната организация настояват да се подсигури правото на стачка като неотменимо право, а колективните права и колективното трудово договаряне да бъдат гарантирани.", "date": "2019.05.17", "title": "Иван Кръстев:  Oбщата ни цел е защита на работниците"}
{"url": "https://duma.bg/advokatite-veche-nyama-da-donasyat-na-dans-za-klientite-si-n192010", "text": "Адвокатите няма да са задължени да докладват на дирекция \"Финансово разузнаване\" в ДАНС за парите на свои клиенти. Това решиха депутатите вчера с промените на второ четене на Закона за мерките срещу изпирането на пари. Правилото няма да се прилага, когато става въпрос за изпиране на пари или финансиране на тероризма. Припомняме, че през февруари адвокати протестираха срещу задължението да съобщават данни за клиентите си.  В измененията в закона е пocoчeнo, чe дeклapaция зa дeйcтвитeлни coбcтвeници нa фиpми щe пoдaвaт caмo oнeзи, кoитo нe ca впиcaни в peгиcтъpа Бyлcтaт или в Tъpгoвcкия peгиcтъp. Отпада режимът за утвърждаване на вътрешните правила за контрол и предотвратяване на изпирането на пари и финансирането на тероризма от ДАНС. Създава се възможността отделните органи на агенцията да извършват проверки по документи за запазване на изискванията. Пpeзидeнти, пpeмиepи, миниcтpи и дeпyтaти щe бъдaт пoдлaгaни нa пo-cepиoзни пpoвepки за пpoизxoдa нa пapитe им пpи paзлични видoвe cдeлки и финaнcoви oпepaции.   ГЕРБ бламираха военния министър Красимир Каракачанов, като не осигуриха пълна подкрепа на предложението му армията да има полицейски функции. Военните няма да оказват помощ на държавните органи в противодействието на заплахи с особено висока степен на обществена опасност, записаха депутатите на второ четене на Закона за отбраната и въоръжените сили. Константин Попов от ГЕРБ се оправда, че текстът не е бил приет, защото не е бил добре формулиран. Ако се внесе сериозна конкретика и се дефинират ясно понятията, тогава можем да премислим, уточни той. С промените се създава Съвместно командване на специалните операции. Ако няма сключена поръчка за храна, военните ще получават пари на ръка, които ще са около 10-12 лв. на ден.    ", "date": "2019.05.17", "title": "Адвокатите вече няма да донасят на ДАНС за клиентите си "}
{"url": "https://duma.bg/prokuraturata-othvarlya-60-ot-signalite-za-izmami-s-evropari-n192013", "text": "Прокуратурата в България прекратява или отхвърля 60% от сигналите, които стигат до нея, за измами с евросредства, става ясно от публикуван вчера специален доклад на Европейската сметна палата. Одиторите са посетили 7 страни членки, за да преценят как правителствата им се справят с борбата с измамите с еврофондовете - България, Франция, Унгария, Гърция, Латвия, Румъния и Испания. Според доклада у нас има проблем в това, че звеното за разследване на измамите АФКОС в МВР и управляващите органи на оперативните програми не правят достатъчно анализи на причините за отказа на прокурорите да образуват дела. България е докладвала пред ЕК измами, възлизащи на 0,12% от получените средства, което е под средното за ЕС 0,44%. Посочва се, че някои от управляващите органи у нас са класифицирали неправилно специфични рискове от измама като ниски и не са приложили към тях допълнителни процедури за контрол. В други случаи одитната институция е установила рискове от измама и отговорният управляващ орган все пак е предприел адекватни действия за коригиране на ситуацията.  Междувременно Министерството на финансите обяви, че Европейската комисия е смекчила критиката си за липсата на успехи в борбата срещу прането на пари и разследването на съмнителни сделки, отнасящи се до видни политически личности в България. \"2/3 от докладите за съмнителни сделки, изпратени от финансовите институции към звеното за финансово разузнаване, касаят местни видни политически личности, но по тези случаи правоприлагащите органи не са предприели подходящи последващи действия\", констатира Брюксел преди време, в новия текст проспаните от разследването случаи са \"определен брой\". На сайта си институцията се похвали, че имало постижение \"в резултат на предоставената аргументирана информация от българските власти\". Властта обаче не е впечатлена от друга констатация - \"не е постигнат съществен напредък в проучването на пречките, които възпрепятстват разследването на такива случаи, и превръщането им в доказателства за целите на наказателното преследване\", както и \"използването на финансови разследвания и финансово профилиране е ограничено, което възпрепятства ефективното възстановяване на активи по дела за организирана престъпност и корупция\".", "date": "2019.05.17", "title": "Прокуратурата отхвърля 60% от сигналите за измами с европари"}
{"url": "https://duma.bg/kosmichesko-edinenie-sas-sveta-i-vselenata-n192014", "text": "Точно век се навърши на 15 май 2019 г. от рождението на един от най-самобитните ни поети. Ранен и ранЕн. Самотен, но не сам. Различен. Странен. И безумно талантлив. Той не се отказа от убежденията си. Не пренаписа биографията си. Не се оплака и не хленчеше, че е с ниска пенсия... Напротив, дори когато нощното му шкафче беше отрупано с лекарства и рецепти за други, той каза: \"Добре съм\". Най-много му липсваше Тамара. С нея говорел с часове. Пращал й е писма, когато тя вече е починала. И се шушукало: лудият, шизофреникът, смахнатият... Дори и в своя дневник особнякът Борис Делчев го нарича: \"моя луд\". А той просто е бил един чист човек. Да, по детски чист. Наивен. Та не е ли по детски зададен въпросът и не е ли дълбоко философски отговорът: Какво е това, какво е това -  едно малко стръкче трева. Но то е по-силно от мене, човека, който притихна под сянката лека. Мечтаел е за Нобелова награда за литература. Никой от нашите литературни спецове обаче не го е предложил... Още като съвсем млад опонира на един от най-строгите и сурови наши критици - Йордан Бадев. Изпраща му манифестно писмо, в което защитава \"грапавия ритъм\" и \"грапавия език\", които са така характерни за Никола Вапцаров и изобщо за поетите, дебютирали в началото и средата на 40-те години на миналия век. А те са цяло съзвездие - Александър Вутимски, Валери Петров, Радой Ралин, Веселин Ханчев. Връстници и приятели са помежду си. Всички изредени са и фронтоваци по времето на Втората световна война с изключение на Сашо Вутов, отнесен от туберкулозата в шеметната си младост - когато талантът му започва да избуява и пленява. Непрежалимата Тамара ги запознава. За тях двамата оставя може би кристално чистите си любовни изповеди. Късно и така сърдечно обръщение към милия другар: С очи сини и с нос римски пред мен стои сега Вутимски. И казва ми той нежно: - Герка,  ти моя рибко златоперка. Към края на живота си в едно от последните си интервюта Ал. Геров каза, че именно Вутимски е бил най-талантливият от тяхната генерация. Той не е криел психическото си заболяване. Не се е срамувал от него. Имал е силата и достойнството да заяви сам за страданието си. Спазвал е строг режим на живеене - без да прекалява с алкохол, стараел се е да си ляга навреме... Само цигарите не е могъл да контролира. Угасна в старчески дом. Някак позабравен. Някак непризнат. Решението за увеличение на пенсията му дойде след физическата му кончина - някой чиновник-демократ пак беше \"проспал\" загубата за народа и културата ни...                                     Но той остави едно впечатляващо творчество. Смайващо с кратките си форми:  Ти имаш устни като капка и бяла гълъбова шия. Аз приближавам, свалям шапка и почвам капката да пия. Това четиристишие е може би най-късото любовно стихотворение, вероятно не само в нашата литература. Казва се \"Учтивост\". Още по-шокиращо е изплаканото в:  Болка. Болко-о-о! Болчице... И обяснението: \"Има болка, така е в първия стих. Болко-о-о, расте, обръщам се към нея. Умолявам я \"болчице\", толкова огромна е\". Така сам си обяснява собственото творение, когато гостува през 80-те години при Кеворк Кеворкян. Литературоведите ни го определят като мистик и философ. Първият, който по-обстойно писа за него монографично изследване, беше проф. Божидар Кунчев. Реши да го зарадва за седемдесетата му годишнина. Тогава и \"Български писател\" го почита с три прилични тома \"Избрано\". Десетина години след като си отиде, \"Захарий Стоянов\" събра едно томче с представителни негови творби: \"Хора и звезди\". Тиражът почти веднага се изчерпи. Търсен поет! Невероятен поет! Гениален в простотата на стихотворната форма и така дълбок и искрен като послания. Съзерцателност, вглъбеност, от една страна, се наблюдава в неговата лирика. А от друга - космическо единение със света и Вселената. Наслада на всеки един миг живот. Прегръдка и милувка на всяка среща с частицата щастие. Абсолютно съвпадение на творческо светоусещане и личностно израстване, ще сподели за него проф. Симеон Янев.  Да оставяш вратата си отключена постоянно, да не се страхуваш от нищо и от никого - в едни от най-опасните години на българския преход, мутренските времена, си е цял подвиг. Някои иронично и скептично са определяли поведението му като чиста лудост. Но то си е смелост. Та той не е извършил никакво престъпление. Напротив, когато честният антифашист разбира, че комунистическият идеал е вече изкривен, че някои от другарите са създали лагери, в които пращат за \"превъзпитание\" инакомислещите, болезнено чувствителната натура на твореца реагира. Той остро се възпротивява. И... се разболява от шизофрения.  Беше грозно подиграван и иронизиран за едно стихотворение, посветено на Т. Живков. Само че достойният човек не се отказа от тези свои строфи просто защото така го е чувствал поетът Геров. Сложното възприятие на света като единство в многообразието си така се доближава до съвременните съвети на всички психолози за щастливо живеене, че просто ме кара да се чудя - чели ли са Геров? От него ли са \"откраднали\" тези разбирания? Едва ли! Така слабо познат е днес! Мястото на Ал. Геров в развитието и еволюцията на българската литература е значимо и етапно. Още с първата си стихосбирка \"Ние, хората\" 23-годишният тогава поет впечатлява с хуманистичното си чувство, със заразителния си оптимизъм, с копнежа си по сливането с природата. Той се радва и се \"зарежда\" от полета и грацията на пеперудата, той се опива от аромата на чернозема и морето, ляга в пръстта, вдишва аромата на свежата боцкаща го трева. Витална поезия!  Най-сладко се спи край морето, когато сме здрави и млади  и песен ни свири щурчето от свойте зелени ливади. През 1967 г. изненадва с друга лирическа сбирка - \"Свободен стих\". Тогава се нарежда до ония обновители на нашата поезия, каквито са Константин Павлов, Любомир Левчев, Стефан Цанев. Нека припомня, че това е и времето, в което Дора Габе разкрива, че за големия талант няма възраст. Геров шеметно заявява, че смъртта може да е \"Най-хубавото\". Гениалността му ражда стихове като \"Еделвайс\", \"Очи в очи\", \"Щом като трябва\", \"Дъх\". Посвещава стихове на своите любими приятели - Радой Ралин, Александър Вутимски, Иван Пейчев, Атанас Далчев. Стихосбирката, носеща това красиво заглавие от 1965 г., пък се превръща в най-интересния литературно-поетичен диалог в нашата литература от тази епоха. Геров представя своя творчески проект - цитира, диалогизира, спори, полемизира с Яворов, Дебелянов, Гео Милев, Никола Вапцаров, Дора Габе, Добри Жотев. Ала и с Янис Рицос, Робърт Бърнс, Уитмън. Във времето, когато Атанас Далчев е в немилост, само двама са смелите, които припомнят за Мълчаливеца. Единият е винаги революционно настроеният Радой Ралин, а другият е вглъбеният мъдрец Александър Геров, който съвсем естествено споделя: \"Блазе ти, с никое събитие/ не си се умърсил\". Дамян Дамянов пък видя този може би най-странен наш поетичен майстор \"по-лек дори и от дима\". Лекотата, с която говори Геров, е завладяваща. Лекотата, с която споделя философските си прозрения за чудесата - били те самия живот, или омайната смърт, чудото на влюбването и обичането, чудото, което е в необяснимото - човешкият мозък не може да проникне навсякъде, има неща, които са все още неясни. Същият Дамян Дамянов, с когото са играели често шах, успя да го изпрати с едни от най-красивите си стихове - писани за приятел, за достойния човек, за гениалния поет малко преди Коледа - 23.12.1997: Отнесен, неразбран, самотен,  и той замина по реда си... В дома за старци от леглото  прости се тихичко с живота, помахвайки му с тънки пръсти. Ах, колкото да са безсмъртни поетите чрез свойте думи,  накрай и те поемат пътя  към оня свят трагично смътен, трагично вечен и безшумен. ...А стаята ми още пази дим от цигарата му вечна искри от погледа му празен, невидим път с бастун белязан и изтъняващ във пътечка. Пътечка тъничка и страшна, но може би и милостива. Върви сега по нея Сашо, спасен от всички грижи наши и при Тамара си отива. Дамян П. Дамянов, който от две десетилетия също вече е светлина, умееше да пише разтърсващи сбогувания - за Веселин Ханчев, Васил Попов, Далчев... Редки и красиви жестове, сякаш завещани му от стария и добър приятел, димящ с цигарата си и проникващ с мисълта си в Космоса. Вярвам, че тепърва ще се проучва по-задълбочено архивът на Александър Геров. Убеден съм, че ще се преиздават все повече неговите стихове. Та те са така нужни днес, именно днес! Тази лирика ще продължава да вълнува, ще помага на много по-млади хора да заживеят здравословно. Да се радват на всеки един миг, да го пълнят с красота, устрем, обич и усилие. Защото за Ал. Геров това е животът, така се постига хармония със себе си, с другите, със света. Този уникален наш поет ще вълнува и ще бъде преоткриван винаги, защото умее да преобразява света, сам създава свят и светоусещане, които са пълни с оптимизъм и с жажда за живот: Една усмивка ми се мерна              сред тълпата. Една-единствена усмивка! И светът стана по-хубав...", "date": "2019.05.17", "title": "Космическо единение със света и Вселената"}
{"url": "https://duma.bg/mahmurluk-n192003", "text": "Невероятно звучаща, потресаващо положителна, неестествено правдоподобна новина за българското образование съобщиха преди ден институциите, отговорни за обхващането на всички деца в училищната система. Оказа се, че работата на екипите, които издирват от къща на къща малчугани и младежи, непосещаващи школото, е изключително плодотворна и драстично е намалила броя на отпадащите от учебния процес. Цената на обнадеждаващата статистика обаче бе потулена. Някак между другото образователният министър Красимир Вълчев сподели, че за да намалеят неходещите на училище \"екипът се активира, ходи вкъщи, събужда го, а оправданието е, че ученикът снощи бил на банкет. Облича го, мие го, води го до училището...\". И така махмурлията попада в класната стая. Но за какво? За да слуша, пише, зубри? За да оправдаят някои институции съществуването си и да симулират дейност? За да се заблуждава обществото, че в училището масово върви активен процес на обучение? Знаят ли авторите на правителствения механизъм за включване на деца и ученици в образователната система каква всъщност е крайната му цел? Защото, ако търсеният резултат е качествено образование на нежелаещите, то той е нереален. Ако пък целта е просто да присъстват телом в училище, вместо да кръстосват улиците, заслужават аплодисменти. Обаче този път не води доникъде. Той не активизира родителите да осигурят начини децата им да стигнат до училище, не стимулира младежите да търсят знание и накрая слага поредния воденичен камък на врата на учителите. Класната стая се превръща в мъчителна седянка, на която край слага училищният звънец. От нея обаче не произтича образователна сполука. Със същия успех училищните екипи могат да закарат махмурлите на шкембе чорба в местната кръчма. Там поне обществото няма да плаща за привидно обучение.", "date": "2019.05.17", "title": "Махмурлук"}
{"url": "https://duma.bg/mahnete-mu-se-ot-glavata-n192015", "text": "Под натиска на превозвачите премиерът Бойко Борисов реши вчера да   въвеждането на електронната система за пътни такси. Съобщението предизвика вълна от коментари, че това е поредното отлагане на важно решение, подобно на случилото се с бъдещия завод на \"Фолксваген\", с дискусиите около Стратегията за детето. Десният политик Радан Кънев дори патетично заяви, че \"отлагат XXI век за цяла България\", за което е виновен и той самият, защото подкрепи Борисов през летните протести на 2013 г.  Симптоматично е, че горе-долу по това време, преди година, Борисов изплямпа по повод на протеста на майките на деца с увреждания: \"... тази тема да ми се махне от главата... Не мога да го гледам повече това.\"  Шубето е голям страх, а страхът от провал е голямо шубе. Особено когато стане дума за избори, които наистина може да се окажат съдбоносни за ГЕРБ. И той отлага. Замита. Под сукното, под черджето, в касата. Всяко нещо, което може да породи конфликтна ситуация, която да се отрази на резултата на ГЕРБ, отива направо за след местните избори.  Така не се управлява страна. Но Борисов и кликата му не я и управляват. Те я усвояват и употребяват. И от вас зависи колко още ще продължи тази гавра. ", "date": "2019.05.17", "title": "Махнете му се от главата"}
{"url": "https://duma.bg/shtitovidnata-zhleza-n191976", "text": "При отпадналост, косопад, повишаване на теглото, отоци под очите, чупливост на ноктите потърсете личния си лекар - това може да е свързано с функционален проблем на щитовидната жлеза, препоръчват ендокринолози и ендокринни хирурзи от Централна и Източна Европа, които по време на Първата научна конференция по тиреоидни заболявания учредиха и Югоизточен европейски клуб по ендокринни тумори. \"Без паника, ако напипате по шията си бучка\", успокояват специалистите, които са категорични, че в наши дни възможностите за пълно излекуване са много високи.  Напоследък се забелязва скок на автоимунните тиреоидни заболявания, сред които е и болестта на Хашимото. Причината са стрес, прием на лекарства, както и съпровождащи заболявания като диабет тип 2, поликистозни яйчници. Според специалистите хашимотото се проявява най-често при фамилна обремененост и през последните години се забелязва подмладяване на заболяването. Но в наши дни заболяването не е присъда.  У нас отстраняват рак на щитовидната жлеза чрез безкръвна ендоскопска операция без разрез на шията, а през устната кухина, което нарежда България сред деветте европейски държави, в които се правят такива иновативни операции. Проблемът е, че в момента у нас не се провежда последващо лечение с радиойод. Ако оперираните пациенти нямат финансовата възможност за такова лечение в чужбина, те попадат във висок риск за метастази. Причината е, че единственият вносител на радиойод в България е отказал да го внася. Така българските пациенти в момента нямат достъп до тази терапия, която се плаща от НЗОК.  У нас се следва световната тенденция някои от карциномите на щитовидната жлеза да не се оперират, а пациентите само да се проследяват. Установено е, че в 14% от случаите микрокарциномите не нарастват в хода на човешкия живот. \"Съвременната оценка за нивото на медицината се базира не на това колко оперативни намеси са извършени, а на това колко от тях са предотвратени\", коментира ендокринният хирург проф. Румен Пандев.   Според статистиката в момента в България 75% от жените с хипотиреоидизъм не са диагностицирани, а 65% не знаят, че страдат от болестта, съобщи проф. д-р Анна-Мария Борисова. Тя е категорична, че е наложителен скрининг на състоянието на щитовидната жлеза при бременни, и обяви кампанията на Българското дружество по ендокринология. Крайната цел на кампанията е повишаване на интелектулното ниво на нацията, тъй като нивата на тиреоидните хормони на майката са фатални за интелекта на бебето. Прегледите са наложителни особено при бременни над 30 г., обясни лекарката.", "date": "2019.05.17", "title": "Щитовидната жлеза"}
{"url": "https://duma.bg/hamid-imamski-horata-sa-zhadni-za-avtentichen-folklor-n191977", "text": "ХАМИД ИМАМСКИ е от Триград, но е роден в Девин. Там завършва СОУ \"Христо Ботев\". Висшето си образование продължава в Лесотехническия университет със специалност \"Горско стопанство\", където се дипломира като инженер-лесовъд. От дете пее на събори, празници и сватби. Като малък става част от групата за автентични песни към НЧ \"Изгрев-1936\" в Триград, където пее и до днес. Многократно гостува на събори на български общности в Турция и Гърция. Той е самоук талант. Първият си самостоятелен албум \"Чеирен се е запалил\" издава през 2018 г. Съдържа 10 автентични песни от всички части на Родопите. През 2019 г. е преиздаден поради изчерпване на тиража. В ефира на Фен фолк тв вече може да се гледат видеоклиповете на \"Мехмедо, синко, Мехмедо\" и \"Заспала ми е Мериема мома\".   - Аз съм отраснал с нея. В Родопите се пее почти винаги, при всякакви поводи. Когато човек расте в такава среда, песента става част от самия него. Няма да избягам от клишето, но това е истината. И аз, както и много други изпълнители, още от дете се явявах на събори, празници и сватби. Във втори клас за първи път се качих на голяма сцена на Националния фолклорен събор \"Рожен\", където спечелих първо място и златен медал с песента \"Момне ле, мари каматна\".  - Бог знае. Смятам, че планината и гората, начинът ми на живот, връзката ми с възрастните хора... всичко това допринася за любовта ми към автентичната родопска песен и това да я нося от дете в сърцето си. Винаги съм се възхищавал на Радка Кушлева. За мен тя е светилото на автентичния родопски фолклор. Тя също ме е вдъхновявала. Като погледна какво е оставила след себе си, знам, че има смисъл и е повече от задължително да продължа да издирвам и разпространявам този чист, автентичен и неподправен родопски фолклор.  - Автентичната родопска песен винаги ми е въздействала много силно. Но, да, баба - Хасибе Кьорчева, която доживява 108 г., е основният човек, свързан с любовта ми към фолклора. От баба ми имам оставени в наследство над 500 текста на родопски песни, на голяма част от които знам и мелодиите. Много от песните са от бита и традициите на помаците. За мое огромно щастие две от тях - \"Мехмедо, синко, Мехмедо\" и \"Заспала ми е Мериема мома\", вече се излъчват по Фен фолк тв.  \"Заспала ми е Мериема мома\" е много тъжно изпълнение. То възпява едни размирни времена от миналото и трагичната история на мома Мериема. В първите десетилетия на XX век християнски и мюсюлмански семейства са принудени да напуснат пределите на България и да се заселят в Турция и Гърция. В такъв момент, бягайки, млад момък намира любимата си \"под вита ела, под зелен баир\". Лирическият герой първоначално решава, че е заспала, но щом се обръща към нея с думите: \"Стани ми, стани, Мериема моме\", тя не се събужда. Тогава той разбира, че е умряла. С огромна болка на сърцето изважда синя кърпа, с която покрива нейните черни очи и бялото й лице. Безсилен, че не може дори да я погребе. - Много е важно да съхраним автентичния си фолклор, защото той е нашият корен. А човек без корен е като дърво без корен - умира, изчезва... Ако искаме да оставим следа в света и да възпитаваме ценности у поколенията - нашето и тези след нас, трябва да направим всичко възможно да запазим фолклора си автентичен. Не мога да опиша каква сила има българският фолклор. Но го виждам всеки път, когато запея. Не само моето сърце се изпълва, но и хората около мен танцуват, пеят, дори плачат на родопските изпълнения.  - Като показваме фолклора. Точно с това се занимавам последните месеци. Заедно с моите продуценти от \"Диапазон рекърдс\" заснех вече два видеоклипа на автентични родопски песни, предстоят да се клипират още. Смятам, че интересът към фолклора в наши дни е налице. Съдя и по собствените си участия. Хората наистина са жадни за автентичен фолклор. На мен ми остава само да влагам времето и енергията си в него. - Планината и гората са огромни мои вдъхновители, но и интересът на хората, на моите почитатели и приятели също силно ме окриля. Аз съм човек, който безкрайно много обича две неща - планината и родопската песен. Може би тази комбинация е \"опасна\", но и зареждаща. - Към албума ми има много голям интерес. Мисля, че това се дължи на нуждата на хората от свързване с корена им. Голяма част от тиража на диска беше поръчан от наши сънародници, живеещи и работещи в чужбина. Много от почитателите ми споделят, че с моите песни ги връщам в детството, спомнят си за своите баби и дядовци. Защото това са песните, които нашите деди са пели. - Висшето си образование завърших в Лесотехническия университет със специалност \"Горско стопанство\", където се дипломирах като инженер-лесовъд по горско стопанство. След което защитих с отличен магистърската си теза \"Изчисляване на продуктивността и запасите на мурсалския чай на територията на ДГС \"Триград\" в специалност \"Стопанисване на горите - специални \"Ползвания в горите (недървесни продукти)\". От години се занимавам с лесовъдство, но голяма част от времето си отделям за автентичния фолклор и възраждането му.", "date": "2019.05.17", "title": "ХАМИД ИМАМСКИ:   Хората са жадни за автентичен фолклор"}
{"url": "https://duma.bg/(r)evolyutsiyata-na-internet-n191979", "text": "Необходимо е да се спомене също, че привържениците на глобалната мрежа по света празнуват и на 4 април. Тази дата се свързва със смъртта на Свети Исидор, архиепископ Севилски, автор на първата в историята универсална енциклопедия \"Етимология\", в която използва системата на кръстосани препратки, приличащи на днешните хиперлинкове. Освен че е теолог, географ, астроном, юрист и медик, той е признат и за покровител на учениците и студентите, а от 2001 г. - и на потребителите на компютри и интернет. Малко по-рано, през 1998 г., католическата църква признава световната \"паяжина\" за съкровищница на човешкото знание. За близо 30-годишната си история интернет предизвиква не само възторжени изказвания, но и сериозни упреци. Като всяко друго велико изобретение, виртуалната мрежа е източник както на безброй позитиви, така и на доста отрицателни последици. Благодарение на царството на неограничените възможности са премахнати повечето бариери и препятствия, пречещи на хората по света да общуват помежду си. Появиха се нови способи за работа, пазаруване, плащане на сметки, без да се налага да излизаме от къщи или офиса. Лишените от шанса да комуникират със света, поради болест например, вече могат да се почувстват в центъра на събитията и да споделят информация. Грамотно използвайки шанса на безпределното удобство на интернет, всеки вече разполага със средство, което позволява коренна промяна на начина на живот. Глобалната \"паяжина\" обаче често е упреквана в разгръщането на войни и цветни революции, разобличаването на цели международни организации и държавни органи. Въпреки това тя продължава да печели все по-голямо място в съзнанието на напредничавото човечество. А започва всичко от нещо дребно - от желанието да се осигури свободен обмен на информация между Европа и Северна Америка. И не става дума за секретни военни данни, а по-скоро за научни сведения. В началото на 90-те години на миналия век се смята, че светът е на прага на глобалното обединение, за което може активно да допринесе и свободата на осведомяването. Още през 60-те години са създадени локални системи за размяна на различни данни. В рамките на телефонните мрежи, но не само гласово, но и с други методи за предоставяне и разпространяване на съобщения. Всъщност иде реч за ARPANET (акроним на английски: Advanced Research Projects Agency Network) на Агенцията за напредничави изследователски проекти към Министерството на отбраната на САЩ. Разработката е първата в света функционираща компютърна мрежа от вида комутация на пакети (днешните рутери), смятана за предшественик на интернет. Първото съобщение по ARPANET е изпратено от Калифорнийския университет, Лос Анджелис, на 29 октомври 1969 г. Ползата и удобството на системата за свободно изпращане на информация се оценяват веднага. Затова закономерно се заговори за разширяването на мащабите й. През 1988 г. вече се оформя идеята не толкова за нейното теоретично приложение, а като за задача, имаща конкретно практическо решение. На английския физик и компютърен специалист сър Тимъти Джон Бърнърс-Лий, смятан за основоположник и създател на World Wide Web, са необходими още две години, за да оформи окончателно основните протоколи за работа на световната мрежа и да формулира принципите за работа на браузърите. Това става на 12 ноември, но за пускането на първия сайт е нужно още време и е отложено за 20 декември. Именно от този момент става ясно, че това начинание има голямо бъдеще. Само че никой дори не е могъл да предположи доколко ще е голямо то. Защото военните и учените решават проблеми, които са доста далеч от желанията на обикновения човек. Какво всъщност им е нужно на хората? Да се посмеят на забавно изображение с коте или куче, да поспорят с непознати, които имат различно мнение от тяхното, както и да решат цял куп битови проблеми, без да помръднат от дивана. А също така да направят поръчка на желана стока до дома. И когато предприемчиви компании усещат, че всичко това може да носи пари, ситуацията, както се казва, излезе от контрол. Интернет се превърна в истински феномен, защото без него повечето хора не си представят живота. А този факт няма как да не предизвика усмивка и да ни накара да направим елементарна сметка: от момента на появата на световната мрежа не се е сменило дори едно поколение! * 1994 г. слага началото на търсачката Yahoo. А Джеф Безос създава интернет магазин, който продава книги - първообраз на днешния Amazon, чийто оборот достига $837 млрд. Сега предприемачът е най-богатият човек в света (според \"Форбс\") със състояние от 141 млрд. долара. * 1995 г. се появява eBay - онлайн аукцион, където може да се купи абсолютно всичко. * 1997 г. Лари Пейдж и Сергей Брин пускат търсачката Google, чиято капитализация достига $745 млрд. Състоянието на американеца се оценява на 48,8 млрд., а на руснака - на 47,5 млрд. долара. * 2004 г. - Марк Зукърбърг създава Facebook. Смята се, че притежава над 71 млрд. долара, а пазарната стойност на компанията му е 416 млд. долара. * Появяват се и допълнителни онлайн услуги: Spotify - за купуване на музика онлайн; Netflix - за гледане на видео, включително и от мобилни устройства; Uber - повикване на такси; Takeaway - поръчване на храна; Airbnb - запазване на хотели и стаи за нощувки. Сега реално може да се живее доста комфортно, без да се налага да се излиза от дома или офиса, изцяло разчитайки на виртуалните услуги. Благодарение на интернет.", "date": "2019.05.17", "title": "(Р)еволюцията на интернет"}
{"url": "https://duma.bg/fantiray-si-ustata!-n191978", "text": "Вече доста време е на мода следната история: някъде в пясъците на Египет намерили глинена плочка на 5000 години с изписан върху нея текст. Успели да го разчетат: \"Настъпиха лоши времена - всеки пише, никой не чете!\" Това в Египет преди 5000 години, нали? Ако осъвременим надписа и го пренесем у нас, ето как би следвало да звучи: \"Настъпиха лоши времена - мнозина не знаят да пишат, а тези, които знаят... и те не знаят!\"  Защото:   х В този момент учениците вече решават първия МОДУЛ. х Ние ще кандидатстваме за ДЕРОГАЦИЯ по отношение на големите горивни централи. х Протестни действия обсъждат и от КАМЕРАТА на превозвачите. х Участвах и в двете ПАНЕЛНИ СЪБИТИЯ, организирани от българското председателство. х Част от средствата ще бъдат дарени за социални АКТИВНОСТИ. х Публикувахме всички къщи за гости къде са ЛОКИРАНИ. х На протест в САЩ мъже ОБУХА женски ТОКЧЕТА. х Предстои подмяна на инсталациите с по-модерни, даже вече в момента ТЕЧЕ МИГРАЦИЯ към новите апарати. х ...и тогава сумите за въглеродни МИСИИ ще се увеличават. х До края на 2022 г. строителството на \"Хемус\" ще е подминало Плевен, а до две години ЩЕ СЕ СЛУЧИ и цялата магистрала. х ...при което полагат големи усилия, ЗА ДА АТРАКТИРАТ вниманието на международната туристическа общност. х Безплатният културен ГАЙД за София.  х Той обясни, че \"КОНСТРУКТЪТ на \"турското робство\" е ПАРАДИГМА за мислене за този период, в който хората влагат целия ТРАВМАТИЧЕН ОПИТ за тази епоха\". х ФАНТИРАЙ си устата! Създавай яки неща.  Уж хората, канени за събеседници, културни, социални и морални проповедници по телевизии, радиостанции и вестници, канени за оратори на митинги, събрания, внимателно се подбират, уж получават някои мъдри съвети, преди да отворят уста, както и предупреждения, че говорят пред много народ, обаче вижте резултата: неграмотност, тъпоумие, чуждопоклонство, подражателство и... откровена простащина. При това повечето от тези титани на мисълта заемат отговорни постове в милата ни татковина - политици, държавници, партийни ръководители, общественици, политолози, педагози дори, но... Стигна се до куриози: последните години не други, а най-вече висши сановници от Министерството на образованието и науката, от университети и институти покрай матури, изпити, контролни, олимпиади въведоха и направо натрапиха понятията \"модул\" и \"панел\", вместо да кажат \"част\", \"дял\", \"елемент\", \"съставка\", \"раздел\". Тук стана нещо неочаквано - тези \"панелни\" и \"модулни\" слова така очароваха големите началници от българското председателство на Европейския съюз, така удобно им прилегнаха на интелекта, че те мигом се преобразиха, поевропейчиха се и като сладкопойни чучулиги запяха в хор: \"Панел, та панел\", \"Модул, та модул\". При което песента волно ехти над отечеството.    От един дол дренки, както се казва, са следващите езикови грешки: \"Камера на лордовете\", \"Камера на предприемачите\", \"Въглеродни мисии\", \"Повредена камара на хладилника\".  Бедата иде от незнание, тъй като правилното е Камара (парламент, народно представителство) на лордовете. Същото - и за предприемачите. При  примера с \"мисии\" е редно да се различат \"мисия\" (поръчение, представителство) от \"емисия\" (излъчване на електрони от повърхността на някои вещества под въздействието на топлина, светлина, електрическо поле), а \"камарата на хладилника\"  трябва да бъде \"камерата на хладилника\", т.е. онова по-малко или по-голямо пространство от хладилника, което дава възможност за дълбоко замразяване на някои продукти. Чуждиците са напаст Божия за нашата реч и тяхното нашествие много трудно може да бъде спряно даже със закон за българския език. За него вече 20, та дори и 30 години се говори в Народното събрание, но нали араламбене (дрънкане, празни приказки, мятане на лафове, бел.авт.) му е майката, както пише Йордан Радичков. Само араламбене и нищо повече до ден днешен. За тези 20 или 30 години прескочиха границата хиляди чуждици и понеже открай време клатим капа на чуждото, пък са и модни, изместиха думи със същото значение, които отдавна имаме. \"Дерогация\", \"локирани\", \"миграция\", \"гайд\",  \"атрактират\" в примерите по-горе са нищожна част от тях. Все пак нека обясня: - Дерогация - частична отмяна на определен закон; - Локация - място на действието; - Миграция - преместване, придвижване, преселване на хора или животни; - Гайд - справочник, пътеводител; - Атракция, съответно атрактират - ефектен номер за привличане на публиката.  И т.н., и т.н. Нашият верен читател и приятел на вестника Емил Иванов, капитан I ранг от Военноморския флот в оставка и радетел за чист български език, казва: - Допреди година-две нямаше политик или държавник, който час по час да не изригва: \"Дебат, дебат, дебат!\" Като се изрече един милион пъти \"дебат\", това наложи думата така и да влезе в \"Официален правописен речник на българския език\", издаден от БАН, въпреки че дотогава бе записана по речници и справочници във формата \"дебати\", т.е. съществително, което има само множествено число - както ресурси, финанси, клещи, гащи. Стана най-модната дума! По петите я следваше \"всъщност\". Сега вече леко ги позабравиха и на власт дойде \"случва\". Капитанът е прав. Ако отворите \"Български синонимен речник\" на Любен Нанов, изд. \"Наука и изкуство\", София - 1968 г., ще намерите тълкувание за \"случва\" чрез подобни нему по значение думи - \"ненадеен\", \"неочакван\", \"непредвиден\", \"инцидентен\", \"несъзнателен\", \"произволен\"...  Е, нима гигантски строителен обект за стотици милиони лева (примерът в началото на статията, бел.авт.) може да се случи, да се появи изненадващо, инцидентно, произволно? Нима той е резултат на нещо несъзнателно, внезапно, вероятно, неопределено? В своя статия по темата \"случвам\" от 30 юни 2017 г. в ДУМА авторът Любомир Калев  дава примери, в които вместо \"има\", \"правя\", \"става\", \"върша\" изпълнителни директори, депутати, министри, заместник министър-председатели, министър-председатели (!) употребяват крайно погрешно \"случа\" или \"случвам\". Щом те не знаят, тогава какво искаме от другите? Следва ли обаче да ги виним, нали има и друга логика: в държава като нашата нищо не е внимателно обмислено, планирано, насрочено, закономерно. Всичко се случва... Затова и новият грип \"Случа\" от ден на ден става по-заразен и натръшква все повече вождове и прост народ в кревата... на езиковата неграмотност!  ако си фантирате устата, както горещо препоръчва рекламата, и така започнете да създавате яки неща, това едва ли ще повиши вашата езикова култура. Нужно е фантиране на мозъка, току-виж тогава се получило...       ", "date": "2019.05.17", "title": "ФАНТИРАЙ СИ УСТАТА!"}
{"url": "https://duma.bg/datata-n191997", "text": "МЕЖДУНАРОДЕН ДЕН СРЕЩУ ХОМОФОБИЯТА И ТРАНСФОБИЯТА. Отбелязва се от 2004 г. на датата, на която през 1990 г. Световната здравна организация взе официално решение да премахне хомосексуалността от Международната класификация на болестите. МЕЖДУНАРОДЕН ДЕН НА ДЕТСКИЯ ТЕЛЕФОН НА ДОВЕРИЕТО. Отбелязва се от 2007 г. по инициатива на Международното обединение на детските телефони на доверието (СНI), официално признато от Комитета на ООН по правата на децата. Идеята за детския телефон на доверието е на проф. Джеро Билимория от Института за социални науки (ТISS) в Мумбай, Индия. През юни 1996 г. тя създава безплатен телефон на доверието, на който доброволци помагат на деца в нужда, обадили се за помощ. Международното обединение на детските телефони на доверието е основано през 2003 г. в Амстердам, Холандия. СВЕТОВЕН ДЕН ЗА БОРБА С ХИПЕРТОНИЯТА. Отбелязва се от 2005 г. по инициатива на Световната лига по хипертония. Целта е да се повиши информираността на обществото за заболяването, а оттам и превенцията. ДЕН НА БЪЛГАРСКИЯ СПОРТ. Професионален празник на работещите в сферата на спорта. На 17 май 1894 г. в София пристигат първите учители по физическо възпитание от Швейцария. Тяхната мисия е да положат основите на спорта в страната ни след Освобождението. За първи път швейцарците внасят футболни топки и различни уреди за гимнастика. Те основават и емблематичната гимнастическа организация \"Юнак\". 1846 - ПАТЕНТОВАН Е САКСОФОНЪТ. Изобретен е от белгиеца Адолф Сакс, живял в Париж през ХIХ в. - виртуоз, владеещ няколко инструмента. Идеята му била да създаде универсални инструменти за тогавашните духови оркестри като естествена връзка между дървени и медни духови инструменти. Саксофонът е конструиран през 1841 г. и се използва главно във военните духови оркестри. През 20-те години на ХХ в. навлиза в джазовата и танцовата музика. 1956 - БЪЛГАРИЯ СТАВА ЧЛЕН НА ЮНЕСКО. Организацията на обединените нации за образование, наука и култура е създадена през ноември 1945 г. в Лондон като една от четирите \"големи\" специализирани организации на ООН. В Списъка на световното наследство са културни и природни паметници от България - Мадарският конник, Боянската църква, Казанлъшката гробница, Старият град на Несебър, Рилският манастир, Скалната църква в Иваново, Тракийската гробница в Свещари, Националният парк \"Пирин\", Резерватът Сребърна. 1991 - ОФИЦИАЛЕН РОЖДЕН ДЕН НА ИНТЕРНЕТ. Тим Бърнърс-Лий представя продукта си в научна комисия в Европейския център за ядрени изследвания (CERN). Английският физик и компютърен специалист е основоположник и създател на World Wide Web (WWW). Днес е Световният ден на информационното общество. Отбелязва се от 2006 г. по решение на ООН.", "date": "2019.05.17", "title": "Датата"}
{"url": "https://duma.bg/ilian-iliev-kulinarnata-fotografiya-e-dialog-n191980", "text": "Прочутият кулинарен фотограф Илиан Илиев над 15 години живее и работи в Кеймбридж. Събира почти 30-годишния си опит в снимането и любовта към хубавата храна в няколко книги. Обича да съчетава традиционното с модерното. Затова в едното готварско издание подбира рецепти с българско сирене, а в другото, което печели награда във Великобритания, селектира гозби с кисело мляко. Носител е на престижната първа награда Gourmand World Cook Book Awards в категорията Best Book for Professionals за книгата си \"Българските готвачи\". Призът му бе  - Наградата е доста престижна и ми дава удовлетворение от работата ми, защото всъщност е приз за това, което съм свършил. Международният конкурс \"Гурманд\" е сред най-големите в света и е посветен на готварски книги и кулинарните издания като цяло. Затова и имат славата на оскари в бранша. Състезанието се организира вече над две десетилетия, историята му започва във Франкфурт, последните 3 години се провежда в Китай. Едуард Куантро - наследникът на прочутата фамилия, свързана с производството на известния френски ликьор, е основният двигател на тази организация. Миналата година, когато получих титлата Best of the world (\"Най-добрият в света\"), имаше участници от над 80 държави. Това са 800-900 души, които се занимават само с храна и издателска дейност - дизайн, фотография, писане на рецепти. - Не знам. Аз спечелих и преди 3 години с друга готварска книга, излязла благодарение на издателство New Holland от Сидни. Класирах се на трето място за кулинарна фотография. След това взех Специалната награда на международното жури, пак на същия конкурс, с друга тема: българско сирене. Но с най-високото отличие бях удостоен заедно с наши готвачи. - Обичам да ям! Лаком съм... Майка ми винаги ме предупреждава в подобни случаи: \"Недей да го казваш!\" (усмихва се) Наистина, харесва ми да хапвам вкусни неща, обичам да готвя. Моят бекграунд е такъв: произхождам от семейство на ресторантьори и от хлапе съм около тезгяха на професионалната кухня. - Тъй като съм и преподавател по фотография в българска готварска академия, опитвам се да науча студентите, че ако не харесват снимките, които са направили, да не я споделят, за да не се пълни интернет с некачествени кадри. Винаги казвам: \"Пускай в мрежата само онова, с което се гордееш. Когато искаш да се похвалиш, че си ял на хубаво място, направи го в тесен кръг, сред приятели\". А да разкажеш история в чиния според мен е малко преекспониран начин да се обясни твоето лично отношение към ястието, което си сготвил или са ти сервирали. Смятам, че трябва да виждаш не само храната, а и светлината, за да получиш нещо интересно и сполучлив краен вариант, който да впечатлява. Важна е също добрата комбинация на цветове и структури... - Не се имам за голям кулинар (усмихва се). Но наистина обичам да готвя. В първата ми книга, а и във втората, всички представени ястия сам ги направих. След това реших, че ще е по-добре да работя с професионалисти. И шансът да преподавам на студенти ми даде тази възможност. Харесва ми да съм сред млади и талантливи хора. А в България има готвачи, които са изключително модерни, страшно много се интересуват от всичко ново, използват съвременни и непознати технологии, залагат на екзотични или неизвестни на повечето запалени по кулинарията подправки. Именно това ме дърпа обратно - искам по-често да си идвам и да работя тук. - Вкъщи - не. Вече минах през този период. Когато започвах да се занимавам с кулинарна фотография, мой колега все ми казваше: омръзнало ми е храната да не влиза в хладилника, преди да е минала през масата на студиото; искам веднъж да си купя домат, да си направя салата и да го изям, без никой да го е виждал (смее се). - Храната по принцип, като тема, е интересна. И непрекъснато еволюира, качва се на по-друго ниво. Фотографията е само един от инструментите тя да достига до по-широк кръг хора. Освен че всеки може да снима, знаете, има доста кулинарни предавания по телевизията. Обръща се голямо внимание на това, какво ядем - като качество, количество, а и на начина на представяне на всичко това. Ние самите имаме все по-високи изисквания към визията на храната, преди да я сложим в устата. Винаги казвам, че да правиш кулинарна фотография е диалог. Моята задача като професионалист е да накарам клиентите да си поръчат дадено ястие в ресторанта, да си купят определени продукти в супермаркета, да си вземат готварската книга, за да опитат рецептите от снимките... Ако се получава, значи си върша работата добре.  - Все по-рядко се случват подобни инциденти. Когато започвах да уча фотография, много от храната, която снимах, не беше истинска. По разбираеми причини - нямаше дигитална обработка, използваха се топли лампи, които не даваха възможност продуктите да се запазват във вида, в който се консумират. И се използваха доста менте ястия. Затова понякога се получаваше този парадокс - храната да не е такава като на снимката. Докато сега 99% от кадрите представят продуктите същите, каквито са всъщност и ги ядем всеки ден. Така че вече липсва каквото и да било разминаване. - Както всеки умее да готви, така има и шанса да заснеме страхотен кадър. В това е и разликата между любителя и професионалиста: ако първият може, вторият трябва да го направи. Стремежът към най-незабравимата, най-впечатляващата фотография е заложен по подразбиране и при мъжете, и при жените, и при възрастните, и при децата дори... Но при тях не е задължително да се получи веднага или когато и да било. Докато професионалистът е длъжен да види светлината, структурата, цвета, да избере гледната точка така, че всеки кадър не само да е на високо ниво, но и да е забележителен, колоритен, да продава... - Дори на моите студенти казвам, че може да идват на лекциите ми и само със своите телефони. Достатъчно е да имат някакъв фотоапарат, с който да снимат, без значение колко пари са похарчили за него. За мен е важно да се научат да композират, да подреждат правилно продуктите, да ги презентират, да плейтват, както се казва на жаргона на готвачите. Първо трябва да видите снимката, а след това да я регистрирате, да я направите, да уловите светлината... Така че, когато насочваш обектива на камерата или на телефона към балерина или към храна, винаги трябва да хванеш детайла, да фокусираш върху най-интересното, на това, което останалите не виждат. Като доказателство за казаното от мен е третото място в конкурса Food Photographer of the Year 2019, което току-що получих в Лондон за снимка от телефона ми. - Най-некомфортната зона за професионално снимане е в кухнята на ресторанта, защото винаги трябва да се действа на изкуствена светлина. Готвачите са едни от най-онеправданите: всички се възхищаваме на манджите им, обаче, ако видим къде работят, ще изпаднем в шок - или са в мазето, или на тавана, или в някоя дупка, където слънце не огрява.  Най-хубавите кадри на храна се получават на естествена светлина. - Повечето са млади. Предимно са хора, които обичат храната, наслаждават й се и искат да покажат красотата й, да я споделят... Някои от тях имат голямо желание професионално да се занимават с кулинарна фотография. - Семейството ми много обича кьопоолу. Имам и градина, в която си отглеждам розови домати и правя шопска салата. Не съм срещал на друго място по света и смятам за много българска храна пържени картофи с настъргано сирене...  - Не обичам да говоря за журналистическия си период. Защото това не е времето от моята кариера, когато съм правил нещата, които харесвам. Не казвам, че тогава не съм имал хубави или впечатляващи снимки...", "date": "2019.05.17", "title": "Илиан Илиев:  Кулинарната фотография е диалог"}
{"url": "https://duma.bg/faytonite-na-mito-orozov-ot-vratsa-n191998", "text": "Ще започна тези редове с написаното от Димитър Йоцов в книгата му \"Културно-политическа история на Враца\". \"Коларската промишленост във Враца е извънредно много развита. Неин родоначалник е Мито Орозов. Той е един рядък и оригинален човек, оригинален в смисъл на упорит работник, творец, надарен със силна воля и твърд характер, с прекомерно постоянство и трудолюбие. Мито Орозов започва житейската си одисея като чирак в железарската работилница на хаджи Ангел Д. Йоцов (баща на автора на тази книга), той минавал по турско време за най-добрия майстор железар. След освобождението на Враца хаджи Ангел Д. Йоцов се впуска в обществено, съдийско и политическо поприще. Школуваният в железарския занаят Мито Орозов открива самостоятелна работилница за железни изделия, по-късно за постройка на кабриолети, файтони и достигна със своето съвършенство производството да получи най-хубавите от комитетите при изложбите в Пловдив, Русе, Плевен и Лондон (Балканското изложение, 1907 г.).\" В пътните бележки на Алеко Константинов \"София - Мездра - Враца\", отпечатани на 7 март 1897 г., четем: \"Най-отрадно впечатление във Враца ми направи фабриката на Орозов или по-вярно, самата личност на Орозов. Вас ист дас? - ще попита гордият столичанин... Я си снеми калпака, приятелю, поклони се на господин Орозов и пожелай да се народят в България повече такива труженици. Орозов е един беден самоук, който от правене на врачански бастуни и табакери е достигнал да построи една фабрика, която днес той, с десетина работници изработва най-елегантните кабриолети и файтони. Всички машини и приспособления във фабриката са дело на неговите ръце. Днес цяло Врачанско е наводнено с коли и кабриолети от неговата фабрика. Едно пречи на напредъка му: капиталът му малък.\" Преди няколко години в оригиналната музейна експозиция на забележителния в града Възрожденски комплекс, където са най-старата църква \"Св. Софроний Врачански\" и великолепният паметник на светеца Софроний, издигнат през 1899 г., можеше да видите и се насладите на отминалото време. Началото на врачанския тип коли: бричка, кабриолети и файтони, е поставено през 1883 г. от Мито Орозов и дърводелеца Исай Тошов. Петнадесет години след Освобождението на България, на Пловдивското изложение през 1892 г., Мито Орозов се представя със своите занаятчийски изделия. Златен медал и популярност придобива през 1907 г. с великолепните си колекции на Лондонското изложение. Произвеждани са от 90 до 100 возила в работилницата му до 1910 г. За всички изработвал свои каталози. В работилницата му е имало запомнящи се надписи, поставени на видно място: Интересен е звучащият и днес с актуалния и с ново съвременно звучене \"Правилник за чиракуването на учениците в коларницата\". В тази пъстра с експонатите си експозиция е показан и Каталогът - изложени са образците на старото врачанско коларство. Мито Орозов е бил зачитан с пословичното си трудолюбие и творческо увлечение от работниците и занаятчиите, на които безкористно е помагал. Още навремето този дръзновен човек е преценил, че 9-часов работен ден е достатъчен за работниците, както и за неговия успешен и печеливш бизнес. Помагал е с материални средства на хората да усвояват занаята, да стават проспериращи и изкусни майстори. Личност с европейски знания и манталитет. Поддържал е живи и постоянни връзки с австрийската фирма \"Винтер\". Популярният и големият за времето си Хенри Форд е търсел допир и връзки с Мито Орозов. Знаменитият банкер Атанас Буров пише за онова време: \"Едно е да те вози селска талига с дръгливи коне, друго е да се возиш във файтони-каляски на г-н Орозов от Враца\". Роден през 1859 г. в семейство на беден кожухар, краят на живота му идва, когато е на 63 години. На 30 септември 1923 г. мощен барутен взрив на намиращия се наблизо военен погреб от снаряди отнесъл в руини прочутата работилница заедно с намиращия се по това време в нея собственик. Намерили Мито Орозов три дни след избухването на двата големи склада, близо до железопътната гара. От висококачествената продукция на Мито Орозов се е възхищавала цяла България. И хората са го славели като сърдечен човек и индустриалец, като активен обществен и културен деец. Двадесети век във Враца и страната ще остане с любопитни и интересни неща. Сред тях и с файтоните на Мито Орозов. В човеколюбивото читалище \"Развитие\" ще си спомнят и ще го благославят за съпричастието му в учредяването на читалищното дружество през 1884 г. Оставил е ярки и непомръкващи следи като активен сътрудник в дейността на врачанската Популярна банка. През 1911 г. е бил депутат в Петото Велико народно събрание. Музеят на Мито Орозов във Враца, единствен в страната, е най-доброто доказателство, че името на големия индустриалец не е забравено. Умните хора днес казват, че врачани скочиха от модерните файтони на Мито Орозов и масово и шумно се качват в пътуващите от години тролеи!", "date": "2019.05.17", "title": "   Файтоните на Мито Орозов от Враца"}
{"url": "https://duma.bg/klevetite-i-lazhite-na-edin-osmanist-n191999", "text": "Странна е \"научната\" дейност на този холандски \"османист\". През 1983 г. в Амстердамския университет бъдещият професор по история на изкуството Махиел Кийл защитава докторат на тема \"Църковна архитектура и стенопис в България през османския период\". Две години по-късно изследването е издадено на английски език под заглавие \"Изкуство и общество в България през турския период\", финансирано от т. нар. Фонд за централни и източноевропейски проекти за книгоиздаване. В книгата на преден план обаче излизат не толкова църковната архитектура и стенопис на България, колкото \"уникалността\" на Османската империя и нейната въпиеща \"толерантност\" към \"неверниците\".  Появата на книгата на бял свят съвпада с провеждането в България на т. нар. Възродителен процес. Затова опусът на холандския професор остава \"табу\" за българския читател. Издаден е у нас (в превод от английски) едва през 2002 г. Oще в предговора Кийл заявява своето амбициозно намерение да \"реформира\" българската историография, като я избави от \"националистическите и етноцентрични клишета\". Според него и \"буржоазната\", и \"комунистическата\" историография у нас еднакво са били обременени от въпросния национализъм. Нещо повече - началото на тази \"погрешна насока\" било поставено още от \"бащата на българския национализъм\" Отец Паисий, който е посял отровното семе на негативното отношение на българите към Османската империя.  В началото на своето съчинение М. Кийл се представя като наш голям приятел и доброжелател. Бил написал книгата си на един дъх, \"с много обич към България и нейния народ\". Следват какви ли не суперлативи по адрес на България. Тя била \"първата голяма славянска държава, приела успешно (!?) християнството\". \"Българите са първият народ в средновековна Европа, който създава литература на своя роден език.\" Те дават тласък за развитието на литературата на сърбите, на румънците, че даже и на русите. България е дала на Източна Европа \"база за развитие на собствена славянска култура, писмен език и религия\".   Но с хвалебствията дотук. По-нататък в главата \"Общоисторически бележки\" Кийл започва да \"коригира\" българската история и историография. Нашата историческа наука единодушно смятала, че ислямът бил наложен по българските земи с насилие, което не било вярно. И тук холандецът ожесточено се нахвърля срещу Летописа на поп Методий Драгинов за насилствената ислямизация в Родопите през XVII в., публикуван през 1870 г. от възрожденеца Стефан Захариев. Този документ бил фалшификат.    По-любопитно в случая е, че почти половината от книгата на М. Кийл, която уж е посветена на християнското изкуство в България през турския период, представя една сервилна апология на ...Османската империя и на деянията на османизма. Така например \"българските земи били включени (!) в Османската империя по-скоро като следствие от събитията, отколкото като съзнателно намерение на завоевателите\". Турците били донесли траен мир на тези земи. Ами да, толкова траен, че заради този \"мир\" балканските народи са вдигали бунтове и са се борили непрекъснато за своята свобода. И още: \"Турското завоевание (на България - бел. авт.) от 1388-1393 г. има своя роля, но не повече от всяка военна акция.\" Българите не са били изтласкани масово от плодородните равнини. Турците по-скоро са заемали (колонизирали) \"свободните места\". Те не са заграбвали и разрушавали християнски храмове, а \"става въпрос за \"конфискацията\" на една или няколко църкви в новозавладени градове и превръщането им в джамии\". Истинската разруха на България била извършена не от османлиите, а от Владислав Варненчик през 1444 г. и от войните, които е водила Русия срещу Османската империя. И накрая - според  турската историография (и според Кийл) османското завоевание не било трагедия, а по-скоро \"благодат\" за балканските народи.  Българите били \"ограничени в тяхната мисъл и действие от малката си планинска страна\". \"Към средата на X в. новата народност (т. е. българската), изглежда, изчерпвала материалните и физическите си ресурси.\" След битката при Велбъжд \"България завинаги била пречупена като балканска сила\". \"Самият царски дворец в Търново не надминавал по площ един османски или селджушки кервансарай.\" \"Османската баня в Скопие била три пъти по-голяма от патриаршеската църква в Царевец.\" Общо взето, българското църковно изкуство е \"твърде провинциално\", а миниатюрите на Лондонското евангелие са изпълнени с \"груб, понякога дори тромав\" стил. Няма Търновска, няма Софийска школа - това са измислици на българската историография; има Охридска школа, но тя пък е в... югославска Македония. Никога при османското завоевание не е имало никаква разруха. Разрушаването на стените на най-важните български градове било \"постепенен процес, а не тотално изравняване със земята\". Разказът на българина Григорий Цамблак за превземането на Търново от османците бил \"панагерик, написан в изключително бомбастичен стил, пълен с легендарни елементи\". При това самият Цамблак не бил очевидец на събитието. В раздела за развитието на градовете по българските земи през османския период М. Кийл \"изобретява\" своя \"класификация\", в която премълчава или преиначава тяхната българска принадлежност. Според него по произход те са византийско-български или предосмански, Восмански, но никога - български. Е, има няколко \"изключително български градове\", като Дряново, Елена, Етрополе, Габрово, Калофер, Копривщица, Котел, Панагюрище, Тетевен, Трявна и Жеравна, обаче някои от тях са възникнали с османска благословия... През 2017 г. никому неизвестната издателска къща \"TENDRIL\" издава най-новия сборник със събрани съчинения на Махиел Кийл, озаглавен \"България под османска власт\". Негови съставители и научни редактори са Мария Баръмова, Григор Бойков и Мария Кипровска. Всъщност в тази внушителна \"тухла\" (около 850 стр.) към текстовете от предишната книга на холандския \"османист\" са прибавени няколко нови глави. Специално внимание е отделено на османските имперски регистри, върху чиито свои справки Кийл съчинява тезата си за \"мирната и доброволна ислямизация\" на българите. Всичко щеше да е прекрасно, ако заглавието на внушителното издание не беше плагиат от известния сборник на Мишел Лео \"България и българският народ под османска власт\". Дали това е \"заслуга\" на автора или на съставителите - научни редактори, е неизвестно, но е факт. Още повече че съдържанието на книгата, посветено на архитектурата и развитието на селищата през османския период в България, определено се разминава с въпросното заглавие и по-скоро е израз на тенденциозно политическо внушение.             Прочее, именно от тези регистри М. Кийл извлича своите \"железни\" аргументи, чрез които се стреми да докаже на всяка цена, че в България (и на Балканите) никога не е имало насилствена ислямизация. Според него това по-скоро е било плавен и бавен, доброволен процес, разтеглен във вековете. Неверниците християни по своя воля и желание са приели вярата на Мохамед. Те са добрували и благоденствали в прекрасно организираната и хармонично подредена  Османска империя. Претенцията на холандския професор е, че той едва ли не единствен досега е успял да \"разчете\" правилно \"безценните\" регистри. Всъщност в неговата \"методика\" няма нищо изключително. Той налага извлечения от различните регистри, като ги \"обогатява\" със свои... \"демографски\" коментари.             Любопитно е все пак кой финансира излизането на внушителната антибългарска \"тухла\" на холандския професор. От огласената в изданието информация става ясно, че то е осъществено от издателство \"TENDRIL\" с подкрепата на Изследователския център за ислямска история, изкуство и култура (IRCICA), лични средства на автора и безвъзмездния труд на съставителите  научни редактори. По-специално центърът IRCICA е спомагателен орган на организацията \"Ислямска конференция\". Финансиран е от Турция, Саудитска Арабия и Катар. Седалището му е в Истанбул, а негова основна цел е \"да стимулира ислямската солидарност\", като съдейства за \"нов прочит на ислямската история в условията на постколониалната ера и глобализацията\". Още - да спомага за \"културното взаимодействие между мюсюлманите\", което означава, че в конкретния случай изданието е намерило своето \"правилно място\". Жалкото обаче е, че досега никой от родната научна колегия, с малки изключения, не е надигнал глас срещу \"явлението Кийл\"; не се е опълчил срещу неговите научни \"подвизи\" против България. Тъкмо напротив и обратно. Скандално е, че премиерата на неговата най-нова книга \"България под османска власт\" се състоя на 7 март 2018 г. не къде да е, а именно в... Института по българистика на Великотърновския университет.  Единствената ни надежда е някой ден някой български учен да прочете добросъвестно опусите на М. Кийл и да назове истината за него и неговите \"научни приноси\"; да отговори достойно на лъжите и клеветите му срещу българите. Достойно - за паметта и съвестта на предците ни, за България!", "date": "2019.05.17", "title": " Клеветите и лъжите на един \"османист\""}
{"url": "https://duma.bg/geroyat-ot-senkite-n192000", "text": "Неведнъж главният прокурор Сотир Цацаров е показвал, че е човек със специфично, но доста точно чувство за хумор. Затова и последната му шумно отразена от медиите акция кара доста хора да се чудят дали отново не се шегува с някого. В края на мандата си Цацаров реши да се покаже като строг блюстител на реда и уж погна политиците и хората, заемащи висши публични длъжности.  Още преди Цацаров да оглави прокуратурата беше ясно, че в България много политици се разпростират и харчат доста нашироко. Съмненията, че родната власт \"усвоява\" за лична облага, не са от вчера или от миналата седмица. Цацаров обаче реши да го играе герой едва в края на мандата си. Или поне на думи. Този филм вече сме го гледали. Ако е в добро настроение, скоро прокуратурата може да спретне бърз брифинг, на който гръмовно да обяви обвиненията си срещу някого. А после ще потули в мъглата липсата на събрани доказателства и осъдителни присъди. Ако сте забравили - преди време у нас пристигнаха чужди дискове с офшорни сметки на българи. Някой да чу нещо за разследвания и арести? Инак смелият Цацаров иска правомощията на главния прокурор да бъдат ограничени, делата му да подлежат на контрол и т.н. Само дето това трябвало да важи за този след него. Всичко останало било прибързано. Добре му е на Цацаров да е всесилен поне още няколко месеца. После следващият да му мисли. Седемгодишната власт добре му се отразява - усвоява политическото и управленско протакане и мислене. Толкова добре вирее в мъглите български, че почти му се получава да изглежда балансьор. Хем обслужва гербаджиите, хем уж чува президента. А през това време прокуратурата все повече се превръща в удобен призрак да се плашат неудобните.  Напъните на Цацаров да изскочи като герой от мъглата будят въпроси какво е решил да прави след няколко месеца, когато мандатът му приключва... Може би тогава ще разберем в чий любимец се е превърнал и кой оценява най-доволно прокурорските му действия и най-вече бездействия. ", "date": "2019.05.17", "title": "Героят от сенките"}
{"url": "https://duma.bg/feysbuk-rezna-nay-golemiya-shpionin-na-tsru-n192001", "text": "Мрежата на Зукърбърг, която педантично ни подсеща какво сме поместили преди една или повече години, ми припомни статията \"Whole Lotta Love\", или \"Любовта, мерена в инчове\". Написах я преди време с добродушна ирония за някогашните младежки копнения у нас, на запад от Калотина, че и отвъд Атлантика. Споделих я и се учудих, че часове наред не събира лайкове. Докато не получих известие от фейсбук, че е блокирана, защото нарушавала стандартите на общността. Почувствах се като Тодор Колев, който се вайкаше как ще ги стигнем американците, след като у нас дори на собствената му скромна кола са откраднали чистачките. Вярно е, че в песента Робърт Плант изригва: \"Ще ти дам всеки инч от любовта си!\" Заради открито сексуалния намек целият трети куплет на прозвучалото при закриването на Олимпиадата в Пекин през 2008-а парче бе махнат. Статията ми не величае този връх на пресмятаната в дължини любов, независимо от самочувствието, което имахме или още имаме по този въпрос у нас. Напротив, завършва с поуката, че тя възпламенява емоциите, но не става за пътен лист в живота. Защото нищо хубаво не очаква един народ, ако си въобразява, че силата му е в слабините. Оказа се обаче, че китайската цензура е нищо в сравнение с тази в САЩ. Защото в Пекин не допуснаха до микрофоните само главоболното изречение, докато фейсбук не ми позволи да споделя дори не песента, а морално издържания коментар за нея. Ако ние сме общност в точния смисъл, кога сме обсъждали, коригирали и приели нейните стандарти? Не само никой не ни е питал, но и за пръв път бяха публикувани едва през 2017 г. Но ако не сме истинска общност, защо Зукърбърг ни въвежда допълнителни ограничения, след като всичко може да се регулира в рамките на действащите закони? Нормално ли е примерно за дума като \"негър\" да бъдеш наказан за цял месец? Нали не ние сме измислили това понятие, нито пък ние сме го натоварили с негативен смисъл? Нима действието на \"Чичо Томовата колиба\" се развива у нас, а не в САЩ? И ние ли, а не белгийският крал Леополд Втори, унищожихме десет милиона конгоанци? През 1979 г. с директорката на Младежкия дом в Кюстендил организирахме 48-часов дискомаратон. След което ме привикаха в Партията. \"Какво си направил ти бе, момче! - начумери се секретарят по идеологията. - И най-големият шпионин на ЦРУ да дойде, няма да може като теб да затвори младежите в една зала и два дни и две нощи да им пуска западна музика!\" И с това всичко приключи. Как ли би постъпил Зукърбърг като секретар по пропагандата и агитацията? Излишно е да се питаме, отдавна е надминал другаря от 1979-а. Личните данни на милиони потребители изтичат накъдето не трябва, а той се хваща за някоя думичка, и то не непременно обидна или напоена с омраза, и наказва ли, наказва. И невинаги в резултат на докладване, а най-често защото алгоритъмът му не различава контекста, в който е употребена. Ето как ние трябва като гадатели да предусещаме каква ще е преценката на компютърния код, за да не бъдем блокирани или изтрити. Но ако сега ще съобразяваме повече какво да пишем или слушаме, отколкото в предишното време, значи свободата си е отишла и демокрацията е катастрофирала. След срещата си с Макрон Зукърбърг сигурно отново ще се яви в Европарламента и новите евродепутати не трябва да го оставят и този път да се отърве само с извинение. Нека и той, и те да са наясно, че правилата се определят от държавите или ЕС, а не от компаниите.", "date": "2019.05.17", "title": "Фейсбук резна най-големия шпионин на ЦРУ"}
{"url": "https://duma.bg/autsayderi-n192002", "text": "В България трудно може да се проведе футболен празник без ексцесии. Този път те не бяха по трибуните, а около Националния стадион, където пловдивският \"Локо\" победи съгражданите си от \"Ботев\" и заслужи първа Купа на България. Организационно провеждането на финала в София доведе до очаквани проблеми. Жестоки задръствания, сбивания между гамени, изцапани с боклуци улици, паркирани коли, нарушен трафик. Тази картина обаче е нормална, когато има какъвто и да е футболен мач на \"Васил Левски\". В допълнение заради 7-километровата тапа над 1000 привърженици на \"Локо\" не успяха да стигнат навреме за мача. Доста от тях пътуваха от Пловдив до София 4 часа вместо един. Главната причина за подобни неуредици е липсата на стадиони. Ако под тепетата имаше нормална арена, спокойно щеше да се проведе срещата там. Или пък, ако имаше нов Национален стадион в покрайнините на София, където феновете да пристигат с колите си или с метрото. България обаче е единствената на Балканите, която няма подобно съоръжение. И в това отношение сме тотални аутсайдери. Призна го наскоро шефът на БФС Боби Михайлов, но въпреки това се гласи да съдомакинстваме на Евро 2028 или Мондиал 2030! Сега 20 000 пловдивчани блокираха центъра на София, а на световно мачовете ще са през ден. При това тогава за стадиона ще пътуват доста повече хора. Още повече ако даден отбор има мач в Букурещ, а след 4 дни трябва да играе в Солун или Атина. Докато 50 000 души се придвижат през Татковината ни, то вторият мач отдавна ще е свършил. Сега БФС може спокойно да си организира квартални първенства, защото се видя, че с междуградските мачове не може да се справя. Да си мъдрят там в \"Бояна\" схемите, защото се вижда, че нищо нормално не могат да измъдрят. Но пък каквито са ръководителите на футбола, такива са и държавните. ", "date": "2019.05.17", "title": "Аутсайдери "}
{"url": "https://duma.bg/parva-pomosht-pri-sardechen-arest-mozhe-da-spasi-zhivot-n191975", "text": "Внезапният сърдечен арест е водеща причина за смърт - над 320 хил. извънболнични сърдечни арести се случват ежегодно в Европа. У нас 70 хил. души годишно умират от сърдечни заболявания, а 70% от тях са причинени от внезапна сърдечна смърт. Тя настъпва неочаквано и може да засегне дори човек в привидно добро здраве. Когато настъпи сърдечен арест извън болнично заведение, смъртността е висока, а за България тя достига почти 100%. Има три важни стъпки, които всеки трябва да следва, ако види припаднал човек:  1) да провери дали е в съзнание и диша,  2) да се обади на 112 – бърза помощ,  3) да започне да прави сърдечен масаж – силно и енергично.  Това препоръчва председателят на Сдружението по кардиостимулация и електрофизиология д-р Васил Трайков по време на V международен конгрес на организацията, проведен в България. Той припомня клипа на Английската сърдечна фондация с участието на бившия уелски футболист и киноартист Вини Джоунс-Секирата. В него Вини Джоунс дава много точни насоки как трябва да се реагира в ситуация на припаднал със сърдечен арест.   - При сърдечен удар кръвният поток към сърцето е физически блокиран от запушена или стеснена артерия. Тъй като сърдечният мускул се нуждае от кръв и кислород, ако не ги получава, части от тъканта започват да умират.  При сърдечен удар (или атака) човек получава болка в гърдите, ръката или челюстта, задух, студена пот, гадене или обща слабост и умора часове, дни или седмици преди атаката.  - Сърдечният арест се появява внезапно и често без предупреждение. Той се задейства от електрическа неизправност в сърцето и причинява неравномерен сърдечен ритъм (аритмия). При него няма блокиране на кръвния поток. Електрическата неизправност може да забави или да спре работата на сърцето, а кръвта не тече никъде в тялото. При прекъсване на помпането сърцето не може да изпомпва кръв към мозъка, белите дробове и други органи, поради което човек губи съзнание и няма пулс, а смъртта може да настъпи за минути, ако пострадалият не получи лечение. ", "date": "2019.05.17", "title": "Първа помощ при сърдечен арест може да спаси живот"}
{"url": "https://duma.bg/zavladyavashtata-istoriya-na-choveshkiya-genom-n191969", "text": "Една от най-популярните книги за еволюцията на човешкия вид излиза в ново издание на български език. В \"Геномът\" (ИК \"Сиела\") британският учен, журналист и популяризатор на науката Мат Ридли проследява историята на биологичния ни вид и проучва научните, философските и моралните въпроси, свързани с интелигентността, болестите, безсмъртието. Преводът на \"Геномът\" е на Вихра Йомтова. Корицата на новото издание е на Фиделия Косева. Ридли изследва човешките хромозоми, за да научи тайните, които крият наследените от милиони години еволюция гени - тези, които са в основата както на успеха ни като вид, така и на най-големите ни слабости и провали. От болестта на Хънтингтън до рака, от приложението на генната терапия до ужасите на евгениката Мат Ридли проучва научните, философските и моралните въпроси, свързани с интелигентността, болестите, безсмъртието. \"Геномът\" е елегантно написана, разбираема, достъпна, информираща, но преди всичко човешка книга, забавен разказ за нашите гени, чрез който опознаваме миналото си, разбираме настоящето и мечтаем за бъдещето - способност, присъща единствено на човека.   Мат Ридли (1958) е зоолог, защитил докторат в Оксфордския университет. Като журналист и редактор работи в престижни медии. Той е автор и на редица научнопопулярни книги, сред които са издаваните на български език \"Червената царица. Секс и еволюция на човешката природа\" (2013) и \"Еволюция на всичко\" (2018). Участва също в любопитното издание, което покори книжарниците преди по-малко от месец - \"Предстоят ли най-добрите дни за човечеството?\" (заедно със Стивън Пинкър, Малкълм Гладуел и Ален де Ботон).", "date": "2019.05.17", "title": "Завладяващата история на човешкия геном"}
{"url": "https://duma.bg/v-kakav-svyat-shte-zhiveem-utre-zavisi-ot-nas-n191970", "text": "\"Написах книгата \"Светът утре\" за всички, независимо от възраст, пол и професия - за бащи и майки, работници и мениджъри, преподаватели и студенти, изпълнителни директори, министри, спортисти, съдии, чиновници и анализатори. Защото този бъдещ свят ще го създаваме заедно. Затова отсега трябва да се настроим за големи промени и да сме готови да ги приемем\", твърди Ричард ван Хойдонг. Неговите вдъхновяващи лекции са посетени от над 420 000 души в страната му и по света. Все по-често технологиите ще ни измъкват работата от ръцете. Във всички сектори изчезват много професии, на тяхно място идват куп нови. Но кои са те и каква ще е ролята на роботите в този процес? Това е една от темите, които нидерландският футуролог разглежда в книгата си \"Светът утре\" (ИК \"Кръгозор\", превод Анета Данчева-Манолова). Всекидневно ставаме свидетели на впечатляващo прилагане в различни области на новите технологии, които променят начина, по който живеем и работим. Самоуправляеми автомобили, автобуси, подземен, въздушен и морски транспорт ни осигуряват придвижване без катастрофи и жертви. Добиваме полезни изкопаеми от метеорити и други планети, произвеждаме възобновяема енергия от Слънцето, Космоса, дори от ураганите... Ричард ван Хойдонк дава множество прогнози и примери, които обрисуват широка картина на удивителния ни бъдещ свят, който започва от днес. И съветва да се замислим за уменията си за утрешния ден и да съгласуваме по-добре с тях обучението си. Със своя международен изследователски екип той проследява технологичните тенденции в роботиката, безпилотните технологии, биотехнологиите, нанотехнологиите, медицината, 3D и 4D принтерите и въздействието им върху различни индустрии. Интелигентните машини поемат голяма част от работата. Адвокати, хирурзи, преподаватели и хора на изкуството са сред тези, които ще са принудени в бъдеще да се конкурират с роботите, по мнението на автора. Четейки, човек започва да се пита - няма ли машините накрая съвсем да ни изместят. Ван Хойдонк отговаря: \"Ще трябва да го решим ние, хората. Колко далеч искаме да стигнем, какви са етичните ни норми? Що се отнася до мен, има една граница при точката, в която ние вече не разбираме как някои системи са стигнали до изкуствения интелект. Още много отдавна Айзък Азимов е формулирал трите закона на роботиката: един робот никога не бива да се обръща срещу хората; трябва да изпълнява заповедите, давани му от хората, освен ако тази задача не е в противоречие с първия закон; и трябва да защитава собственото си съществуване, доколкото тази защита не е в противоречие с първия или втория закон. Човешката интелигентност е нещо много повече, помислете например за любовта, емпатията и хумора...\"", "date": "2019.05.17", "title": " В какъв свят ще живеем утре, зависи от нас"}
{"url": "https://duma.bg/spodeleno-s-nay-populyarnite-pesni-na-orlin-goranov-n191964", "text": "Един от най-емблематичните гласове на българската музика - Орлин Горанов, ще завладее на 30 ноември от 20 ч. сцената в зала 1 на НДК, научи ДУМА от Виктория Стоянова от \"Key Events & Communication\". Билети за концерта на цени от 20 до 95 лв. може да се намерят в мрежата на Eventim.bg. Изпълнителят на нежната българска песен \"Светът е за двама\", както и на други вечни хитове - \"Да започнем отначало\", \"Детски спомен\", \"Да не губим време\", радва родната публика вече четири десетилетия. Орлин Горанов стои зад любимите мелодии на няколко поколения, но името му присъства и в афиша на множество оперни театри. Към най-новия му опит в необятната сфера на музикалните му превъплъщения специално за предстоящия спектакъл ще се включи една от най-популярните групи у нас - \"Акага\". Музикантите от атрактивния бенд са смятани за основатели на модерния български звук, който комбинира фюжън, джаз, фънк, фолклорна музика, реге, соул и дори хип-хоп. Концерт-спектакълът \"Споделено\" ще обедини елегантния стил, финес и топъл глас на Орлин Горанов с фънк звученето на \"Акага\" в шоу на високо професионално равнище. Меломаните ще имат възможност да чуят песните на Орлин Горанов, поднесени в нови аранжименти и фънк варианти, както и съчетание на поп, джаз, фънк, евъргрийн и класическа музика. Към талантливите артисти на сцената ще се присъединят вокалистките от трио \"Тринити\", които през изминалата година достигнаха до полуфинал като първата подобна формация в историята на \"Гласът на България\". Трите чаровни певици продължават да се изявяват активно на родната музикална сцена и ще изпълнят както беквокалите в песните, така и някои от най-известните дуети заедно с Орлин Горанов.  В специално подготвената камерна част на концерта ще свирят впечатляващите момичета от щрайх квартета \"Дестини\", а специална изненада ще е участието на Цветан Недялков (китара) и Ясен Велчев (клавишни инструменти). Концертът \"Споделено\" ще бъде съпроводен от ефектна мултимедия, която ще му придаде допълнителен блясък, отбелязват организаторите от \"Smile's Music\".", "date": "2019.05.17", "title": "\"Споделено\" - с най-популярните песни на Орлин Горанов"}
{"url": "https://duma.bg/magicheskite-litsa-na-atanas-hranov-----n191965", "text": "Новата изложба на Атанас Хранов в столичната галерия \"Ракурси\" води в бар \"Seilor's bay - гран Канария\", за да покаже лицата на онези мъже и жени, които смело прекосяват океана и себе си. Които стоят изправени на ръба на света, върху острието на нищото и дават своите нощни вахти пред връхлитащите копия на зората. В скроения от дъски на разбити кораби бар може да се изпуши \"Следобедна лула за носталгии\", да срещнеш \"Еднокракия холандец и жена му\", да се влюбиш в \"Полякинята и белите хлябове\", да държиш в ръката си \"Нож Добра Надежда\". Но най-вече може да забравиш времето за отплаване.  Над цялата синя вечност е полетял духът на художника Хранов, който сътворява своите вълшебни светове. Там, сред вятър и посоки човек стига себе си, гледа мълниите в очите, разтваря се в хаоса на вълните, забравя името си и чува душата си. Магическите лица на Атанас Хранов са самотни в своята гордост, величави в самотата си, но най-вече - даващи кураж на всички нас. Изложбата продължава до 1 юни в салона на ул. \"Хан Крум\" 4а. Авторът е роден през 1961 г. в Пловдив. Завършил е Националната художествена академия, специалност дърворезба при проф. Антон Дончев. Сред отличията, които получава, е награда \"Пловдив\" за изобразително изкуство, 2001 г.;  \"Аметистова роза\" за високо авторско постижение на художник, 2007 г.; награда живопис на биеналето \"Приятели на морето\" в Бургас, 2016 г. ", "date": "2019.05.17", "title": "  Магическите лица на Атанас Хранов                 "}
{"url": "https://duma.bg/goloto-tyalo-kato-ekstaz-i-polet-n191966", "text": "Един неповторим автор гостува отново в столичната галерия \"Сезони\", този път с \"Голото тяло\". Изложбата на Антон Антонов може да се разгледа до 29 май на ул. \"Кракра\" 2А. Начало на създаването на една картина може да даде разлелият се терпентин, случайната маска на четката или носено в теб преживяване. Независимо от това в процеса на работа се стига до объркване, струва ти се, че си загубил картината. И започва борбата, за да родиш творбата, но вече едновременно в теб и на платното. Черното и бялото не са цветове. Те присъстват във всяка цветност, но като цветен тон. На границата между двете светът е най-цветен. На границата между доброто и злото сме най-живи. Всъщност граница няма. Има красотата да съзерцаваш всичко в неговото единство. Ние сме Ден и Нощ едновременно. И както има спомени, събуждащи живот в настоящето, така има моменти в потока на непосредственото битие, разпръскващи в цялата ни същност вълни от копнежи и толкова очи затворени, отворили се някъде в утрешния ден.  \"Голото тяло\", не като самоцел, а като път към човека, неприкрит, беззащитен, уязвим и сам. Също и възможност за екстаз и полет... Това е опит за портрет на човека, такъв, какъвто е, не какъвто желае да бъде. Обикновено (голотата) я свързваме с еротиката, но тук тя е път и размисъл за съкровеното и често непознато друго наше тяло. Мислим, че го познаваме, а истинността за него ни плаши, защото съзнанието гради и багри измислен образ. Голото тяло е мярка в усилието да постигнем хармония между тленност и духовна жар в нас\", отбелязва Антонов.", "date": "2019.05.17", "title": "\"Голото тяло\" като екстаз и полет"}
{"url": "https://duma.bg/ot-vazkresenieto-na-lazar-do-sveti-duh-n191967", "text": "Публиката може да види за първи път около 60 непоказвани произведения на църковното изкуство от периода ХVI-ХIХ век. Те са обединени в тематични групи, които илюстрират в хронологичен ред евангелските събития и празниците от Възкресението на Лазар до Свети дух.  Основната част са икони върху дърво, които разкриват разнообразие в развитието на иконографията и стила при интерпретацията на сюжетите през вековете. Представени са и произведения, свързани с поклонничеството на Божи гроб, сред които са реликвата-отпечатък от последната стъпка на Христос на земята преди неговото Възнесение, както и една от най-ранните йерусалимии в България. Празничният дух се допълва от везана плащаница от ХVII в. и фрагменти от дърворезбени иконостаси. Изложбата ще продължи до 15 септември в Криптата на храм \"Св. Ал. Невски\". Тя е насочена към широката публика, затова произведенията са придружени с подробни текстове, обясняващи съдържанието на празниците, как те са се отбелязвали през вековете, иконографията на сцените и евангелските и литургични текстове.  Творбите са собственост на Националната галерия, Националния археологически институт с музей при БАН, Националния църковен историко-археологически музей при Светия синод, частна колекция \"Светлин Русев\".", "date": "2019.05.17", "title": "От Възкресението на Лазар до Свети дух "}
{"url": "https://duma.bg/lavitsa-n191968", "text": "\"ПАМЕТНИЦИ ИЗ БЪЛГАРСКО\" от Карел и Херменгилд Шкорпил издава \"Шамбала-Букс\". Трудът на братя Шкорпил е публикуван през 1888 г. и изследва паметниците в Сакар планина и околностите й. Освен географията на региона, представена е ценна информация за мегалитните паметници в Сакар (долмени, кромлехи, жертвени камъни), старите пътища, селища и градища. Карел (1859-1944) и Херман (Херменгилд) (1858-1923) Шкорпил са известни чешко-български археолози и музейни дейци. Карел е откривател и изследовател на останките на първата българска столица Плиска, провежда мащабни разкопки в Преслав и Мадара и т.н. Херман е и геолог, ботаник, архитект, библиотекар.  \"ПАЛМИ В СНЕГА\" от Лус Габас издава \"Унискорп\" в превод на Детелина Димова. Млада испанка на име Кларънс намира сред документите на баща си писмо, което я отвежда на остров Фернандо По в Екваториална Гвинея. Тръгва по следите на дълго пазена семейна тайна. Килиан е младеж, който никога не е ходил по-далеч от планините на Уеска, в подножието на Пиренеите. През 1953 г. заедно с брат си Хакобо заминава на работа в какаовите плантации на Фернандо По. В имението Сампака ги очаква баща им, дългогодишен работник. Братята преживяват контраста между пришълци и местни жители и осъзнават значението на приятелството, страстта, любовта и омразата. \"НЕОЧАКВАНА ПЕЧАЛБА\" от Кейт Клейборн издава \"Ибис\" в превод на Ирина Ценкова. Три приятелки импулсивно купуват лотариен билет. Печалбата позволява на Зоуи Ферис да напусне работата си като юрист в голяма адвокатска кантора. Но не може да изчисти съвестта си от чувството за вина заради начина, по който кантората се е отнесла със семейство О'Лиъри в дело за предизвикана смърт. Решава да ги помоли за прошка, но се сблъсква с грубия Ейдън. Той не й прощава, а поисква от нея да се представи за негова годеница във важна бизнес среща. Неусетно обаче разбира, че се е влюбил в жената, на която родителите му никога няма да простят... \"ВЪЗДУШНА КЛОПКА\" от Майкъл Крайтън издава \"Бард\" в превод на Веселин Лаптев. Полетът от Хонконг до Денвър е малка зелена точка на радара, само на половин час от Калифорния, когато контролната кула получава съобщение за аварийно кацане. Пилотът отправя зов за помощ - ще са нужни 40 линейки на пистата. След мистериозен инцидент салоните на самолета са почти унищожени. 56 пътници са ранени, а трима са мъртви... Какво се е случило на борда на полет 545? Кейси Сингълтън се заема със случая. Тя трябва да открие истината, преди да избухне грандиозен медиен скандал, намесвайки бизнес за милиарди долари.", "date": "2019.05.17", "title": "Лавица"}
{"url": "https://duma.bg/kontseptat-19_19-na-dvoyniya-shevron-%E2%80%93-kosmicheska-kapsula-na-kolela!-n191972", "text": "Тази година Citroen празнува 100-ния си рожден ден и се представя с впечатляващ концептуален автомобил, който съчетава мобилността на бъдещето с \"цитати\" от вековната вече история на марката. Името на впечатляващата разработка е 19_19 (1919 до 2019 г.) и подчертава годишнината на френската марка. \"Искахме да създадем превозно средство, което да е различно от останалите, то няма външни огледала, а някои от технологиите в него вече са вградени в днешните ни серийни автомобили\" - споделя Фредерик Дюверние, главен дизайнер на концептуалните автомобили на Citroen. И продължава - \"Нашите клиенти очакват много комфорт, предлаганият с концепта нов дизайн ще направи ежедневието им по-лесно, защото хората днес очакват лесен достъп и достатъчно въздух над главата, а преди десет години проучвания като този не можеха да се решат.\" След само 13 месеца развойна и конструкторска дейност тази \"космическа капсула\" се представи пред съда на обществеността.  Първият поглед в интериора радва с различни цветни тъкани и супер удобни седалки. Специално оцветените прозорци позволяват на пътниците да гледат навън, но спират любопитните външни погледи. Който отвън гледа навътре, не вижда нищо. Воланът е почти конвенционален и нарочно е проектиран минималистичен. В автомобила не могат да се намерят излишни украшения, централната конзола предлага пространство за всякакви практически помощници на водача и има мраморен вид, седалката за пътници е почти диван. Французите определят проекта си за бъдещето като \"истинско НЛО в автомобилния сектор\", чиито изключителни размери, плаващият и прозрачен дизайн са вдъхновени от света на авиацията. Търсен е максимално възможният комфорт, като интериорът се оприличава на подвижен домашен на върха на технологичната вълна, предлагайки автономно управление, напълно електрическо задвижване и пробег с едно зареждане на акумулаторите до 800 километра. В автономния режим на движение воланът, педалите и кормилната колона се прибират от интериора, седалката на водача се дръпва назад, за да създаде повече място за краката, докато изкуственият интелект на колата поеме управлението. Взаимодействието със системите на автомобила е гласово - инфотемънт системата предлага дълги плейлисти с музика и филми, видеоигри, облачни приложения. Гласово се управляват още климатикът, вътрешното осветление, повикване на телефонен номер или изпращане на съобщения. В услуга на пътниците на борда е проактивен личен асистент, който понякога не чака да бъде попитан за нещо и \"предугажда\" техните желания. Гигантските 30-цолови колела са разработени в сътрудничество с Goodyear и осигуряват безпроблемна връзка между джантата и гумата. Колелото е проектирано така, че да създаде идеално интегрирано и напълно уникално цяло, подобряващо акустичния комфорт. В главината на колелото има фиксиран хъб и независимо от въртящите се колела се показва правилно логото на Citroen по време на шофиране. Пътуването с подобен автомобил на бъдещето трябва да бъде безопасно и в същото време при поискване доста динамично. В тази посока футуристичната, изцяло електрическа концепция 19_19 предлага ускоряване от място до 100 км/ч за 5 секунди и постига максимална скорост от 200 км/ч. Задвижването е на четирите колела с помощта на по един двигател на всяка ос, а енергията за задвижването им се осигурява от акумулаторен блок с капацитет от 100 кВтч. Общият максимален въртящ момент е 800 Нм, а максималната мощност на силовия агрегат е 340 кВт/460 к. с. При нужда от експресно зареждане само за 20 минути по пътя на безжичната индукция може да се осигури електроенергия в акумулатора за изминаването на още 600 километра пробег.  Концепцията на Citroen 19_19 беше представена на 16 май 2019 г. със световна премиера на изложението VivaTech в Париж. Напълно електрическият модел на френската марка Zoe продължава пазарния си обем, като удвои двойно регистрациите си през първото тримесечие на годината в сравнение с първите три месеца на предходната година. От пускането на пазара в Германия през 2012 г. например са продадени повече от 20 000 броя, а само през март са реализирани 1100 продажби. За сравнение - през първото тримесечие на 2018-а са били реализирани 1300 единици. Пазарният дял на електромоделите на френската компания във Федералната република в момента е 17,1%, като от януари до март продажбите на моделите Zoe, Kangoo Z.E. и Master Z.E. се увеличават със 101,1% до 2930 единици. Енергийната офанзива на френската марка продължава с нарастваща скорост на световния пазар - на автосалона в Шанхай бе разкрит моделът City К-ZЕ (чете се Kej-si). Малката електричка е от пазарния сегмент А и се очаква да играе ключова роля в процъфтяващия китайски пазар на електромобили. Шестият електрически модел на групата Renault показва модерния дизайн на Renault, развит е от типа градски SUV, предлага просвет от 15 сантиметра и междуосие 2,4 метра. Последното осигурява щедро пространство в интериора и достатъчно обемист 300-литров. \"В режим на бързо зареждане батерията може да се зарежда до 80% от капацитета си само за 50 минути\" - обещават от Renault. K-ZE е оборудван с вградена мултимедийна система с 8-инчов сензорен екран, предлага 4G интернет, интелигентно разпознаване на гласа, навигация и контрол в реално време на функциите на електрическото превозно средство. Особено полезни са сензорите за прахови частици и системата за контрол на качеството на въздуха, която автоматично преминава към режим на рециркулация, когато е необходимо. Също така на борда има камера за заден ход и монитор за налягане на гумите. Следващият E-модел, експерименталното превозно средство EZ-Flex, е на път да премине първия си тест в практическа употреба. С дължина от 3,86 метра, ширина от 1,85 метра и височина от 1,88 метра минитранспортьорът е специално пригоден за използване в града, товарният му обем е три кубически метра, а радиусът му на завиване от само 4,5 метра го прави идеален за градски доставки и куриерски услуги. Пробегът с едно зареждане на акумулатора тук е 100 километра, което според компанията е два пъти повече от градския трафик на подобно мепесе средно на ден.  Като част от стратегическия план \"Хвани бъдещето\" Renault иска да разшири присъствието в гамата си до осем електрически автомобила до 2022 г. в глобален мащаб. Към тях ще се добавят и дванадесет частично електрифицирани (хибридни) модела. Първите от тях ще видим още през следващата година Ц хибридните ново Clio, нов Captur и нов Megane.", "date": "2019.05.17", "title": "Концептът 19_19 на Двойния шеврон – космическа капсула на колела! "}
{"url": "https://duma.bg/stariyat-grad-na-halma-e-sartseto-na-bergamo-n191971", "text": "Ако един град има запазена стара част, то той притежава основното условие да се превърне в туристическа дестинация. Дори да му липсва чар, да няма големи забележителности, да се намира в покрайнините на континента, той няма как да не привлече гости със запазените през столетията сгради, улици, храмове, с оригиналната атмосфера, с дъха на старините. На това изискване безспорно отговаря италианският град Бергамо. Разположен в подножието на Алпите, в сърцето на област Ломбардия, той приютява 120 000 души. Бергамо е минал през много препятствия в своето историческо развитие, за да се превърне в днешното чисто, подредено и привлекателно място. Предшественикът на Бергамо се е появил през 49 година пр.н.е., а през V век е бил разрушен от хуните. По-късно се възстановява и става столица на Ломбардското херцогство, след това е част от Венецианската република, от Кралство Ломбардия, за да се стигне до 1859 г., когато е освободен от Джузепе Гарибалди и преминава към Кралство Италия. През всичките тези столетия обаче се запазват части от Стария град (Citta Alta), разположен на хълм и разпознаваем от всички по-ниски места в Новия град (Citta Bassa). През последните години Бергамо бе открит от много туристи най-вече заради близостта си до Милано и до международното летище Орио ал Серио, известно и с името \"Ил Караваджо\". Там кацат много нискотарифни самолети, които превозват милиони туристи до близките по-големи градове. Няма начин много от тях по пътя до крайната си дестинация да не посетят и Бергамо. До града се стига с автобус, който спира на Централната гара или директно в подножието на Стария град. Съвсем удобно е да се слезе на гарата и да се направи около 20-минутна разходка до хълма. Така ще се усети най-добре и местната атмосфера. Въпреки че до върха на Стария град може да се стигне по вита улица пеша, може да се каже, че 90% от туристите и местните жители предпочитат краткия, но романтичен път с фуникуляра - вагонче, което се движи по релси нагоре по хълма. Удоволствието струва 2 евро в едната посока и продължава около 4 минути. От фуникуляра се открива страхотна гледка към Новия град.  Още с първите стъпки по уличките ще усетите, че се връщате десетилетия в миналото. Почти всяка от тях е застлана с ръбести камъни, които при всяка крачка напомнят, че тук времето тече по различен начин. Алеите се вият между средновековни къщи и площади, църкви и магазинчета. Всички те са обградени с венециански стени от XVI век. Главният площад на Стария град е Пиаца Векия, около която се намират библиотеката, часовниковата кула и няколко стари исторически сгради. Безспорно сърцето на градчето се крие в базиликата \"Санта Мария Маджоре\" - уникален храм, чийто интериор замайва погледа. Католическата църква неслучайно е паметник на архитектурата. Първоначално тя е била построена в ломбардско-романски стил от ХІІ век, но впоследствие се е разширявала, променяла и накрая вътрешността й е оформена в стил барок. Именно тук е погребан и роденият в Бергамо италиански композитор Гаетано Доницети. Тук се намира и параклисът \"Колеони\" от ХV век, чиято фасада е ренесансов шедьовър и е украсена с многоцветен инкрустиран мрамор. Капелата е посветена на светиите Вартоломей, Марк и Йоан Кръстител. Изненадващо Старият град е приютил училище и университет. Няма как да не се запиташ какво ли е да учиш в тази атмосфера? След като напълните сетивата си с гледки от вътрешността на Стария град, задължително трябва да хвърлите и няколко погледа надолу, към Новия град. Панорамата е зашеметяваща и няма да можете да откъснете обектива на фотоапарата си от възхитителната картина.  Старият град не е само уморителни разходки и взиране в пътеводители. В старинни ресторантчета ще откриете италиански специалитети, а ако искате да се подкрепите на крак, за вас са подходящи заведенията със сладкиши и пици на парче, поднесени задължително топли. При положение че не сте си взели билет за връщане за фуникуляра и още имате сили, слезте пеша по извитите улици до Долния град и чак тогава хванете градския автобус, който да ви отведе до следващата дестинация. ", "date": "2019.05.17", "title": " Старият град на хълма   е сърцето на Бергамо "}
{"url": "https://duma.bg/nad-20-hil-balgari-umirat-godishno-zaradi-kravno-n191973", "text": "Над 20 хил. души у нас умират всяка година поради състояния, свързани с високо кръвно налягане - сърдечни пристъпи, инсулти, бъбречна недостатъчност. Смъртността от мозъчен инсулт в България продължава да е значително по-висока в сравнение с Европа. У нас от общо 55 366 хоспитализирани пациенти с остра мозъчносъдова болест през 2018 г. почти 10% (5505) са починали. За 13-и път в България ще бъде отбелязан Световният ден на хипертонията с национална здравна кампания. Инициативата е на Българската лига по хипертония в партньорство с множество неправителствени организации.  На 17 май в петък от 11 до 18 ч. ще бъдат разположени пунктове, където гражданите ще се информират по проблемите на хипертонията с възможност за квалифицирани консултации за хипертоници. • София - пл. \"Света Неделя\" 7 (до входа на метростанция \"Сердика\") • София - до подлеза на хотел \"Плиска\" (бул. \"Цариградско шосе\" 10В) • Пловдив - ул. \"Княз Александър I Батенберг\" (парк между номер 27 и 29) • Пазарджик - пл. \"Съединение\" (до парк \"Градска градина\") • Стара Загора - Централен парк \"5 октомври\" (до фонтаните) • Бургас - ул. \"Александровска\" (пред сградата на общината) • Варна - пл. \"Независимост\" (пред операта) • Русе - пл. \"Свобода\", срещу Съдебната палата • Плевен - пл. \"Възраждане\", срещу фонтаните • Хасково - пешеходна зона между Общинския и Областния съвет (пл. \"Общински\" и пл. \"Свобода\") • Сливен - пред храм \"Св. Димитър\" (\"Попската градина\") • Велико Търново - парк \"Марно поле\".", "date": "2019.05.17", "title": "Над 20 хил. българи умират годишно заради кръвно"}
{"url": "https://duma.bg/nad-60-ot-balgarite-s-razshireni-veni-ne-se-lekuvat-n191974", "text": "62% от пациентите у нас с хронична венозна болест не са лекувани, обяви проф. д-р Веселин Петров, ръководител на Клиниката по съдова хирургия в МБАЛ \"Св. Марина\" във Варна и председател на Българското национално дружество по съдова и ендоваскуларна хирургия и ангиология. Статистиката сочи, че заболяването засяга над 50% от населението в България, като честотата при жените е почти 2 пъти по-голяма от тази при мъжете. Според данните 30 до 40 хил. българи ежегодно се лекуват консервативно, а около 10 хил. претърпяват хирургическа интервенция. 20% от пациентите са в напреднал стадий на заболяването. Сред признаците на болестта са лесна уморяемост, тежест в краката, болка, зачервяване, чувство на затопляне, мравучкане, схващане през нощта, подути глезени в края на деня.  В рамките на Националната информационна кампания \"Вземи краката си в ръце\" в 8 града в страната от 10 до 14 юни ще се проведат безплатни прегледи.  Кампанията е подкрепена и от актрисата Деси Бакърджиева, играла в ролята на съдовия хирург д-р Лора Хинова в сериала \"Откраднат живот\".", "date": "2019.05.17", "title": "Над 60% от българите с разширени вени не се лекуват"}
{"url": "https://duma.bg/multiplatinenite-il-volo-se-zavrashtat-prez-septemvri-n191963", "text": "Момчетата с божествени гласове и ангелско очарование, най-аплодираното италианско трио с пет платинени албума и две номинации \"Грами\", се завръщат в България. \"Ил воло\" ще имат концерти във Варна на 16 септември в Двореца на културата и спорта и в София на 18 септември в зала \"Арена Армеец\". Изявите са част от световното турне, с което италианците отбелязват 10 години от звездната си музикална кариера, научи ДУМА от продуцентската компания \"БГ саунд стейдж\", организатор на събитието.  Триото участва през февруари в 69-ия фестивал \"Сан Ремо\" с песента \"Musica Che Resta\", която беше промо към дългоочаквания им нов албум \"Musica\". Премиерата му се състоя на 22 февруари и с това италианците поставиха началото на световното си турне, с което ще отбележат 10-годишната си възходяща история на успеха. Пътуването им започна от Япония. Преди гостуването у нас певците ще преминат през Италия с голям концерт в Арена ди Верона, а есента продължават към САЩ и Латинска Америка. \"Ил воло\" съчетава традиционна опера, поп музика и класическа симфония, като дава нов поглед и живот на класиката. В албума \"Musica\" освен оригинални парчета музикантите изпълняват кавъри на популярни италиански песни от миналото: \"Arrivederci Roma\", \"Lontano dagli Occhi\", \"La Voce del Silenzio\". Пиеро Бароне, Джианлука Джинобле и Иняцио Боскето се срещат през 2009 г., когато участват поотделно в телевизионното риалити \"Ti lascio una cazone\". Пътят към славата започва, след като с тях се заема продуцeнтът Микеле Торпедине, работил за големи италиански изпълнители като Дзукеро, Лоредана Берте, Пино Даниеле и Андреа Бочели. През 2010 г. триото се наименува \"Ил воло\" (\"Полетът\") и започва зашеметяващата си музикална кариера. През 2015 г. избухва славата им в Европа, след като печелят наградата на \"Сан Ремо\" с песента \"Grande Amore\" и с нея представят Италия на \"Евровизия\". Издали са пет студийни албума с платинен статус, имат две номинации \"Грами\". През 2016 г. излиза албумът им \"Notte Magica\", с който отдават почит на своите вдъхновители - Тримата тенори. На премиерата му на площад \"Санта Кроче\" във Флоренция диригентската палка взема Пласидо Доминго - вдъхновител на проекта. С \"Notte Magica\" беше и първото гостуване на триото в София през 2017 г.", "date": "2019.05.17", "title": "Мултиплатинените \"Ил воло\" се завръщат през септември"}
{"url": "https://duma.bg/debat-v-bryuksel-za-shef-na-evrokomisiyata-n191951", "text": "Минимална заплата за целия Евросъюз в размер на 60% от средната заплата в съответната държава, предложи Франс Тимерманс, който е кандидатът на Партията на европейските социалисти (ПЕС) за председател на Еврокомисията през следващия 5-годишен период. Той направи предложението си в тв дебат в Брюксел между кандидатите за този пост. В дискусията участваха още  Манфред Вебер от ЕНП, Маргрете Вестагер от либералите от АЛДЕ, Ска Келер от \"Зелените\", водачът на консерваторите и реформистите Ян Захрадил и Нико Куе от Европейската левица. Дебатът бе излъчван от Евровизия в 12 държави и бе гледан от около 45 000 души в социалните мрежи.  Тимерманс предложи програмата за студентски обмен \"Еразъм\" да бъде предлагана на всички младежи, за да трупат опит и впечатления. Ска Келер от името на \"Зелените\" се обяви за задължителност на програмите за младежка заетост във всички еврочленки. Холандският кандидат на ПЕС подкрепи либералката Вестагер за минимален праг за корпоративния данък, за да не се създават данъчни убежища в Европа. Тимерманс се съгласи също с кандидатката на АЛДЕ, че компаниите от цифровата сфера трябва да плащат по-високи данъци (сега те плащат по-малко от другите бизнеси), а приходите от по-високите данъци трябва да отиват в европейския бюджет. За разлика от тях консерваторът Ян Захрадил настоява те да влизат в бюджетите на страните, в които работят дигиталните компании. Тимерманс призова също за повече солидарност между страните членки и за съчувствие към мигрантите, той предупреди страните от Централна Европа, че ако продължат да отказват съдействие, границите в Европа ще се върнат. По климата позицията на социалисти, либерали и на левицата отново се оказа близка за по-бързи действия, докато Манфред Вебер иска да се напредва постъпателно, за да не пострадат бизнесът и най-бедните, които ще бъдат засегнати от мерките. Това даде повод на Тимерманс да предложи следизборно партньорство в Европарламента на \"Зелените\" и крайната левица за съставяне на парламентарно мнозинство. Германският кандидат на ЕНП Манфред Вебер заяви, че ще работи за засилване на икономиката, за да се вдигнат доходите. Само той от останалите претенденти изрази желание за безусловно партньорство със САЩ. Другите заявиха, че не биха допуснали американски ГМО храни на европейския пазар. Вебер заяви още, че решението на мигрантския проблем е затягане на границите и финансов план за Африка. Той уточни, че ако оглави комисията, ще назначи нарочен еврокомисар за Африка, който ще отговаря за хуманитарна и финансова операция за препитание на африканците, вместо да го търсят в Европа. Либералите се обявиха за легализиране на миграцията, крайната левица вижда в нея шанс за възраждането на Европа, докато консерваторите държат миграцията да се остави на националните власти, а ЕС да се бори само срещу трафикантите.  Очаквах повече от ключовия дебат между водещите кандидати за председател на следващата Европейска комисия, който се проведе в пленарната зала на Европарламента в Брюксел, написа във Фейсбук вицепрезидентът Илияна Йотова. Очаквах самокритична и правдива оценка на отиващия си мандат на евроинституциите. Видях така необходимия дебат за големите политики на Европа, но конкретни въпроси, които интересуват мнозинството европейци, не получиха отговор. Кандидатите за следващ председател на ЕК не ни казаха дали са разбрали посланията на Брекзит. Тази тема отсъстваше от дебата. Участниците не успяха да преведат на разбираем език идеята на европейския проект. Никой не каза как да се скъси дистанцията между европейските институции и гражданите. Очевидно не са осъзнали или не искат да осъзнаят какъв е основният дефицит.", "date": "2019.05.17", "title": "Дебат в Брюксел за   шеф на Еврокомисията"}
{"url": "https://duma.bg/mladi-tvortsi-se-sreshtat-v-atelie-313-n191955", "text": "Акция IN ще се състои днес, 17 май, от 18 ч. в столичния театър \"Ателие 313\" (кв. \"Красна поляна\", ул. \"В. Д. Стоянов\", до бл. 7) с вход свободен. IN е интерактивна творческа акция на млади режисьори, сценографи, актьори, художници, поети, музиканти в пространството на \"Ателие 313\" и в открита градска среда. Салонът, сцената и фоайетата на \"Ателие 313\" се превръщат в старинен порутен театър със стени и тавани, по които изникват чудати изображения със златни тромпети, крилати демони и музи, и в изоставения храм на Мелпомена духът на миналото намира своето убежище и съживява славните бляскави времена. Акция IN се осъществява с финансовата подкрепа на Министерството на културата.", "date": "2019.05.17", "title": "Млади творци се срещат в \"Ателие 313\""}
{"url": "https://duma.bg/hvanaha-lider-na-eta-n191949", "text": "Бивш лидер на баската сепаратистка групировка ЕТА, прекарал повече от 16 г. в бягство, бе задържан вчера във Франция. Това съобщи испанското вътрешно министерство. Жозе Тернера (68 г.) е бивш политически ръководител на ЕТА. ЕТА е отговорна за смъртта на над 800 души за повече от десетилетие насилие в името на независима баска държава. Испанските власти се опитваха да заловят Тернера от 2002 г. и го свързват с атака над полицейски казарми в Сарагоса през 1987 г., в която загиват 11 души, включително деца.", "date": "2019.05.17", "title": "Хванаха лидер на ЕТА"}
{"url": "https://duma.bg/evropa-tryabva-da-se-izpravi-sreshtu-konkurentite-n191950", "text": "В обширно интервю в навечерието на изборите за Европейски парламент германският канцлер Ангела Меркел заяви, че Европа трябва да промени позицията си, за да посрещне предизвикателствата, поставени от трите й основни глобални конкуренти - Китай, Русия и САЩ. Канцлерът даде интервю за журналисти от германския в. \"Зюддойче цайтунг\". \"Те (Китай, Русия и САЩ) ни принуждават да търсим общи позиции отново и отново. Често е трудно, като се имат предвид различните ни интереси. Но ние правим това\", посочи Меркел. ЕС трябва да натрупа \"политическа сила, съизмерима с нашите икономически възможности, за да действа независимо от големите сили\", каза още тя.", "date": "2019.05.17", "title": "Европа трябва  да се изправи  срещу конкурентите"}
{"url": "https://duma.bg/miro-i-koyna-ruseva-v-ritama-na-tangoto-n191957", "text": "Песен за невъзможната любов. Танго. Дебют на Койна Русева. Клип, заснет в стил неореализъм, със скрити послания и хореография на Мила Искренова... Всичко това е \"Нависоко\".  Песента е дело на Биляна Ангелова - музика и текст, Людмил Ангелов - пиано (Steinway), Светлин Русев - цигулка (Stradivarius 1710), Виктор Трайков - виолончело, Веселин Веселинов-Еко - контрабас, Стоян Янкулов-Стунджи - перкусии, Георги Величков - баян (Alessandrini), тон-режисьор Иво Стефанов (Intelligent Music), аранжимент Емил Бояджиев (студио \"Hit House\"). Продуцент е Игор Марковски. Режисурата е на Васил Стефанов и Стефка Николова, оператор е Владимир Михайлов, научи ДУМА от Светла Русева.  ", "date": "2019.05.17", "title": " Миро и Койна Русева в ритъма на тангото"}
{"url": "https://duma.bg/hor-prof-georgi-robev-s-dva-kontserta-v-italiya-n191959", "text": "Един от най-харесваните български хорове - Камерният хор \"Проф. Георги Робев\", заминава за Италия, за да представи най-красивите песнопения на източното православие в историческите барокови църкви на Болоня и Милано, научи ДУМА от Комуникационната група \"Имидж едвъртайзинг\". Турнето е по повод Деня на славянската писменост и култура 24 май и посещението на главата на Римокатолическата църква в България. Хорът е поканен лично от Франко Кастелини, почетен консул на България в областта Емилия Романя, Италия. На 18 май (рождения ден на великия оперен певец Борис Христов) хор \"Проф. Георги Робев\" ще изнесе тържествен концерт в бароковата базилика \"Санта Мария ди Галиера\", която е в историческия център на Болоня. Концертът започва от 16 ч. и ще се състои в присъствието на българската културна общественост в града, консулите ни в Италия и Ватикана, представители на православната и на Римокатолическата църква. На 19 май от 14 ч.  свещеник отец Стефан Димитров, предстоятел на БПЦ в Милано, организира тържествения концерт на хора в базиликата \"Св. Амвросий\" в Милано, предоставена за богослужения на Руската православна църква.  Репертоарът на хора е специално подбран от православни песнопения и шедьоври на музикалната класика. Акцент в програмата ще бъдат любими за поколения българи композиции, между които и \"Песен за Костадин войводата\", \"Една българска роза\", \"Моя страна, моя България\". Тях хорът ще изпее заедно с публиката. В навечерието на 24 май хорът ще направи специален подарък за своята публика в Италия. Най-новата стихосбирка на Румен Леонидов \"Покаяние Господне\" ще бъде представена по време на концертите от диригентката Нели Трошева. Екземпляри от книгата ще бъдат раздадени безплатно, докато хористи и зрители изпълняват заедно \"Върви, народе възродени\". Хор \"Проф. Георги Робев\" подготви специално издание на песните за българската публика. Можем да ги чуем с вход свободен на 13 юни от 19 ч. в Католическата катедрала \"Св. Йосиф\" в София, в концерта \"Песен без граници\".", "date": "2019.05.17", "title": " Хор \"Проф. Георги Робев\"   с два концерта в Италия"}
{"url": "https://duma.bg/poetichna-vecher-v-parvomay-posvetena-na-vanya-petkova-n191958", "text": "Навършиха се 75 години от рождението на именитата поетеса Ваня Петкова и 10 години от нейното \"отлитане на Сириус\". Така тя казваше за края на земния си престой: \"Един ден ще отлетя на Сириус, откъдето съм дошла...\", припомня нейната дъщеря, специален кореспондент, поет, преводач Оля Ал-Ахмед. \"Близо до Първомай, в с. Езерово, се намира къщата на поетесата, където е изложена цялата й семейна история. По нейно желание аз я превърнах в Музей на нейното творчество и личност. Символичен музей... Това е просто нейният дом, нашият дом, домът на нейните наследници, които с гордост продължаваме делото й\", разказва Оля Ал-Ахмед. Поетичната вечер е първата проява за тази година в памет на поетесата. Едно малко и скромно начало, което ще бъде последвано с голям концерт през есента в столицата. Проявата, инициирана от Образцовото народно читалище \"Св. св. Кирил и Методий\" и община Първомай - организатори на 47-ите Майски културни тържества в града, е на 20 май от 18.30 ч. в Ритуалната зала. Тя ще премине под наслов \"Аз съм Сириус\", ще бъде открита и изложба на внука на поетесата Джоузеф Ал-Ахмед.", "date": "2019.05.17", "title": "Поетична вечер в Първомай, посветена на Ваня Петкова"}
{"url": "https://duma.bg/doza-shtastie-shte-zavladee-golemiya-ekran-u-nas-ot-8-noemvri-n191960", "text": "Първият, но изключително искрен пълнометражен филм на Яна Титова, посветен на търсенето на щастието, ще има своята официална премиера по кината у нас на 8 ноември, научи ДУМА от Нина Корнилева. Завладяващата истинска история за зависимостта, която стои в основата на лентата \"Доза щастие\", дава проникновен и същевременно вдъхновяващ поглед към личните битки на младо момиче и изпитанията, с които силата на волята се сблъсква отново и отново. Още началните кадри от официалния трейлър на \"Доза щастие\" се открояват със своята различна филмова атмосфера и собствен кинематографски почерк. Към вече обявения актьорски състав, в който влизат любими имена на безспорни млади таланти като Александър Алексиев и Димитър Николов, се добавят още някои от най-любопитните и многопластови артисти у нас.  Режисьорката Яна Титова не се ограничава в творческите провокации и поверява главната роля в продукцията на завършилата актьорско майсторство в Лондон Валентина Каролева, която приема предизвикателството и се превъплъщава в ролята на своята майка Весела Тотева. Към подбора от таланти се присъединява магнетичният Иван Бърнев, познат от емблематични роли в киното и театъра. Зрителите ще видят и Ирмена Чичикова с нейното завладяващо присъствие, което й донася театралната награда \"Икар\" и множество роли в български и чуждестранни продукции, сред които \"Не ме докосвай\" (спечелил \"Златна мечка\" на Берлинале 2018). Ролята на сестрата на Весела играе Лидия Инджова, позната от сериалите \"Недадените\" и \"Дяволското гърло\" и получила световно признание благодарение на факта, че белгийската продукция \"Зов за помощ\" с нейно участие беше номинирана за \"Оскар\" за най-добър късометражен филм на тазгодишната сесия на академията. За нелеката задача да изиграят майката и бащата на Весела в \"Доза щастие\" са избрани любими актьори от малкия екран и сцената - Силвия Лулчева и Васил Бинев, които умело допринасят за силното и дълбоко емоционално въздействие. Към екипа от обичани артисти се добавя и носителката на \"Икар\" за цялостно творчество Илка Зафирова с нейното емблематично и незаменимо присъствие. Силно се отличава операторската работа на Мартин Балкански, снимал редица български и международни продукции и допринесъл за впечатляващата и завладяваща атмосфера на първите официални кадри от вдъхновяващата и красива история на \"Доза щастие\". Сценарият на филма е дело на Яна Титова и е създаден въз основа на книгата на Весела Тотева \"Падение и спасение\". Продуценти са bTV Studios и NO BLINK Studio в лицето на Александър Алексиев и Николай Стоичков.", "date": "2019.05.17", "title": "\"Доза щастие\" ще завладее големия екран у нас от 8 ноември"}
{"url": "https://duma.bg/sofiyskata-opera-pochita-dvama-imeniti-muzikanti-n191956", "text": "Стогодишнините от рождението на двама именити творци ще бъдат отбелязани на 18 май от 11 ч. в централното фоайе на партера на Софийската опера и балет, съобщават от културната институция. Димитър Петков (4 май 1919 - 20 декември 1997) е композитор песенник, автор на повече от 1000 песни, на музикално-сценични произведения; оратории, многочастни и едночастни кантати и сюити; на камерни пиеси и др. Завършва Музикалната академия с композиция при проф. В. Стоянов и дирижиране при проф. Ас. Димитров. Специализирал е в Московската консерватория при А. Хачатурян и С. Скребков. Общо 12 години е бил директор на Националната опера (1954-1962; 1975-1978), един от инициаторите за провеждането на Международния конкурс за млади оперни певци. Бил е председател на Съюза на българските композитори (1972-1980). Почетен гражданин е на родния си град Смолян и на други градове. Руслан Райчев (5 май 1919 - 9 януари 2006) в блестящата си кариера е изградил огромен оперен, симфоничен и хоров репертоар. Има над 140 оперни, оперетни и балетни премиери и близо 2000 симфонични концерта. Дирижирал е турнетата в чужбина на Софийската опера, Пловдивската филхармония, Националния музикален театър, на който бе дългогодишен главен диригент. Има индивидуални гостувания като гост-диригент в цял свят.", "date": "2019.05.17", "title": "Софийската опера почита двама именити музиканти"}
{"url": "https://duma.bg/biografichen-film-za-leonardo-s-premiera-v-iskiya-n191961", "text": "Иския глобал филм и мюзик фест, който събира знаменитости от световната филмова и музикална сцена, ще се състои за 17-и пореден път в красивия пристанищен град Иския в Италия от 14 до 21 юли, научи ДУМА от Мартин Райков от PR Agency IGM, медиен партньор на форума. В почетния борд на фестивала и тази година присъстват имената на Дарина Павлова, продуцента Ави Лърнър, Черил Буун Исаак - шеф на отдела за \"Връзки с обществеността\" на Академията за филмови изкуства и науки (AMPAS), известна с годишните награди \"Оскар\", холивудския продуцент Марк Кантън, който има във филмографията си почти 400 игрални филма (\"300\", \"Хрониките на Спайдъруин\", \"Невъзможно бягство\", \"Война на боговете\"), както и италианската филмова легенда Франко Неро. Шеф на фестивалното жури в Иския тази година ще е сценаристът, режисьор и продуцент Стивън Зайлиан. Той е носител на \"Оскар\" за адаптиран сценарий за \"Списъкът на Шиндлер\" през 1994 г. Три пъти е бил номиниран за престижната статуетка за филмите \"Пробуждане\", \"Бандите на Ню Йорк\" и \"Кешбол\". Един от най-търсените писатели в Холивуд написа сценария и за дългоочаквания филм на Мартин Скорсезе \"Ирландецът\", който предстои да излезе в онлайн платформата Netflix, а главните роли изпълняват Робърт де Ниро, Ал Пачино и Джо Пеши. Зайлиан създаде и хитовия сериал на HBO \"Злокобна нощ\", който му донесе три номинации за наградите \"Еми\". В момента работи по нов тв сериал на Showtime, базиран на криминалните новели за Мистър Рипли, дело на световноизвестната писателка Патриша Хайсмит. Автор и режисьор е и на историческата драма на Amazon \"Кортес\", продуцирана от Стивън Спилбърг. Минисериалът, чиято премиера предстои, разказва историята на испанския конкистадор Ернан Кортес, оглавявал експедиция в началото на XVI век, унищожила държавата на ацтеките и поставила голяма част от Мексико във властта на Испания. В кожата на испанския завоевател влиза Хавиер Бардем. Още една голяма филмова премиера предстои край бреговете на Неапол. Биографичната лента \"Amazing Leonardo\", посветена на 500-годишнината от смъртта на Леонардо да Винчи, ще направи своята европейска премиера в Иския. Италианският актьор Лука Арджентеро влиза в ролята на Леонардо, а Сесилия Галериани (която е изобразена от Да Винчи в една от най-известните му картини \"Дамата с хермелина\") е изиграна от 22-годишната актриса Анджела Фонтана. Филмът на мексиканския режисьор Хесус Гарсес Ламберт отвежда зрителите на пътешествие, за да разкрие неизвестни досега тайни за живота на великия учен и изобретател. Ламберт е автор и на документалния филм за художника Караваджо (Caravaggio: The Soul and the Blood), който миналата година спечели италианския \"Златен глобус\". Още един арт филм ще бъде показан на предстоящия форум - документалната лента \"Michelangelo - Endless\", посветена на италиански ренесансов скулптор, художник, поет и архитект Микеланджело Буонароти. \"През последните 16 години фестивалът в Иския придоби репутацията на форум, в който среща си дават най-големите таланти, които притежават способността да идентифицират приоритетите на киноиндустрията. Тази година погледът на всички ще бъде обърнат и към темата за човешките права\", заяви в изявление за медиите президентът на Иския глобал филм и мюзик фест Паскал Вичедомини. Организаторите заявиха, че по време на фестивала в Кан ще бъдат обявени програмата, филмовите премиери, както и звездите, които през юли ще акостират край Капри по време на Иския глобал филм и мюзик фест.", "date": "2019.05.17", "title": "Биографичен филм за Леонардо с премиера в Иския "}
{"url": "https://duma.bg/bond-praznuva-20-godini-s-kontsert-vav-varna-n191962", "text": "Най-успешният дамски струнен квартет за всички времена \"Бонд\" ще зарадва варненци с концерт в Летния театър по случай 20-годишния си юбилей на сцена. На 12 юли от 21 ч. в Летния театър в морската столица Таня Дейвис (първа цигулка), Еос Чатър (втора цигулка), Елспет Хенсън (виола) и Гай-И Уестерхоф (чело) ще представят спиращ дъха спектакъл, подготвен специално за ключовата годишнина, в който е събрано всичко най-добро от великолепното им творчество. Момичетата ще изпълнят и двете си нови композиции, чиято премиера се състоя в София на концерта им през март т.г. Ден преди това, на 11 юли от 20.30 ч., ще зарадват публиката в Летния театър в Бургас. Дамите от квартета пристигат по покана на \"ZAPP Entertainment\". От раждането на групата през 2000 г. тя привлича огромно внимание заради нечуваните до онзи момент интерпретации на класика, примесена със съвременна поп и денс музика. Оттогава момичетата се превръщат в емблема и пионери на кросоувър течението. С реализирани милионни продажби \"Бонд\" си спечелва титлата на най-успешния и добре продаван струнен квартет за всички времена.", "date": "2019.05.17", "title": "\"Бонд\" празнува 20 години с концерт във Варна"}
{"url": "https://duma.bg/energetitsi-lazha-e-che-tokat-na-borsata-e-po-skap-ot-tozi-v-es-n191944", "text": "Цената на енергията на Българската енергийна борса не е по-висока спрямо цените на енергията в Европейския съюз, съобщиха от Националната федерация на енергетиците към КНСБ, федерация \"Енергетика\" при КТ \"Подкрепа\", Независимата синдикална федерация на енергетиците в България към КНСБ. Трите организации са изпратили писмо до премиера Бойко Борисов, вицепремиера Томислав Дончев и министъра на енергетиката Теменужка Петкова. В последните месеци работодателските организации - АИКБ, БСК, БТПП и КРИБ, периодично правят изявления по медиите и излизат с отворени писма относно повишение на цените на електрическата енергия на платформата \"Ден напред\" на БНЕБ. Според енергетиците прави впечатление, че избирателно се анализират само високите ценови нива, които неминуемо съществуват при всяка една борсова търговия, и се мълчи за периодите на постигнати ниски цени.  Твърдението, че цените на БНЕБ са по-високи от цените на борсите в \"целия Европейски съюз\", не отговаря на истината, пишат от бранша.", "date": "2019.05.17", "title": "Енергетици:   Лъжа е, че токът на борсата е по-скъп от този в ЕС"}
{"url": "https://duma.bg/kratki-novini-n191948", "text": "Мощният антитръстов орган на ЕС наложи глоба на пет големи банки за тайни споразумения на огромния валутен пазар. Еврокомисията глоби Barclays, Royal Bank of Scotland, Citigroup, JPMorgan и японската банка MUFG на обща стойност 1,07 млрд. евро, след като установи, че те са се споразумели да определят обменните курсове чрез чат стаи, се казва в изявление. Представители на президента на Венецуела Николас Мадуро и опозиционния лидер Хуан Гуайдо са провели преговори в Осло за разрешаване на острата политическа криза в страната. Не се разкриват детайли за преговорите, а точното място на тяхното провеждане е засекретено. Източниците на NRK твърдят, че това е втора среща между страните в Осло. Средно училище в Охайо е затворено, след като властите са открили радиоактивно замърсяване. Детектор е открил обогатен уран и нептуний-237 в средното училище Зан в Пикетон, Южен Охайо. Близката ядрена централа обогатявала уран за оръжия за Министерството на енергетиката до закриването й през 2001 г. Гръцките държавни болници стачкуваха вчера. Здравните заведения приемаха само спешни случаи. Синдикатите настояват за повече пари в сектора и за по-добри условия на труд. Освен това се настоява пациентите да спрат да плащат за лекарства и здравеопазване. Раздираното от въоръжени конфликти Източно Конго е връхлетяно от ново бедствие - епидемия от смъртоносната болест ебола, която вече е убила 1000 от общо 1600 заразени. Само от 15 април до 5 май са установени нови 298 случая на заразени с вируса. Повечето от досегашните жертви на болестта са жени и деца. Броят на засегнатите е вторият по големина досега в историята.", "date": "2019.05.17", "title": "Кратки новини"}
{"url": "https://duma.bg/zhenite-po-redovno-plashtat-borchovete-si-ot-mazhete-n191945", "text": "Дама на 30 години, жител на средно голям град - Панагюрище, Пазарджик или Кърджали, с размер на задължението до 10 000 лв. Това е най-масовият профил на длъжниците, които плащат редовно просрочените си задължения, показва проучване на Агенцията за събиране на вземания (АСВ). Проучването е направено въз основа на данните от над 400 000 задължения на физически лица за периода 1 януари 2018 - 1 април 2019 г. Доскоро най-масовата група добри платци са били на възраст 50-60 години, към момента тя се измества към по-младите - на 25-29 години. Вътрешното проучване на АСВ показва запазване на тенденцията жените да са по-дисциплинирани финансово от мъжете - те са с около 30% по-редовни в обслужването на дълговете си в сравнение с мъжете. Следващата най-добра група потребители, погасяващи своите задължения, остават хората в пенсионна възраст и по-специално групата между 69 и 72 години. По-възрастните като цяло задлъжняват много по-рядко и при тях е малка вероятността изобщо да изпаднат в просрочие. Статистиката на АСВ сочи, че има по-голяма вероятност за редовно плащане, ако длъжникът е от средно големите населени места или градовете с жители между 10-50 000 души. \"Добрите платци\" преобладават в градовете Панагюрище, Пазарджик и Кърджали, а от големите градове на първо място е Пловдив. Вторият по големина град в България и като цяло Южен Централен регион надминават сериозно София като местоживеене на \"добрия платец\". В другата крайност стоят места като Луковит, Кнежа, Берковица, Видин, Добрич, Бяла Слатина, Провадия.", "date": "2019.05.17", "title": "Жените по-редовно плащат борчовете си от мъжете "}
{"url": "https://duma.bg/predizborno-otlagat-tol-sistemata-n191946", "text": "След заплахи от транспортния бранш за протести предизборно ГЕРБ отложиха започването на тестовете за тол системата. Това стана ясно вчера след среща на бранша при премиера Бойко Борисов с участието и на регионалния министър Петя Аврамова, на заместника й, отговорен за въвеждането на тол системата, Николай Нанков и на министъра на финансите Владислав Горанов. Реалното тестване на тол системата ще започне от 16 август. За период от три месеца обаче от транспортните средства няма да бъдат събирани такси. Евентуално от 16 ноември платеното преминаване за автомобилите над 3,5 тона трябва да заработи изцяло. Така най-рано от ноември след местните избори ще започне да се плаща за изминато разстояние от тировете. Към момента няма постигната договореност за обхвата на платените пътища и тарифите. Преговорите по тези въпроси ще продължат. Окончателният размер на таксите ще бъде определен, след като бъде измерен реалният трафик на тирове над 3,5 тона след 3 месеца тестов период, съобщи Магдалена Милтенова от Конфедерацията на автобусните превозвачи.  Регионалният министър Петя Аврамова заяви, че са възможни компромиси на пътната мрежа, обхваната от тол системата. В края на месеца МРРБ ще свика консултативен съвет, на който да се обсъдят и новите предложения. В бъдещите разговори ще коментираме всеки един път. Мрежата ни в България е различна, ще представим карта на пътищата с нулева ставка от общо 10 800 км, посочи Аврамова. Всички сме \"за\" въвеждането на тол системата, каза Аврамова след срещата. По думите й държавата и бизнесът се обединили от 16 август да започнат тестове в реално време. По предложение на бранша фирмите сами ще монтират бордови устройства на всичките си автомобили, за да се видят реалното движение, изминатите километри и трафикът, както и колко е транзитът. Това ще става без заплащане на тол такси. \"От 16 август трябва да събираме тол такси, ще се наложи промяна в закона. Окончателният размер на таксите ще се вземе като решение след това\", допълни Аврамова. По думите й до ноември трябва да са приключили всички тестове и системата да бъде въведена в експлоатация. \"Медиапул\" огласи, че в съобщение до сайта от новия национален доставчик за събиране на пътни такси \"Телетол\" са обявили намерения да разбият монопола при продажбата на електронни винетки и да отворят системата за всеки, който иска да ги продава. Николай Нанков съобщи, че трета компания е кандидатствала за национален доставчик на услугата за събиране на пътни такси у нас. Липсата на публичност при избора на доставчик стана повод за множество спекулации. За първия доставчик на услугата - \"Интелигентни Трафик Системи\" ЕАД, се разбра покрай хаоса с продажбата на електронни винетки в началото на годината. Вторият доставчик - \"Телетол\", пък бе обявен в кратко съобщение на Националното тол управление. Договорът с новия доставчик е подписан с АПИ на 14 май, но ще влезе в сила при доказване на функционална и оперативна съвместимост.", "date": "2019.05.17", "title": "Предизборно отлагат тол системата"}
{"url": "https://duma.bg/razhodite-ryazko-izprevarvat-dohodite-u-nas-n191947", "text": "Общите доходи на българските домакинства са нараснали през първото тримесечие на настоящата година, но ръстът на техните общи разходи е по-голям, показва проучване на НСИ. Общият доход средно на лице от домакинство е нараснал през периода януари - март 2019 г. с 8 % спрямо същото тримесечие на 2018-а, достигайки 1519 лева, но увеличението на общите разходи е с 11% до 1403 лева. Най-висок относителен дял през първото тримесечие имат доходите от работна заплата (57,6%), следвани от доходите от пенсии (27,9%) и тези от самостоятелна заетост (6,4%). Спрямо първото тримесечие на предходната година относителният дял на дохода от работна заплата се увеличава с 1,3%, а този от пенсии - с 0,9%, докато делът на дохода извън работната заплата намалява с 0,7%. В номинално изражение доходите от работна заплата нарастват до 874 лева от 792 лева година по-рано (повишение с 10,4%), доходите от пенсии се увеличават до 424 от 380 лева (повишение с 11,5%), докато тези от самостоятелна заетост се увеличават от 94 на 96 лева (повишение с 2,3%), а доходите от социални обезщетения и помощи намаляват от 41 на 35 лева (понижение с 14,3%). В същото време общите разходи средно на лице от домакинство се увеличават през периода януари - март 2019 г. с 11% спрямо година по-рано, достигайки 1403 лева. Най-голям относителен дял през първото тримесечие заемат разходите за храна (30,2%), следвани от тези за жилище (18,2%), за данъци и социални осигуровки (14,0%) и за транспорт и съобщения (12,1%). Спрямо година по-рано разходите за храна и безалкохолни напитки като абсолютна стойност нарастват с 10,2% (от 384 на 423 лева), за здравеопазване - с 12,0% (от 75 на 84 лева), а тези за жилища се увеличават с 9,4% (от 233 на 255 лева). Увеличение с 13,3% на годишна база бележат разходите за транспорт и съобщения (от 150 на 170 лева), за алкохолни напитки и цигари - с 9,9% (от 53 на 59 лева), за свободно време, културен отдих и образование - с 15,0% (от 43 на 49 лева) и за данъци и социални осигуровки - с 10,2% (от 177 на 196 лева).", "date": "2019.05.17", "title": "Разходите рязко изпреварват доходите у нас  "}
{"url": "https://duma.bg/katar-uvelichava-voennite-porachki-n191938", "text": "Съединените щати ще продадат на Катар допълнителни 24 щурмови вертолета АН-64Е \"Апач Гардиан\". Съответното уведомление е било изпратено до Конгреса, а продажбата е била одобрена от Държавния департамент. Стойността на договора е на стойност 3 млрд. долара. В момента САЩ изпълняват договор от 2016 г., по силата на който трябва да предоставят на богатото емирство 24 \"Апач\"-а, първият от които бе предаден на катарските ВВС на церемония, провела се на 14 март т. г. завод на \"Боинг\" в щата Аризона. Доставката на последния от тази поръчка \"Апач\" трябва да приключи през 2020 г. Този договор бе на стойност 2,7 млрд. долара. Половината от доставяните хеликоптери трябва да бъдат оборудвани с радиолокационна станция \"Лонгбоу\", разположени над носещия винт.  В рамките на новата поръчка освен вертолетите ще бъдат доставени и осем бордови РЛС \"Лонгбоу\", като с тях ще бъде оборудван всеки трети вертолет, и 2500 управляеми ракети \"Хелфайър\". Доставките трябва да започнат 48 месеца след подписването на съответното междуправителствено споразумение, което още не се е състояло.  По-рано, през януари, Катар подписа и споразумение с Турското управление на отбранителната промишленост за намерението си да закупи бойни вертолетни Т-129 \"Атак\", произведени от компанията \"Тюркиш Аероспейс Индъстриз\". Бройката на планираните за закупуване Т129 не се съобщава, коментира блогът за военна информация bmpd.livejournal.  През последните години Катар сключи редица скъпоструващи договори за покупка на най-модерна военна техника. Само съвременните изтребители достигат бройката от 96 поръчани в три страни машини. Сред тях са 36 френски \"Рафал\", 36 американски F-15QA и 24 произведени във Великобритания \"Еврофайтър\"-и, които вървят в комплект с девет учебно-бойни машини \"Хоук\". Освен това Катар направи големи поръчки за покупка на модерна бронетанкова техника в Германия и Франция, а в Италия се строи цял флот за миниатюрното емирство, който включва четири корвета, два патрулни кораба и един десантен кораб-док. Всичко това на стойност 5 млрд. долара. ", "date": "2019.05.17", "title": "Катар увеличава военните поръчки"}
{"url": "https://duma.bg/sasht-se-vaorazhavat-s-norvezhki-raketi-n191937", "text": "Американската корпорация \"Рейтиън\" е получила договор от Корпуса на морската пехота за създаването на мобилен брегови противокорабен комплекс, в който да бъдат използвани ракетите NSM на норвежката фирма \"Конгсберг\". Така норвежката ракета излезе победител от обявения през януари миналата година конкурс за създаването на брегови противокорабен комплекс. Първите му изпитания трябва да се проведат през 2020 г. Полша вече има наземен противокорабен комплекс с ракетата NSM. Със същата норвежка ракета ще бъдат въоръжени и корабите за брегова отбрана на САЩ от типа LCS.  През юли миналата година армията на САЩ вече е изпробвала по време на учения NSM. Тогава ракетата е изстреляна от четириконтейнерна установка, монтирана на шаси \"Ошкош\". Ракетата е поразила успешно мишена на 116 км в морето. Ракетата NSM е разработена в Норвегия през 2012 г. Първите опити на САЩ с нея датират още от септември 2014 г., когато пробни стрелби с нея са извършени от борда на кораба LCS \"Коронадо\". Според договора с \"Рейтиън\" ракетите ще се доставят в разглобен вид от Норвегия и ще сглобяват в САЩ, а пусковата установка ще се произвежда изцяло на американска земя.", "date": "2019.05.17", "title": "САЩ се въоръжават с норвежки ракети"}
{"url": "https://duma.bg/vei-proizvoditelite-plashat-s-grazhdansko-nepodchinenie-n191939", "text": "Собствениците на електроцентрали за производство на енергия от възобновяеми енергийни източници (ВЕИ) обмислят да запалят неработеща фотоволтаична централа в знак на протест срещу Закона за енергетиката, заяви пред Блумбърг тв България Тихомир Тошев от Съюза на европейските производители на зелена енергия. Според него въпросните производители у нас планират гражданско неподчинение, което ще се прояви още преди европейските парламентарни избори. Преди ден те протестираха в София. \"Собствениците на малки ВЕИ централи у нас настояват за спазването на Закона за енергетиката от енергийния министър Теменужка Петкова и цялото министерство, както и от Комисията за енергийно и водно регулиране в лицето на нейния председател Иван Иванов\", заяви Тошев. Той посочи, че поради незачитането на законовите регламенти и проблемът с честите промени на изкупната цена на електроенергията през последните години са фалирали около 50 малки ВЕИ централи от сдружението, което той представлява.", "date": "2019.05.17", "title": "ВЕИ производителите плашат с гражданско неподчинение"}
{"url": "https://duma.bg/parlamentat-ulesni-stroitelstvoto-na-magistrali-n191940", "text": "Депутатите улесниха строителството на магистрали и индустриални зони, като приеха на второ четене промените в Закона за държавната собственост. С тях беше дадена възможност за предварително изпълнение на отчуждаването на имоти за държавни нужди. Отчужденията на имотите, което е отговорност на държавата, е една от причините за забавяне на строителството на големи инфраструктурни проекти. Другите са обжалването на обществените поръчки за избор на изпълнители и екооценките. Сега депутатите дадоха възможност в 7-дневен срок от постъпване на искането за отчуждаване съдът да допусне предварително изпълнение, когато това се налага, за да се защитят особено важни държавни или обществени интереси при реализирането и изграждането на значими национални обекти и обекти с национално значение. Това ще е възможно, ако имотът не е единствено жилище на собственика. Други условия са да е налице влязъл в сила подробен устройствен план, с който имотът е отреден за изграждане на национален обект, и определеното обезщетение да е внесено по сметка на правоимащите лица или по сметка на областния управител. Запазва се възможността за въвод на инвеститора във владение на имота и за получаването на разрешение за строеж, като се предвижда при допускане на предварителното изпълнение съдът да определи и парична гаранция в размер на една трета от размера на внесеното от инвеститора обезщетение.", "date": "2019.05.17", "title": "Парламентът улесни строителството на магистрали"}
{"url": "https://duma.bg/sas-114-mln-lv-api-shte-remontira-126-km-patishta-n191941", "text": "Агенция \"Пътна инфраструктура\" пуска обществена поръчка за избор на изпълнители при рехабилитацията на 126 км второкласни и третокласни пътища. Прогнозната стойност на търга е над 95 млн. лв. без ДДС. С ДДС сумата става 114 млн. лева. Поръчката е разделена на шест обособени позиции. Първата е части от пътя Поликраище - Елена - Сливен с обща дължина 26,991 км, индикативната стойност е 23 170 000 лв. без ДДС. Следва част от пътя Русе - Кубрат с дължина 21,520 км на стойност 19 150 000 лв. без ДДС. Другата позиция е част от същия път с дължина 25,221 км и е на стойност 18 610 000 лв. без ДДС. Следват части от пътя Полски градец - Тополовград - с. Устрем с обща дължина 23,410 км. Индикативната стойност е 16 110 000 лв. без ДДС. Другата позиция е част от пътя Каблешково - Межден с обща дължина 9,565 км на стойност 5 410 000 лв. без ДДС. Последната позиция е за части от пътя Варна - Белослав - Разделна - Падина - Житница с обща дължина 18,838 км на стойност 12 810 000 лв. без ДДС. Пътната агенция уточнява, че проектите ще кандидатстват за финансиране по Оперативна програма \"Региони в растеж 2014-2020 г.\", при спестен финансов ресурс по програмата. Офертите ще се приемат до 13 юни, срокът за изпълнение на строителните дейности е 10 месеца.", "date": "2019.05.17", "title": " Със 114 млн. лв. АПИ ще ремонтира 126 км пътища"}
{"url": "https://duma.bg/molya-izberete-nashiya-kandidat-n191954", "text": "Дойдоха да ме агитират. - Моля те, гласувай за нашия кандидат. Той на всяка цена трябва да спечели изборите, той е нов човек и истински радетел на прогреса! - Той - попитах - какво е учил, за какво е готов? Агитаторите се спогледаха и запристъпваха от крак на крак. - Виж, сега - рекоха - той не е учил, образоването не му е силната страна на него. - Значи - викам им - предлагате да отида и да гласувам за неуки хора, така ли? Че какво ще прави такъв във властта? - Той - викат - е природно надарен. Разбира нещата правилно и под нашето ръководство прави каквото трябва. - Добре - викам им - къде е живял този човек досега, известен ли е, от чужбина ли идва? Онези пак се спогледаха. - Него - казват - в чужбина не го пускат. Има черен печат и забрана да излиза от нашата страна. - Хубава работа - рекох, - сега ще кажете, че и в затвора е бил! - Две години - признаха агитаторите. - Ама оттам излезе нов човек. И ако сега хората гласуват за него и го изберат, той... - Вие - викам им - съвсем го ударихте през просото. На следващите избори ще започнете да предлагате куцо и сакато, така ли? - Виж - казват ми, - обещали сме му на човека, не може да го излъжем и да турим друг вместо него в списъка. - Глупости - рекох им, - вие живеете от неизпълнени обещания. Нас ни будалкате както си искате и окото ви не трепва. Кога ще спрете да ни мамите? Мълчание. - Всеки път - продължавам аз - идвате, отваряте торбата с лъжите и започвате да ни заливате с мед, масло и шербет! Само и само да пуснем вашата бюлетина, а после ни забравяте. Качвате се на каруцата на властта и препускате напред. Подминавате ни. Подритвате ни. Не ни чувате, не ни виждате. Докато не дойде пак датата на новия избор. Те си мълчаха. - И - викам им - имате нахалството да идвате и да молите да гласуваме за разни неуки растения, предлагате ни да изберем  вятър и мъгла. Нямате ли читави кандидати в тези избори? Агитаторите се оживиха. - Имаме, много свестни хора имаме. Ама те не щат да участват, щото им писна да гледат и да слушат как се купуват гласове, как се фалшифицират избори. Те са много свестни хора, ама не искат после да тънат в лъжи и несгоди от морален характер. Гласувай за нас. Нашите кандидати са златни. А имаме и други елементи в листата ни. - Няма - рекох им - да ви гласувам. И спрете да лъжете, че някой краде от гласовете. Напротив, имате повече гласове, отколкото са гласували. Онези нищо не рекоха.", "date": "2019.05.17", "title": "МОЛЯ, ИЗБЕРЕТЕ НАШИЯ КАНДИДАТ"}
{"url": "https://duma.bg/nova-sistema-shte-sledi-za-izmami-s-dds-v-es-n191942", "text": "Нова система ще следи за измами с ДДС в ЕС. Тя ще даде възможност на държавите членки своевременно да обменят данни за ДДС и да ги обработват съвместно, което ще ускори процеса на разкриване на подозрителни мрежи, съобщиха от Европейската комисия.  Дадена измама с ДДС може да се извърши буквално за секунди, затова е още по-важно държавите членки да имат инструменти, с които да могат да реагират възможно най-бързо и ефективно. Системата TNA ще осигури на данъчните органи в държавите членки бърз и лесен достъп до информация за трансгранични операции, което пък ще ускори вземането на съответни мерки, в случай че бъде заподозряна измама с ДДС.  \"Престъпните схеми за измами с ДДС понастоящем са един от най-сериозните проблеми в областта на публичните финанси. Неговото изкореняване трябва да бъде основен приоритет на правителствата от ЕС. Новият инструмент ще даде възможност на органите по-бързо да установяват подозрителни действия и да реагират своевременно. Постигането на този напредък обаче не отменя необходимостта от по-задълбочени и фундаментални реформи на системата на ДДС в ЕС, така че тя да може да се справи с мащабите на търговския обмен, осъществяван в рамките на ЕС\", заяви комисарят по икономическите и финансовите въпроси, данъчното облагане и митническия съюз Пиер Московиси.", "date": "2019.05.17", "title": "Нова система ще следи за измами с ДДС в ЕС"}
{"url": "https://duma.bg/zhandarmeriyata-pak-shte-pazi-kyustendilskite-chereshi-n191943", "text": "Въпреки щетите от лошото време се очаква сравнително добра реколта от череши, ако няма валежи и градушки. Това е обявил кметът на кюстендилското село Стенско Огнян Янев. Той и негови колеги от района са уточнили местата, където да се изкупуват черешите от селата. Това е станало на среща с представители на полицията и общинската администрация. Черешовата кампания се очаква да започне на 1 юни. Набелязани са и мерки срещу нарушения. Традиционно черешовите масиви ще бъдат охранявани и от жандармерия, обявил Янев. В момента на кюстендилския пазар все още не се предлагат местни череши. Плодовете от Петрич вървят на цени от около 5-6 лв. за килограм, станало ясно още на срещата.", "date": "2019.05.17", "title": "Жандармерията пак ще пази кюстендилските череши"}
{"url": "https://duma.bg/s-cherveni-zhartieri-na-bala-ili-abiturientski-traditsii-ot-3-kontinenta-n191981", "text": "Месеци преди уречената дата българските абитуриенти и родителите им се готвят за бала: търсят най-красивия тоалет, резервират най-хубавия ресторант, разменят си подаръци за спомен. Любопитно е обаче да се надникне в характерните за различни страни обичаи, свързани с този уникален житейски момент. В САЩ за целта се харчат доста големи суми, тъй като в страната на неограничените възможности смятат, че завършването на гимназията наистина е знаменателно събитие. И момчетата, и момичетата се обличат доста луксозно на този ден. И ако в бившите съветски републики напоследък е доста модерно на изпращането да се обличат униформи, белязали училищната епоха по времето на СССР, младите американки залитат по друга мода и си слагат роклите от бала на майките и дори на бабите си. Също така се стремят да вземат под наем лимузина или друга луксозна кола, за да стигнат до мястото на бала. Прието е на тържественото парти да се ходи с кавалер или с дама. А в края на вечерта се избират кралят и кралицата на събитието. След официалната част празнуването се пренася в ресторанти и хотели, където абитуриентите купонясват до малките часове на нощта. Трябва да се отбележи обаче, че проявата е изцяло безалкохолна: употребата на високоградусни питиета в Америка е разрешена след 21-годишна възраст. Празнуването на завършването на училището в Германия неформално започва още преди матурите. Абитуриентите често (добронамерено) се шегуват с преподавателите си, идват на уроците със странни, почти карнавални костюми и по всякакъв начин гледат в последните учебни дни да се забавляват максимално. След зрелостните изпити се организира и официалната част по сбогуването с даскалото, включваща тържествена вечеря и парти. Купонът е изискан и на него присъстват не само учителите и децата, но и техните семейства, включително баби и дядовци, като се смята за проява на лош вкус да не се поканят най-възрастните членове на фамилията. Краят на средното образование в Страната на изгряващото слънце се отбелязва доста скромно. Изпращането обикновено се провежда в голямата зала на гимназията, като учениците са облечени във всекидневната си униформа. След връчването на дипломите класът продължава сбогуването в някое кафене, като дори не е задължително всички да са на едно и също място. Някои японци дори предпочитат да се приберат вкъщи и да празнуват в тесен кръг с най-близките си. Интересна е традицията между влюбените ученици: като символ на чувствата си момчето подарява на момичето второто копче от сакото си. Именно него, защото то се намира най-близко до сърцето на романтичния юноша... Необичайна традиция съществува в Китай. За да се отърват от болезнените спомени за тежките матури, абитуриентите в Поднебесната империя изхвърлят от прозорците всичко, свързано с училището: книги, тетрадки, дневници и дори химикалки и моливи. В Полша балът се организира 100 дни преди официалното завършване на училището. Празненството се нарича Studniowka и за церемонията се избира голяма шикозна зала. Момчетата обличат костюм и смокинг, а девойките залагат на елегантни рокли, като задължителен елемент на тоалета им са червените жартиери. Тържеството започва с полонез, като началото на танца се дава от директора на учебното заведение в дует с някой от зрелостниците. Колкото и да е странно на пръв поглед, но студените норвежци са най-горещите абитуриенти. Честванията по отбелязването на края на школото започват в нощта на 1 май и продължават цели 17 дни, когато се отбелязва празникът на конституцията на страната. През това време зрелостниците се разхождат по улиците на градовете в специална униформа, която обикновено се състои от шапка, тениска и суичър с емблемата на училището. Върху някой от тези аксесоари съучениците обикновено си пишат забавни послания, смешни фрази, изречени в школото, и различни пожелания. Добре е да се спомене и фактът, че всички празненства по завършването децата организират самостоятелно, преподавателският състав и родителите нямат никакво отношение към дългото парти.", "date": "2019.05.17", "title": "С червени жартиери на бала, или абитуриентски традиции от 3 континента"}
{"url": "https://duma.bg/na-9-may-pokazaha-protivodiversionniya-tayfun-n191936", "text": "Три бойни противодиверсионни машини (БПДМ) \"Тайфун-М\" от 42-ра Тагилска дивизия на Ракетните войски със стратегическо предназначение (РВСП) за пръв път са били показани на Парада на победата, който се проведе на 9 май в Нижни Тагил. Това съобщи в блога си \"Гур хан\" известният военен експерт Алексей Хлопотов.  \"Тайфун-М\" е уникална по своето предназначение бронирана машина, разработена в периода 2007-2012 г. на базата на БТР-82. Тя охранява мобилните пускови установки на РВСП по време на марш и разгръщане, разузнава позиционните райони, които ще бъдат заети от мобилните ракетни комплекси с ядрени бойни глави. Възможностите й за разузнаване са в радиолокационния, оптическия и инфрачервения диапазон на вълните. Сред разузнавателните средства са и два безпилотни апарата \"Елерон-3СВ\" с радиус на действие 25 км. По неофициални данни, пише Хлопотов, всяка БПДМ носи по два такива апарата в разглобен вид и един комплект спомагателно оборудване. Влизащата в оборудването радиолокационна станция и оптико-електронната система с топловизор могат да открият бронирана техника на разстояние до 6 км и изправен човек до 3 км.  БПДМ може да се бори и с диверсионно-разузнавателните групи на противника, като за целта разполага с дистанционно управляем модул със 7,62-мм картечница ПКТМ.  \"Тайфун-М\" е с габаритите на базовия БТР. Масата й надхвърля 14 т. Дизеловият двигател КамАЗ позволява да развива скорост до 80 км/ч по шосе и да изминава с едно зареждане до 700 км. Екипажът е от трима души и шестима десантчици. ", "date": "2019.05.17", "title": "На 9 май показаха противодиверсионния \"Тайфун\""}
{"url": "https://duma.bg/pardon-n191952", "text": "Зоран ПОПОВИЧ Оказахме се пред пропаст, което опроверга мнението, че нашият път не води доникъде. Колко дедовци има човек, на който: 1. Единият дедо е убит от комунистите; 2. Другият дедо се е бил срещу фашистите; 3. Третият дедо е бил партизанин; 4. Четвъртият дедо е бил от Никола Петков; 5. Петият дедо е бил американец; 6. Шестият дедо е бил руснак; 7. Седмият дедо е бил футболист и се е бил срещу гърците; 8. Осмият дедо е бил космонавт; 9. Деветият дедо е бил лекоатлет; 10. Десетият дедо не го помни. Не човек, а Дедовата ръкавичка, начи! Калин КАЛИНОВ До вчера народонаселението оцеляло  преживяваше някак си криво-ляво.  Днес еврооптимистите ни обещават гръмогласно:  - От утре ще живеете криво-дясно! У нас няма информационна завеса.  Това го нямаше и преди.  Питате престъпниците къде са?  Между нас са. Е, и!?... - Докторе, а не може ли да си хапвам поне малко сланинка?... - Каква сланинка?! - Добре де, в бъдеще... - В кое бъдеще?! Политик, който трепери за народа си, със сигурност има паркинсон Когато ми звъни някой непознат номер, обикновено вдигам  и с шепот казвам: \"Готова е работата, но тука има кръв навсякъде!\"  После не смеят да звънят...", "date": "2019.05.17", "title": "ПАРДОН"}
{"url": "https://duma.bg/vitsparad-n191953", "text": "Момичета, как да разберете дали имате нужда от отслабване? Ако мъжът може да ви отнесе на ръце в леглото - значи сте във форма. Ако не може - сменете най-после този слабак с нормален мъж! - Кои сме ние, че да се противопоставяме на силата и величието на Майката природа?  - Бай Ставри, стига си философствал, ами фащай лопатата и рини този шибан пясък! Чак след петия си рожден ден разбрах, че не се казвам Непипайтам. Съседката коментира: - Наистина ме вбесяват публикации на тема \"Десет грешки на жената в леглото\". Жената в леглото може да има само една грешка - не този мъж! - Прощавайте, тука ли организирате конкурса за ясновидци? - Да, но той е чак след две седмици. - Вие не ме разбрахте... Аз идвам за наградата... - Дай си телефона... - Не мога... имам си приятел... - Дреме ми какво си имаш - това е обир. Гражданин звъни в полицията: - Помощ! Обраха къщата ми! Всичко ценно ми взеха! - Може ли да направите опис на вещите, които са взели? - Да, 53 предмета! - Така ли! Какви? - Тесте карти и една отварачка! Приятелки си споделят:  - Намерих под дивана чужди прашки и сутиен и сега ме гризе отвътре на кого ли са? - Оф, ти се моли да не са на мъжа ти, че едни времена настанаха… - А моят ми говори: \"Махни се, Еми, от кухнята! Твоето място е на Малдивите!\" - Твоят? Кой твоят? - Моят вътрешен глас. Върви си една бабичка към фурнята у село и гледа бай Гошо излаза с една торбъ и вътре леб. - Мек ли а? - питала бабичката бай Гошо. - Мек е! - отвърнал той. След малко бабичката го застигнала и го залупала по главата с нейната торба с твърд леб, крещейки: - Гошо-о-о, пуст да опустееш, що ма излъга, че а мек? - Че аз от де да знам за к'во ма питаш... Жена влиза в аптеката и пита:  - Кое е по-подходящо за мъж -  валериан или валидол?  - Каква е диагнозата? - пита аптекарката.  - Ботуши за 500 лв. Един мъж пуснал обява във вестник:  Продавам жена си. В добро състояние е. Регистрация - 1973 г., обем на гърдите 2 литра, мощност - 100 децибела, пробег из магазините - 78 000 километра, цвят на купето - блондинка, фасада - ежедневно боядисвана. Поднася на завоите. Няма спирачки. В комплект е с три чифта обувки... Тук беше Иван... Тук беше Митко... Просто обикновени надписи, но защо се коркам, може би защото са от вътрешната страна на гардероба. - Изгоних жената от къщи!  - Защо?  - Отново роди дъщеря! Казах й: \"Марш навън и без син да не ми се връщаш!\" Жена към мъжа си: - Аз не ти пречих да ме слушаш досега, така че ще те помоля да не ме прекъсваш сега... - Скъпа, къде ти харесва повече? На море или на планина?  - Разбира се, че на море, скъпи, на ваканция ли ще ходим?  - Не, избирам ароматизатор за тоалетната. Пийнал мъж удря с юмрук по масата и се провиква:  - Кой командва тук?!  На вратата на стаята се показва жена му с точилка в ръка. Мъжът утихва и промърморва:  - Скъпа, аз само попитах… - Ти дразниш ли се, когато на работа някой постоянно си вре носа в твоите неща? - Не, аз съм свикнала, защото живея със свекърва си… - Твоята тъща какво работи? - Медицински работник… - Лекар ли е? - Не, пиявица. - Брато, защо си така тъжен? - Седни до мен, ще ти кажа. - Е, разказвай! - Накратко, боядисали са пейката... - Какво е истинско проклятие ли? Жена ти да избяга с най-добрия ти приятел и той да ти липсва! Проблемът на жената сутрин: - Да си направи прическа, да се гримира, да избере обувки, после да реши, че палтото не отива на дрехите й, и три пъти да се преоблече, като постоянно притичва до огледалото. Проблемът на мъжа сутрин: - Да си намери втория чорап. Във влака, в едно от купетата дреме подпийнал мъж. Срещу него седи жена, която на всичкото отгоре гледа пияницата недоброжелателно. Мъжът се събужда по едно време, внимателно се вглежда в нея и изведнъж радостно виква: - Гена! Здрасти! Откъде се взе в купето? - Вие сте се припознали. Аз не съм Гена. - Сериозно! А толкова приличаш! - На кого? - Нали вече ти казах. На крокодил. Младоженци след първата брачна нощ. Тъмно и тихо... Мацката проплаква: - Ми, как ще живеем така?! Тя и заплатата ти е малка! В аптеката: - Извинете, предлагате ли препарат за стимулиране растежа на косата. - Да, разбира се! - Дали помага? - Суперефективен! Виждате ли онзи мустакат касиер зад гишето? Това е жена ми... само се опита да отвори шишенцето със зъби. - Вие вземате подкуп! - А не, аз пари не вземам! - Но срещу вас има дело, взели сте подкуп в размер на 100 000. - Че то, това пари ли са? Жена се прибира вкъщи: - Скъпи, това е за теб. Вади от чантата бира, ядки, чипс и разни други мезета. - Любими, а ти защо не гледаш мача? Да ти приготвя ли нещо вкусно? - Много ли? - Е, не точно... бронята, фар и калник... Когато тя ме остави, се почувствах тъжен и самотен. За да превъзмогна мъката си, купих нов мотор, преспах с две жени, започнах да пия... Сега с наближаването на вечерта се опасявам, че тя много ще се ядоса, като се върне от работа. … И му говоря аз, че съм му вярна… а той мръсника клати рога и не вярва. - Мъжът ти изглежда много умен човек, сигурно всичко знае!  - Глупости! Изобщо и не подозира. В зоопарка:  - Тате, видя ли горилата как злобно ни изгледа, а?  - Тихо, тихо, сине, все още сме на касата. Между приятели - Какво пишеш?  - Днес е сватбата ми… Какво може да пиша?!  - Предсмъртно писмо? - Здравей, съседе! Извинявай, че те безпокоя, но жена ми случайно да е при теб?  Съседът се обръща и вика към апартамента си:  - Миме! Миме! Ти преди малко случайно ли дойде при мен или нарочно? Баща и син си говорят по полови въпроси.  - Кажи, сине, какви качества търсиш в жените?  - Ами… големи гърди.  - Е, а за сериозни отношения? ", "date": "2019.05.17", "title": "ВИЦПАРАД"}
