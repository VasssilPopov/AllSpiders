{"url": "https://duma.bg/uchiteli-i-direktori-rabotyat-nad-60-chasa-sedmichno-n199033", "text": "Някои от учителите и директорите преминават психологическата бариера от 60 часа работа седмично, показват многократни изследвания на синдикат \"Образование\" към КТ \"Подкрепа\". Според тях често има надвишаване на 40-часовата работна седмица в сферата на образованието. Повод за сегашното изявление от профсъюза е участието им в кампанията на конфедерацията за ограничаване на сумираното изчисляване на работното време на европейско ниво и за ограничаване на извънредния труд, който е забранен от Кодекса на труда.  За огромно съжаление системата на образованието в Република България е сектор с повишено използване на извънредния труд от педагогическите специалисти, пишат от синдиката. По информация от образователните институции директорите работят всеки ден не по-малко от 2 часа над установения работен ден от 8 часа. Това не се отчита сумарно, не се плаща или компенсира. Причината за наднорменото работно време са увеличените административни процеси, с които са натоварени образователните институции. Извънредният труд е една от причините, които отблъскват младите от учителската професия. Всички олимпиади и състезания в съответните кръгове, утвърдени от министъра на образованието, се провеждат в съботни и неделни дни, а обикновено не се плащат или компенсират. Извънреден труд се явяват и всекидневните срещи с родители, които се провеждат от 17 до 20 ч., което натоварва учителя с оставане в учебното заведение до късно. От синдиката са установили, че българските родители сами определят кога могат да се видят с учителя, а мнозина дори отказват контакт с педагогически специалисти. Новият образователен закон не е предоставил механизъм на педагогическите специалисти да задължат недобросъвестните родители. Често учители и директори разговарят с родители през нощните часове, отчитат от синдиката. Подобна е ситуацията по време на външни оценявания и матури, при които десетки хиляди учители като квестори и длъжностни лица трябва бъдат в училищата в 7 ч., което означава, че работният им ден започва в 5 ч. сутринта, но и това не се плаща или възмездява. Друг извънреден труд са дежурствата в коридора и в училищните дворове. Най-вредният ефект на извънредния труд при учителите е бърнаут синдромът, пишат в становището си браншовиците и заявяват желание да участват в подобно изследване.", "date": "2019.09.04", "title": "Учители и директори работят над 60 часа седмично"}
{"url": "https://duma.bg/federer-tova-e-momentat-na-grigor-n199050", "text": "Роджър Федерер беше разочарован след загубата си в четвъртфиналите на US Open от Григор Димитров. Швейцарецът, който е петкратен победител в турнира, получи медицински таймаут поради проблем в горната част на гърба, но отказа да се оправдае с травмата си. \"Чувствах болката през целия мач, но бях в кондиция да продължа. Просто не успях да спечеля. Това е моментът на Григор, не на моето тяло, така че всичко е окей. Такива неща се случват. Дадох най-доброто от себе си. Болката не беше достатъчно силна, за да ме откаже, просто Григор успя да довърши нещата. Борих се с всичко, което имах в запас\", каза Федерер. Той пропусна пет възможности за пробив в десетия гейм на четвъртия сет, за да изравни за 5:5, но 78-ият в света Димитров устоя на напрежението, за да вкара двубоя в решителен пети при първата си възможност. \"Имаше моменти, в които водех в резултата. Имах и шанс да се върна в четвъртия сет. Стартът на четвъртия не беше идеален, както и на петия. Изоставах, а тогава винаги е трудно. Просто съм разочарован, че всичко свърши, защото имах чувството, че играя доста добре. Пропуснах своите възможности, това е. Сега ще размишлявам няколко дни върху случилото се, но трябва да приема загубата, тя е част от играта\", добави швейцарецът. Той отрече драматичната загуба от световния №1 Новак Джокович на финала на \"Уимбълдън\" да е повлияла върху този резултат. \"Знам какво пише в медиите. Хората си мислят, че загубих, защото не съм превъзмогнал загубата си от Новак във финала. Това определено не е причината за поражението ми. Бях готов за победа, но просто не беше достатъчно. Нямам кристалната топка. Никой никога няма да разбере. Мисля, че като цяло това беше позитивен сезон. Сега съм разочарован, естествено, но ще се завърна и ще бъда в кондиция\", отговори той. запитан дали е почувствал, че е пропуснал шанс да прибави трофей от Големия шлем при липсата на Джокович, Роджър отговори, че няма намерение да слага край на сезона си. \"Лейвър Къп, Шанхай, Базел, може би Париж, Лондон. Това е графикът за сега. Не знам дали щабът ми има други идеи. Ще бъда щастлив, ако си взема малко почивка, после се върна към тренировките и да атакувам оттам\", завърши Федерер.", "date": "2019.09.04", "title": "Федерер: Това е моментът на Григор"}
{"url": "https://duma.bg/ns-utvardi-kandidat-kmetovete-na-14-oblastni-gradove-n199035", "text": "Националният съвет на БСП утвърди 161 кандидатури за кметове на общини и райони. Сред кандидатите са утвърдени юристи, инженери, лекари, учители, културни дейци и др. Одобрения получиха кандидат-кметовете на 14 областни градове. В надпреварата влизат Николай Тишев в Бургас, Георги Петков в Добрич, Здравко Милев в Кюстендил, Илия Илиев в Монтана. Доверието на ръководството на БСП получиха още Благо Солов - за Пазарджик, Станислав Владимиров - за Перник, Илиян Йончев - за Плевен. Утвърдени бяха и кандидатурите на Пенчо Милков - за Русе, Кольо Милев - за Сливен, проф. д-р Иван Върляков - за Стара Загора, Рая Матева - за Търговище, Коста Стоев - за Хасково, Венцислав Венков - за Шумен, и Катя Георгиева - за Ямбол. Гласувани бяха и кандидат-кметове за общини и райони. До 2 септември са проведени 163 общински, районни конференции и общи събрания. Кандидатите, издигнати от коалиция \"БСП за България\", са 148. Кандидат-кметовете от други партии, подкрепени от БСП, са трима. 117 от номинираните са членове на БСП. Кандидатите за кметове до 45 години са 61. С висше образование са 145 души. Жените, издигнати за кметския пост, са 26, а 33 са настоящи местни управници. Сред тях са Владимир Москов на Гоце Делчев, на Павликени - Емануил Манолов, на Каварна - Нина Ставрева, на Троян - Донка Михайлова, на Левски - Любка Александрова, на Самоков - Владимир Георгиев, на Красна - Николай Георгиев, на Асеновград - Емил Караиванов, и други.  НС отхвърли номинацията на общинската партийна организация на Апостол Апостолов за кмет на Симитли.", "date": "2019.09.04", "title": "НС утвърди кандидат-кметовете на 14 областни градове"}
{"url": "https://duma.bg/bsp-vnasya-alternativen-byudzhet-n199034", "text": "БСП ще изготви и внесе алтернативен Бюджет 2020 с акцент върху неравенствата, доходите и демографската криза. \"Това означава преизчисляване на пенсии, промени в данъчните закони, съпътстващи бюджета, помощите за младите семейства и деца, поставяне на въпроса за здравната реформа с акцент общински и държавни болници, общинско и държавно здравеопазване\", заяви в политическия си доклад пред Националния съвет председателят Корнeлия Нинова. ( )  \"Продължават да се нарушават правата на работниците. Очакваме нови протести на медицинските сестри за възнаграждения, за извънреден труд, за условия на работа. Увеличават се и неравенствата. НСИ изнесе данни за нови 90 милионери от България, а близо 2 млн. българи живеят под прага на бедност. Ще поставим тези проблеми много остро пред управляващите\", подчерта Нинова. БСП ще настоява за промени в НК и НПК като изразител на позиция по тема престъпност, чувство за справедливост и ненаказаност. \"Изборът на главен прокурор предизвиква спорове и различни мнения. Нашата позиция е да заложим принципни изменения в съдебната система, а не обсъждаме личността на кандидатите за висш пост в нея\", поясни Нинова. Социалистите внасят предложения за налагане на съдебен контрол върху актовете на главния прокурор. Според тях разделянето на ВСС на прокурорска и съдийска квота е грешка. \"Двете лобита се скараха кой да оглави модела, който те заедно измислиха и трябва да си носят отговорност за това. На дневен ред стои изключително важният и потулван въпрос за двамата български европейски прокурори. Няма правила, няма процедура, няма механизъм, по който те да бъдат избрани, и ние ще внесем нашите предложения\", отбеляза Нинова.  Освен данъчните закони и бюджета, БСП ще предложи ред и правила в харченето на държавните пари с постановления на МС без разрешение на НС. Още в началото на този сезон социалистите отново да постават въпроса за Закона за публичните финанси. \"Ще работим за реална децентрализация на местната власт и ще настояваме част от данъците, събрани от общините, да остават там и да са на разположение на жителите им. Платформата ни за местния вот и ангажиментите, с които ще излезем пред хората през октомври, ще получат реален образ чрез законодателните ни инициативи. Така ще покажем пълнота и единност на държавна политика и местна кампания, ще излъчим убедителна алтернатива на досегашното статукво\", категорична е Нинова. Лидерът на БСП обяви, че БСП ще се регистрира за местния вот утре. ", "date": "2019.09.04", "title": "БСП внася алтернативен бюджет"}
{"url": "https://duma.bg/grisho-bi-federer-i-stigna-12-final-na-us-open-n199049", "text": "Григор Димитров (№78 в света) се класира за първи път в кариерата си на 1/2-финал на Откритото първенство на САЩ. Във вълнуващ мач най-добрият ни тенисист сътвори най-голямата изненада в турнира, след като елиминира легендата Роджър Федерер (Швейц, №3) с 3:6, 6:4, 3:6, 6:4, 6:2. Българинът затвори мача на централния корт \"Артър Аш\" за 3,12 часа. Това е първи успех за Гришо над носителя на рекордните 20 титли от Големия шлем в осмия сблъсък. Досега Димитров имаше спечелени едва два сета срещу 38-годишния швейцарец. Към края на мача в Ню Йорк и физическото състояние на Маестрото не бе оптимално, но той бе сериозно обезверен от непоколебимата игра на българина от основната линия и чудесните изпълнения на сервис. Следващото препятствие пред Гришо на US Open е Даниил Медведев (Рус, №5), който е най-добре представящият се тенисист през лятото. Това обаче е най-доброто представяне на Димитров от почти 2 г., когато триумфира на финалния \"Мастърс\" на осемте най-добри през сезона през в Лондон 2017 г. Също така Григор е най-ниско класираният (на старта на турнира) 1/2-финалист в Шлема от 11 г., когато на \"Уимбълдън\" Райнер Шютлер (Гер) стигна предпоследната фаза като 94-и в света. Специално на US Open пък трябва да се върнем чак до 1991 г., за да съзрем по-ниско класиран 1/2-финалист - това е легендата Джими Конърс (САЩ), който по това време е извън топ 100 и е 39-годишен, като участва с \"уайлд кард\". С представянето си досега Гришо заслужи 960 000 долара от наградния фонд и 710 т., с които ще прогресира с 53 места до №25 с 1432 т. При успех над Медведев Димитров ще се върне в топ 16 на ранглистата, а при триумф в топ 10. Срещу Медведев Григор е играл два мача, като българинът и руснакът са си разменили по един успех. През 2017 г. Гришо печели на 1/2-финал в \"Куинс Клуб\" в Лондон с 2:1 сета, а по-късно през лятото руснакът се справя с нашия в третия кръг на надпреварата във Вашингтон с 2:0. \"Сезонът ми дотук не беше от най-добрите, няма да лъжа. Ранкингът ми беше толкова нисък, че дори не исках да излизам на корта. Постоянно губех позиции в ранглистата, рамото ми ме болеше, това е най-лошото за един тенисист. Изминалите 5-6 месеца бяха много тежки за мен. Но имах подкрепата на семейството и приятелите ми. Продължих да вярвам в себе си, в рехабилитацията на рамото и в свикването с промените на ракетата. Имаше толкова много неща, които трябва да поправя в малък период от време. В края на годината постигаш такъв резултат, тази победа е наистина специална. Независимо от това, че губех завързани мачове срещу съперници, които трябва да побеждавам, не спрях да вярвам в себе си. Наистина контролирах нещата, които можех. Мисля, че е толкова просто. Понякога най-простите неща в живота са и най-трудните. Не бих искал да звуча скромно, но това бе просто още един мач за мен. Не бих искал и да казвам, че нямаше какво да губя, защото чувствах, че имаше. Просто излязох на корта достатъчно добре подготвен след две седмици усилена работа. Малките неща започват да се навързват ден след ден. Сега направих още една стъпка\", каза Димитров. В другия поток довечера на 1/4-финалите излизат Матео Беретини (Ит, №25) - Гаел Монфис (Фр, №13), както и Рафаел Надал (Исп, №2) - Диего Шварцман (Арж, №21).", "date": "2019.09.04", "title": "Гришо би Федерер и стигна 1/2-финал на US Open"}
{"url": "https://duma.bg/maya-manolova-vliza-v-bitkata-za-sofiya-n199036", "text": "Омбудсманът Мая Манолова депозира оставката си пред Народното събрание, за да се яви като независим кандидат за кмет на София. \"Това, което смятам да направя, е да отвоювам обратно столицата на България. Със страх не се управлява, с лъжа също\", каза тя. Манолова обяви решението си да се включи в надпреварата за София късно в понеделник във фейсбук с видео, заснето по време на неформална среща с граждани. \"Можех да изляза в неплатен отпуск, но нямам нужда от застраховка. Кандидатирам се смело и почтено\", заяви тя.  Инициатори на срещата на омбудсмана с гражданите бяха актьорът Христо Чешмеджиев, певицата Кристина Димитрова, музикантът Дани Милев, режисьорът Максим Генчев, тенорът Калуди Калудов и педагогът Ирена Пейкова, които застават зад номинацията й. Решено бе да се сформира инициативен комитет за издигането на независимата гражданска кандидатура на Манолова за кмет на София. На 6 септември започва събирането на подписка в нейна подкрепа, а на 10 септември - набирането на доброволци за участие в граждански инициативи в цялата страна под наслов \"Промяна за София и България\". Започва и набирането на доброволци за граждански застъпници и наблюдатели, които да гарантират прозрачността и честността на местния вот на 27 октомври. Освен това Манолова ще подкрепи независими кандидати за кметове и общински съветници в цялата страна. Решението дали БСП ще подкрепи Манолова за кандидат-кмет ще вземе Градската конференция на левицата на 11 септември и Националният съвет на партията на 15 септември, коментира преди заседанието на Националния съвет Корнелия Нинова. \"Шансове не оценявам, не сме врачки, оценяваме качествата. Мая е работоспособен, динамичен и енергичен човек\", каза Нинова. Шефът на столичните социалисти Калоян Паргов определи кандидатурата й като очаквана и й пожела успех в сериозната мисия. По-ярка и убедителна кандидатура от левицата не виждам, смята депутатът от БСП Кристиан Вигенин. Бойко Борисов още сутринта свика брифинг в централата на ГЕРБ, за да подчертае заслугите си за издигането на Манолова като обществен защитник и подкрепата си за нея. Той дори изтъкна, че на Манолова бил помагал повече, отколкото на Фандъкова. \"Като омбудсман Манолова се справяше добре. Не съжалявам, че съм я взел. Мисля, че за държавата е било добре. През целия й мандат на омбудсман, въпреки съпротивата в ГЕРБ и парламента, Манолова поиска стотици милиони за хората с увреждания, които й бяха дадени. Тя идваше често много пъти при мен и министри\", изтъкна той. Затова и не бил съгласен с упрека й, че \"държавата я саботира и репресира, когато целият кабинет я подкрепял\".", "date": "2019.09.04", "title": "Мая Манолова влиза в битката за София"}
{"url": "https://duma.bg/shtafeten-maraton-otbelyazva-saedinenieto-na-balgariya-n199062", "text": "За трета поредна година \"София Екиден маратон\" ще отбележи Съединението на България. Надпреварата ще се проведе в петък по централните улици и булеварди на столицата. Стартът е в 9 ч. пред Националния стадион, като началото ще бъде дадено от японския посланик Масато Ватанабе.  Състезанието е на щафетен принцип, като всеки отбор включва по шестима бегачи. Те ще изминат съответно по 5, 10, 5, 10, 5 и 7,195 км, което сумарно прави класическата дистанция от 42,195 км. Организаторите очакват близо 100 отбора да стартират при възрастните и да има 40 тима при децата. Преди година отборите бяха 58. Сред участниците тази година са биатлонистът Владимир Илиев, най-добрата българка в планинското бягане Антония Григорова и Тодор Димитров, който наскоро завърши успешно най-дългото сертифицирано състезание с пробягването на 5000 км за 52 дни в САЩ. Терминът \"екиден\" идва от японски и е комбинация от думите пункт и предаване. Първото \"Екиден\" състезание е организирано от японския всекидневник \"Yomiuri Shimbun\" през 1917 г. по случай отбелязване на годишнина от преместването на столицата от Киото в Токио. Надпреварата е била с дължина 508 км и се е провела в рамките на три дни.", "date": "2019.09.04", "title": "Щафетен маратон отбелязва Съединението на България"}
{"url": "https://duma.bg/rosen-barchovski-e-noviyat-selektsioner-na-balgariya-n199063", "text": "Росен Барчовски е новият селекционер на националния ни отбор по баскетбол за мъже. Това стана ясно след заседанието на Управителния съвет на федерацията. Той води тима ни при последната победа на Европейско първенство, която датира отпреди осем години. Барчовски е роден на 16 август 1960 г. в София. Той е син на покойните величия в родния баскетбол Ваня Войнова и Цвятко Барчовски. Дългогодишен баскетболист на ЦСКА и националния отбор. Треньорската му кариера започва в Португалия, а у нас - в мъжкия тим на Славия. Постига дубъл, титла и купа с \"белите\" през 1997 г. С ЦСКА печели Купата през 2005-а. В момента ръководи школата на Рилски спортист. Той замени Любо Минчев, който не успя да класира България на Световното първенство в Китай, което върви в момента.", "date": "2019.09.04", "title": "Росен Барчовски е новият селекционер на България"}
{"url": "https://duma.bg/otpada-zabranata-za-prodazhba-na-bileti-v-denya-na-golemi-futbolni-derbita-n199064", "text": "След предложение на министъра на младежта и спорта Красен Кралев беше постигнато единодушно съгласие да отпаднат алинеи 3 и 5 от член 11 в Закона за опазване на обществения ред при провеждане на спортни мероприятия. Двете алинеи засягат продажбата на билети за спортни събития. При най-рисковите мачове, които са и най-посещавани, организаторите на големите футболни дербита нямаха право да продават билети в деня на мачовете. Няколко футболни клуба сезираха Министерство на младежта и спорта и Комисията по въпросите на децата, младежта и спорта относно затрудненията, които се създават за футболните фенове. Във връзка с писмата от клубовете председателят на ресорната парламентарна Комисия Славчо Атанасов инициира дискусия. В срещата днес участваха министър Красен Кралев, зам.-министърът на вътрешните работи Милко Бернер, народните представители Иван Ченчев, Боряна Георгиева, Маноил Манев, Йордан Йорданов и Севим Али, както и съветникът на Кралев Гошо Гинчев. От страна на БФС присъстваха изпълнителният директор на футболния съюз Борислав Попов и неговият заместник Антон Попов. В дискусията участваха и представители на Национална спортна база. В началото на срещата Кралев направи предложение въпросните текстове от Закона, които имат нужда от по-широк дебат и прецизиране, да отпаднат. Освен забраната на продажба на билети в деня на големи футболни дербита, спортният министър направи предложение да се отмени и изискването за персонализиране на входните талони. Двете предложения бяха обсъдени и приети от всички парламентарно представени политически партии, от представителите на МВР и на БФС. Славчо Атанасов и присъстващите депутати поеха ангажимент да внесат в Народното събрание законопроект, с който да бъдат отменени тези изисквания в кратък срок. \"За пътувания в други градове привържениците се организират предварително, закупуват много билети, които препродават в деня на мача. По този начин не се избягва струпване на  фенове извън стадионите, а напротив\", заяви Кралев. Присъстващите народни представители са и членове на Работната група, която изработва нов Закон за безопасността и сигурността по време на спортни мероприятия. В тази връзка депутатите изтъкнаха, че отмяната на двата текста не означава отстъпление от по-строгите мерки за сигурност на спортни събития.  Те ще бъдат заложени в новия закон след прецизиране. Освен това основа на закона ще бъде Конвенцията на Съвета на Европа за интегриран подход за безопасност, сигурност и начин на обслужване по време на футболни мачове и други спортни мероприятия, която обединява европейския опит. Предстои Конвенцията да бъде ратифицирана в пленарна зала.", "date": "2019.09.04", "title": "Отпада забраната за продажба на билети в деня на големи футболни дербита"}
{"url": "https://duma.bg/levitsata-iska-otmyana-na-namalyavaneto-na-prisadi-za-tezhki-prestapleniya-n199032", "text": "Внесохме в НС закон, с който предлагаме да няма съкратено производство, при самопризнание да няма намаляване на присъдата от доживотна без право на замяна в случаите на престъпления, които водят до тежки телесни повреди или смърт. Това обяви лидерът на БСП Корнелия Нинова пред журналисти. Тя припомни, че през лятото се случиха няколко изключително тежки престъпления, едно от които завърши със смъртта на дете в Сотиря.  \"Много политици и почти всички партии говорихме за тежките престъпления. Но всичко остана само на думи, без реални действия\", коментира Нинова. \"Чувството за безнаказаност и за несправедливост у хората е огромно. Време е да спрем само с говоренето и да пристъпим към конкретни мерки\", призова тя. Нинова се обърна към партиите в НС с апел предложението на БСП да е един от първите закони, които ще гледат депутатите, които започват работа днес. Настояваме за бързо гледане на закона, бързо приемане на две четения, ако трябва със съкратени срокове преди второ четене, уточни тя. \"Има спешна нужда от този закон заради справедливостта и наказанието на такива хора. Ако НС го приеме по-бързо, той може да се приложи за престъпленията в Сотиря и да не стане като в случая на убийството на журналистката в Русе, за който е вече е късно. Имаше самопризнание, приложи се съкратено производство, но доживотна присъда нямаше\", коментира Нинова. ", "date": "2019.09.04", "title": "Левицата иска отмяна на намаляването на присъди за тежки престъпления"}
{"url": "https://duma.bg/potanali-v-smetta-n199037", "text": "Перник на протест заради  . Контейнерите в пловдивско село от седмици не са изпразвани. Жп линия, минаваща през столицата, тъне в отпадъци, често влаковете са принудени да спират. Сметище (законно или не) под автомагистрала гори... Съвсем предизборно, напоследък накъдето и да се обърне българинът, все едно в кой край на родината е, вижда смет, стари отпадъци, боклук, нечистотии. Както и да го наречете - то вони! Вони и пуши. Когато през 2009 г. столицата смърдеше на боклук, тогавашният кмет обвини министър-председателя. Сега кого ли ще обвини за вонящата държава? Май трябва себе си, но за това е необходим кураж. Дали го има - ще покаже времето. А, и да не забравим: през октомври 2008 г. пак тогавашният столичен кмет Бойко Борисов бе заявил (относно завода в Суходол), че искал да остави на следващия кмет \"ключа на завода, а не проблеми с отпадъците\". Но сега да не припомняме повече големите приказки на тогавашния кмет... Отговорите може да са много и различни. Може би да се започне оттам, че държавата някак си се изпари от проблемите, свързани с чистотата. Да, правят се обследвания, купуват се апарати за измерване на чистотата на въздуха, показателите им кажи-речи винаги са добре, но... Голямото \"но\" е, че въздухът в градовете е мръсен. И няма как да е иначе, защото всеки - от държавните институции през големите, средните и малките предприятия до отделния гражданин, всеки хвърля безнаказано отпадъците си, където си поиска, с единствения довод отпреди 30 години, че \"вече живеем в свободна демократична страна\". Само дето свободата не е слободия, а демокрацията е ред и законност. Но как да искаме отделният гражданин да спазва законите, да пази улиците чисти, когато самите законотворци не спазват създадените от тях закони? Друг е въпросът, че съвестният и стриктен данъкоплатец в крайна сметка си плаща таксата смет, която с всяка година расте, расте и расте, а насреща получава повече отпадъци и повече смрад, вместо поне приемлива чистота.  И не става въпрос само за боклука. Плащаме си и пътния данък, но пътищата ни са по-разнебитени от когато и да било. Иначе близо 10 години правителството на ГЕРБ строи пътища, шосета, магистрали, ремонтира улици. Като в онзи бразилски сериал, в който кметът на градчето Вентура авторитетно каза: \"Да управляваш, значи да строиш пътища. Пътища! Няма значение за къде. Може и за никъде\". Въпросът е докога българинът ще пълни бездънната каца на хазната с данъците и таксите си за смет, за пътища и за какво ли не, а насреща ще получава от премиера си единствено цветущи фрази като за на маса в хоремаг.", "date": "2019.09.04", "title": "Потънали  в сметта"}
{"url": "https://duma.bg/spadat-na-chuzhdite-turisti-zaradi-niskoto-kachestvo-na-uslugite-n199020", "text": "Качеството на предлагането в туризма ще е решаващо за летния сезон през 2020 г., коментира директорът на Института за анализи и оценки в туризма Румен Драганов. Според него това, че България в предходни години е предлагала по-лошо качество на почивка на море в някои сегменти и категории хотели, е основната причина за спада на посещенията на чуждестранни туристи в страната, който се наблюдаваше през юни и се задълбочи до над 3 на сто през юли, е казал Драганов пред БТА. Туристите продължават да са доволни от престоя си в хотели от 4 и 5 звезди, които са запълнени, същевременно има изоставане в заетостта в обекти, в които миналата година е било предлагано по-ниско качество на туристическия продукт. Проблемите са основно по морето, а не във вътрешността на страната, допълни Драганов. Според него отпускането на допълнителни средства за реклама или за чартърните полети не може да е мярка за подкрепа на туристически продукт с ниско качество. Ако продължаваме да рекламираме продукт с лошо качество, означава да гоним туристите, категоричен е Драганов.  Драганов смята, че една от причините за съществуване на лошо качество е отсъствието на единна организация на хотелиерския бизнес, създадена със закон по места и затова не може да се получи обективен отговор на въпроса какво пречи на туризма да стане водещ и конкурентен на съседните пазари. Според експерта в страната има над 3000 хотела с три звезди и тези места за настаняване са с \"еднакви звезди и с различно качество\". За да се освободи туризмът от \"проблемните обекти\", е необходимо браншът да има определяща роля по места в системата за категоризация, смята Румен Драганов и по тази причина той изтъкна, че спешно чрез Закона за туризма трябва да се предвиди създаването на Национална хотелска организация измежду всички категоризирани по Закона за туризма от 2002 г. досега юридически лица, която да поеме Регистъра на местата за настаняване, хранене и развлечения. Тогава, по думите му, ще е ясно кой кой е в туризма, а контролът ще се поеме от бранша. По този начин задругата на хотелиерите в определено населено място не би допуснала хотел, който да влошава доброто име на дестинацията, смята Румен Драганов. По данни на статистиката тази година 2,083 млн. са чуждестранните гости, посетили България през юли, а през същия месец миналата година те са били 2,153 млн., което означава, че със 70 000 по-малко са чуждестранните посетители. Този спад е основно заради морските курорти, където намалението на чуждестранните на туристи е много по-голямо, като спадът по Черноморието се компенсира от увеличението на пътуванията вътре в страната. ", "date": "2019.09.04", "title": "Спадът на чуждите туристи - заради ниското качество на услугите"}
{"url": "https://duma.bg/chumata-po-svinete-se-razrastva-v-rodopite-n199023", "text": "Нова положителна проба за чума при мъртво диво прасе е установена в област Смолян, съобщиха на вчера на заседание на Областната епизоотична комисия. Пробата е взета от трупа на глиган, намерен в района на село Михалково, община Девин. Всички установени досега случаи на африканска чума в област Смолян са при открити мъртви животни. \"Пробите от отстреляните диви прасета досега са отрицателни\", уточниха от Областната дирекция по безопасност на храните (ОДБХ). Ще има заповед на изпълнителния директор на БАБХ за обявяване на инфектирана зона с радиус 8 км около мястото на откритото мъртво животно в района на село Михалково, съобщиха от комисията.  \"Мъртвият глиган е намерен от турист в опашката на язовир \"Въча\", каза зам. областният управител Владимир Гърбелов. Регистрираните по-рано огнища на африканска чума в Смолянска област бяха край село Змеица, община Доспат, в района на Държавно ловно стопанство \"Извора\" край Девин и близо до село Забърдо, община Чепеларе.", "date": "2019.09.04", "title": "Чумата по свинете се разраства в Родопите"}
{"url": "https://duma.bg/petrolat-poevtinyava-s-nad-15-n199022", "text": "Петролните фючърси поевтиняват с над 1,5% към едноседмични дъна по време на търговията във вторник на фона на търговската и митническа война между САЩ и Китай, която продължава да увеличава опасенията за представянето на световната икономика и респективно за потреблението на важната енергийна суровина. Изненадващото увеличение на петролното производството в рамките на ОПЕК и от страна на Русия през август също допринася за понижението на цените, както и поскъпването на долара на валутния пазар към двегодишен връх, предаде БНР. Фючърсите на петрола брент с доставка през ноември бележат спад от 1,64% към 57,70 долара за барел, а тези на американския лек суров петрол с доставка през октомври - с близо 2% към 54,00 долара за барел.", "date": "2019.09.04", "title": "Петролът поевтинява с над 1,5%"}
{"url": "https://duma.bg/sportat-po-televiziyata-dnes-n199051", "text": "14.20 Италия - Сърбия 16.50 Сърбия - България (жени) 16.00 Обиколка на Испания (XI етап) 19.05 US Open", "date": "2019.09.04", "title": "Спортът по телевизията днес"}
{"url": "https://duma.bg/s-poskapvane-na-taksite-bankite-se-prezastrahovali-n199025", "text": "Банките готвят масово повишение на такси и комисиони през октомври и няколко от големите кредитни институции вече информират клиентите на сайтовете си за това. Финансовият анализатор Стефан Христов заяви пред БНР, че по този начин банките се презастраховат, тъй като през последните години са настъпили доста промени с влизането в сила на нови регулации. \"Едната част от увеличението на таксите е свързана с банковите преводи в лева. Като цяло банките се стараят да увеличат таксите там, където се изисква участието на служител на банката\", посочи Христов и даде пример с платежните нареждания, които са на хартиен носител, и обясни, че обслужването има цена. Той обаче отбеляза, че прави впечатление, че средната цена на превод е 4 лева, \"което е доста интересно, че всички банки работят на еднаква цена.\" Стефан Христов напомни идеята на банките хората масово да започнат да използват онлайн и мобилно банкиране. Друга причина за повишаването цената на банковите преводи според експерта е, че от декември влиза в сила нов регламент, който трябва да усредни плащанията в евро и плащанията в лева. \"Ако досега банката ви е вземала 3 лева за левов превод, трябва да ви взема 3 лева и за превод в евро, който в момента е примерно 30, 40, 60, дори 100 лева понякога\", отбеляза Христов и посочи, че така банките ще загубят част от приходите си и това ги принуждава да се презастраховат. По думите му това се отразява и на таксите за обслужване на сметки. Експертът е категоричен, че определени банки започват да работят като мобилни оператори от гледна точка на подвеждането на клиентите. Той информира, че банковите застраховки стигат до 30 лева на година, дори при картовите плащания, което означава, че такава премия би трябвало да покрива многомилионни плащания, въпреки че се покриват минимални. Христов напомни, че банките \"прекалено дълго издържаха\" да не плащат на клиентите такса обслужване и съхранение на парите, защото кредитните институции плащат разходи - процент върху сумата, която държат налична в БНБ. Експертът е на мнение, че банките се презастраховат с вдигане на услугите и заради евентуална криза през есента. \"Въпреки стремежа към орязване на разходите си, като ги оптимизират в сравнение с минали години, стараят се да намаляват физическите операции в офис, банките продължават да разширяват клоновата си структура, което е много странно\", смята финансовият анализатор. Той отчете, че кредитните институции използват модерни технологии за увеличаване на сигурността на плащанията, но определи изоставането заради остарял софтуер.", "date": "2019.09.04", "title": "С поскъпване на таксите банките се презастраховали"}
{"url": "https://duma.bg/olaf-razkri-zloupotrebi-za-10-mln-evro-u-nas-n199026", "text": "У нас са станали злоупотреби с европари за 10 млн. евро, на толкова възлизат загубите за европейския бюджет, стана ясно от данни на ОЛАФ. Подставени фирми са използвани от дружества в селското стопанство на България, за да се заобиколят таваните за максимално допустимата подкрепа, която едно дружество може да получи от фондовете на ЕС. Това стана известно, след като Европейската служба за борба с измамите със средства на ЕС (ОЛАФ) представи в Брюксел данните за дейността си през миналата година. За нашата страна са били извършени четири проверки и са били издадени две препоръки.  Установено е, че в България аграрни фирми са получавали в миналото средства от ЕС и след като достигали тавана на възможното финансиране. Те са се опитвали с измама да придобият още средства. Това се е случвало с основаването на привидно независими нови фирми. Посочените дружества, достигнали границата на възможностите за получаването на земеделски помощи от ЕС, са се разширявали с \"независими\" фирми, които дотогава не са използвали европейско финансиране, за да поискат още средства. \"Независимите\" фирми са били основавани или специално за целта, или са съществували и по-рано, но са били преструктурирани, така че да не бъде ясна връзката им с предишните получатели на средства от ЕС. Често адресът на регистрация на старите получатели на субсидии и \"независимите\" фирми е бил един и същ, установила проверката. \"Подобни измами не само увреждат финансовите интереси на ЕС, но са в ущърб на честната надпревара, положителното развитие на земеделските дружества и частното предприемачество\", коментират от ОЛАФ.  Службата уточнява, че общото финансово отражение на тези случаи е 10 млн. евро. През периода 2014 до 2018 г. ОЛАФ е засякла 94 случая на нередности в България - без непременно да е ставало дума за измами, като са били издадени 15 препоръки. Тези случаи са били свързани със средства от \"традиционните\" източници за бюджета. При структурните, инвестиционните и земеделските фондове са били проверени 1072 случая, по които са били издадени 27 препоръки. От 2012 до 2018 г. българските власти са предприели действия по 13 случая, от които един е завършил с повдигането на обвинение, а по девет случая не са били взети мерки досега. През миналата година ОЛАФ е получила три сигнала от българските власти и 45 сигнала от частни източници.", "date": "2019.09.04", "title": "ОЛАФ разкри злоупотреби за 10 млн. евро у нас"}
{"url": "https://duma.bg/samo-severna-makedoniya-e-sled-nas-po-investitsii-n199021", "text": "Само Северна Македония е след нас по преки чуждестранни инвестиции, става ясно от данни, цитирани от македонското издание \"Вечер\". Македония е на дъното по чуждестранни инвестиции за 2019 г. - 49 милиона евро. Сърбия е лидер на Балканите с близо 2 млрд., а България е с 287 милиона евро, съобщава \"Вечер\". Фактите показват, че Сърбия имаше 1,8 милиарда евро инвестиции за първата половина на 2019 г. Това е регионално газене, пише изданието. България имаше 287 млн. евро за същия период на 2019 г. Инвестициите на глава от населението в Сърбия възлизат на 255 евро за първата половина на 2019 г., в България 40 евро на глава от населението, а в Македония 23 евро на глава от населението за споменатия период. Сравнявайки първите тримесечия на 2019 г., нетните данни за преките чуждестранни инвестиции са следните: Албания 286 милиона евро, Косово 71,7 милиона евро, Сърбия 809 милиона евро, България 82,4 милиона евро, Хърватия 273,4 милиона евро, Словакия 110 милиона евро, Естония 172 милиона... и някъде в дъното е Македония с 41,2 милиона евро. През второто тримесечие, поради влошаващата се обща ситуация в Македония, преките чуждестранни инвестиции възлизат на 7,6 милиона евро, пише изданието.", "date": "2019.09.04", "title": "Само Северна Македония е след нас по инвестиции"}
{"url": "https://duma.bg/pernichani-protestirat-sreshtu-nezakonno-gorene-na-otpadatsi-v-tets-n199027", "text": "Перничани излязоха на протест пред общината заради горенето на отпадъци в ТЕЦ \"Република\". Те негодуват срещу качеството на въздуха, който дишат, вследствие на изгарянето на биомаса. По техни думи около 23.00-23.30 ч. миризмата става задушлива, а от ТЕЦ започва да излиза кафяв пушек. От МОСВ обясниха, че ТЕЦ \"Република\" към \"Топлофикация Перник\" няма разрешение да изгаря отпадъци. По данни на ведомството от началото на годината до 1 септември фините прахови частици са превишени с 20 броя, а нормата е 35 броя годишно. Не били отчетени превишени норми на серен диоксид, азотен двуокис или въглероден оксид. От общината заявиха, че подкрепят искането на гражданите за по-чист въздух. Ще бъдат подадени жалби в РИОСВ и МОСВ. Очаква се и писмено становище от общината. В понеделник вечер кметът на Перник нареди да бъде направена проверка. Експерти посетили ТЕЦ, но не било установено горене на отпадъци. Миризмата е била остра и задушлива, но от общината твърдят, че тя не идва от ТЕЦ \"Република\". Междувременно жители на кв. \"Миньор\" в Бобов дол настояват да се каже официално има ли замърсявания при работата на ТЕЦ \"Бобов дол\", след като в централата се горят отпадъци, внос от Италия, и каква е екологичната ситуация в района. На последното си заседание общинските съветници приеха декларация, с която задължават кмета на общината Елза Величкова да поиска проверка за чистотата на въздуха и екоситуацията в района на централата, както и да се огласят резултатите. От ръководството на ТЕЦ и от РИОСВ твърдят, че всички показатели за чистотата на въздуха, запрашаемост и др. са в норма.", "date": "2019.09.04", "title": " Перничани протестират срещу незаконно горене на отпадъци в ТЕЦ"}
{"url": "https://duma.bg/zakonodatelnite-promeni-za-vtora-pensiya-tryabva-da-badat-gotovi-do-sredata-na-oktomvri-n199028", "text": "През юли работна група към МТСП трябваше да бъде готова със законодателни промени, които да регламентират вариантите за плащане на втората пенсия, но това не се случи, коментира председателят на социалната комисия към парламента д-р Хасан Адемов. Той припомни, че сагата около уреждането на изплащането на средствата от дружествата за допълнително пенсионно осигуряване продължава вече доста време. В края на август 2018 г. работна група от представители на МТСП, МФ, КФН, социалните партньори, дружества за допълнително пенсионно осигуряване излязоха с окончателен вариант, който трябваше да бъде представен в НС, припомни Адемов. Този \"консенсусен\" проект се оказа недостатъчно балансиран и не се стигна до окончателен вариант. След като новата работна група получи срок до юли, сега новият срок е 15 октомври. \"Един от поставените въпроси е свързан с това във фазата на изплащане пенсионният продукт да бъде пожизнен, което означава, че тези, на които им предстои да се пенсионират сега, през 2021 г. трябва да имат възможността да избират пенсионен продукт. Но, ако той е разписан да бъде задължителен, означава, че размерът на средствата, които ще получават, ще бъде минимален и няма да удовлетвори осигурените лица. Точно тук е т.нар. Гордиев възел, подчерта Адемов.", "date": "2019.09.04", "title": " Законодателните промени за втора пенсия трябва да бъдат готови до средата на октомври"}
{"url": "https://duma.bg/povishavat-se-izkupnite-tseni-na-mlyakoto-n199024", "text": "Изкупните цени на кравето мляко у нас ще започнат да се покачват от края на лятото в резултат от постепенното намаление на производството през следващите месеци. Прогнозата е на експертите от Центъра за икономически изследвания в селското стопанство (CAPA), цитирана от agri.bg. Наблюденията показват, че през първите шест месеца на годината изкупната цена на кравето мляко е била с около 3% по-висока в сравнение със същия период на миналата година.  Движението на средната изкупна цена е било от 57,58 лв. на сто кг през юни и юли на 58 лв. на сто кг през август. През септември се очаква цената да стигне 59,00 лв. на сто кг. Оперативни данни на аграрното министерство сочат, че през първото полугодие са изкупени 4000 тона по-малко краве мляко в сравнение със същия период на предходната година. Спадът е с 1,2% и се дължи на продължаващото намаление на производството.  Понижаването на изкупените количества мляко води до свиване на производството и на някои продукти. Най-голям е спадът при кравето масло - с 8%, и при сирената от краве мляко - с 4%. В същото време при продуктите с добавена растителна мазнина - например палмово масло, има ръст от 6%. Тенденцията към спад на произведеното сурово мляко в България е обратна на процесите в ЕС.  Средната изкупна цена на кравето мляко в ЕС се повишава през юли, макар и слабо до 33,70 евро на сто кг. Според пазарен анализ на ЕК търсенето на млечни продукти на световния пазар ще остане стабилно, като износът от ЕС през тази година се очаква да се увеличи с 4%. Добрите климатични условия се очаква да подкрепят производството на мляко в рамките на растеж от от 1%.  Въпреки покачването от близо 18% на цената от началото на годината, европейското сухо мляко продължава да бъде конкурентно на глобалния пазар. Запасите от сухо мляко обаче намаляват и във връзка с това се очаква повишение на производството с около 5% до началото на 2020 г. В същото време поддържането на износа на високи нива ще бъде все по-трудно и затова догодина се очаква около 10% спад на експорта.", "date": "2019.09.04", "title": "Повишават се изкупните цени на млякото"}
{"url": "https://duma.bg/tonove-boklutsi-zastrashavat-zhp-liniyata-sofiya-pernik-n199030", "text": "Тонове боклуци са натрупани само на метри от железопътната линия, която минава през софийските квартали \"Горна баня\" и \"Факултета\", информира бТВ, позовавайки се на зрителски сигнал. Това виждат през прозорците всички пътници във влака Перник-София, минути след напускането на гара \"Горна баня\", боклуците са тук с години и никой не почиства мястото, твърди зрителят.  Инж. Първан Рахталиев от НКЖИ заяви, че Националната компания за железопътна инфраструктура всекидневно хвърля труд, средства и време за осигуряване габарита на железния път. \"Случвало се е влакът да спира заради боклуци на линията, възможността и рискът да се запали сметището са огромни\", коментира Рахталиев. По думите му през последните 12 години НКЖИ е похарчила над 6,5 млн. лв. за ремонт и почистване на тази отсечка.  Кметът на район \"Красна поляна\" Иван Чакъров обясни, че мястото е почистено основно преди година и половина. След всяко чистене за месец-два нещата се влошават, а след още месец-два все едно не е чистено, обясниха Чакъров и инж. Рахталиев. Те са категорични, че решението е в изграждането на защитна стена по цялата линия. За част от релсовия път вече има изградено защитно съоръжение.", "date": "2019.09.04", "title": "Тонове боклуци застрашават жп линията София-Перник"}
{"url": "https://duma.bg/vanshno-obyavi-chervenata-armiya-za-okupatorska-n199031", "text": "МВнР излезе със скандална позиция по повод организираната на 9 септември от руското посолство изложба \"75 години от освобождението на Източна Европа от нацизма\". \"Щиковете на Съветската армия донесоха на народите в Централна и Източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави\", гласи декларацията на външния министър Екатерина Захариева. ", "date": "2019.09.04", "title": "Външно обяви Червената армия за окупаторска"}
{"url": "https://duma.bg/es-dava-363-mln-evro-na-rumaniya-za-treti-most-nad-dunav-n199019", "text": "Европейската комисия одобри финансиране в размер на 363 милиона евро за изграждане на 3-ти мост между Влахия и Добруджа при румънския град Браила. Изграждането на новия мост е започнало още през миналата година, но експертите посочват, че румънското правителството не е предприело всички необходими мерки, за да продължи строителството - като отчуждаване на терени и преместване на електропреносната мрежа, пише изданието Business-review.eu. Мостът с обща дължина почти 2 километра ще бъде изграден от консорциум, воден от италианската група Astaldi. Проектът се финансира чрез Европейския фонд за регионално развитие (ЕФРР). В момента Румъния има два моста (Фетести-Чернавода и Гюргени-Ваду Оии), свързващи южната част на страната - Влахия с Добруджа. Но северната част на Добруджа няма лесен достъп до останалата част от страната, особено до двете съседни големи пристанища на река Дунав - Браила и Галати.", "date": "2019.09.04", "title": "ЕС дава 363 млн. евро на Румъния за трети мост над Дунав"}
{"url": "https://duma.bg/datata-n199008", "text": "1911 - В ШУМЕН СЕ РАЖДА НИКОЛАЙ ВЛАДОВ-ШМИРГЕЛА, ХУДОЖНИК (УМИРА 1999 Г.). Илюстратор, критик и театрален деец. Един от създателите на Дружеството на новите художници, директор на Националната галерия (създава отдела за средновековно изкуство и организира експозиция за Възраждането). Създател на криптата към храм-паметника \"Св. Александър Невски\". Учи право в СУ, но страстта към изкуството го води в Художествената академия, като в крайна сметка успява да завърши и двете. Създава редица скулптури - \"Обич\", \"Поклонение\", \"Самолети\", \"Плодородие\", \"Свян\" и др., както и много паметници в Шумен, Ихтиман, с. Първенец (Пловдивско), с. Павел (Търновско) и др. 1916 - ТУТРАКАНСКАТА ЕПОПЕЯ. Трета българска армия, командвана от ген. Пантелей Киселов, започва атака за завладяване на Тутраканската крепост по време на Първата световна война. Това е една от най-големите български победи при настъпателна операция. Крепостта е превзета на 6 септември, пленени са 28 000 войници и офицери с над 1000 оръдия и 62 картечници. В битката загиват 8000 души, от които 1800 българи. Мястото на сражението днес е военно гробище. На тази дата войскови части, командвани от ген. Тодор Катранджиев, освобождават Добрич. 1942 - РАЖДА СЕ БИСЕР КИРОВ, ПОП ПЕВЕЦ, МУЗИКАНТ, КОМПОЗИТОР, РЕЖИСЬОР, ПРОДУЦЕНТ И ДИПЛОМАТ (УМИРА 2016 Г.). Заслужил артист на Руската федерация от 2009 г. Има над 4500 концерта в Европа, Америка, Азия и Африка. Като композитор има записани над 300 свои песни на български, руски, немски, чешки, полски, испански и др. езици. Записал е повече от 700 песни на български, руски, испански, немски и английски композитори. В продължение на 20 години името му е сред десетте най-популярни поп изпълнители на Източна Европа. От ноември 2006 г. до юли 2010 г. е съветник по културата при посолството на България в Москва. 1972 - МАРК ШПИЦ СТАВА ПЪРВИЯТ СЪСТЕЗАТЕЛ, СПЕЧЕЛИЛ 7 МЕДАЛА НА ЕДНА ОЛИМПИАДА. Американският плувец извоюва златните отличия в Мюнхен. Постижението му е подобрено през 2008 г. от американския плувец Майкъл Фелпс, който печели осем златни медала на Олимпийските игри. 1974 - ПУСНАТ Е В ДЕЙСТВИЕ ПЪРВИЯТ БЛОК НА АЕЦ \"КОЗЛОДУЙ\". Първата копка на атомната централа е направена на 14 октомври 1969 г. На 6 април 1970 г. започва изграждането на главния корпус, през юни 1972 г. от СССР пристига първият реактор (ВВЕР-440, модел В-230), който е зареден с първата горивна касетка на 11 юни 1974 г. На 30 юни 1974 г. е осъществен физическият пуск на първи енергоблок, който на 24 юли 1974 г. е включен в енергосистемата на страната. Втори енергоблок е пуснат на 22 август 1975 г. На тази дата през 1969 г. е открита ТЕЦ \"Марица-изток 2\".", "date": "2019.09.04", "title": "Датата"}
{"url": "https://duma.bg/za-sotsialisticheskite-defitsiti-i-kapitalisticheskite-izlishatsi-n199009", "text": "В известната книга на Джордж Оруел \"1984 година\" пише, че хората понасят сегашните жизнени условия, защото не могат да правят сравнения с миналото. Човекът трябва да е откъснат от миналото и да вярва, че живее по-добре от дедите си. Оруел и точно тази негова книга са масово цитирани през последните 30 години от т.нар. \"антикомунисти\", които виждаха времето на социализма през погледа на същия автор и през неговата книга, която описва едно въображаемо тоталитарно общество. Парадоксалното е, че 30 години по-късно усилията за пренаписване на историята, за да вярват новите поколения, че живеят по-добре от дедите си, се правят не от някаква комунистическа и по подразбиране тоталитарна партия, а от управляващата десница, от разни НПО-та, които получават финансиране отвън и от иначе демократичните медии. В медиите и особено по телевизиите формално има различни гледни точки, но реално те всичките, бидейки и различни, са еднакво десни, еднакво утвърждаващи пазарния капитализъм, еднакво заклеймяващи плановия социализъм и еднакво обясняващи, че преди 1989 година се е живеело по-лошо. Изключително показателна е  В нашите глави не се опитват да набиват идеята, че сега живеем добре или дори, че сега е по-добре. Дори за най-промитите десни мозъци е ясно, че няма как да се твърди, че нещо през тези 30 години е било или е хубаво. Остава единствено да се обяснява, че някога преди 1989 е било по-лошо.  Затова и най-лошата част от българското общество, според десницата, както през 1989 година, така и сега, са \"червените бабички\". Нищо лично - просто няма как да обясниш, че преди 30 години мнозинството от българите са били по-бедни на хората, които имат спомени от онова време. По същия начин днешната пропаганда има още по-голям проблем с малкото хора от най-възрастните поколения, които имат спомени за \"цветущата градина\" Царство България отпреди 1944 година. Те не просто помнят бедността, мизерията и тиранията на монархофашисткия режим, но могат да правят и много неприятни аналогии между битието отпреди 9 септември и новото от след 10 ноември.  Вместо да задълбава в такива неприятни исторически сравнения капиталистическата пропаганда обича да говори не за онези 45 години социализъм по принцип и изобщо, а само за тази част от историята на въпросния социализъм, за която е сигурно, че всички имат неприятни спомени. Проблемът е, че тези елементи от социалистическото битие не са чак толкова много. Още по-неприятно е, че сега не е много удобно да се говори за някои лоши страни на социализма, чието изтъкване беше много популярно в зората на демокрацията. Например  за свободното движение на хора, които нямат пари за билет до съседното село или пък даже и да имат нещо останало от пенсията не може да си купят билет, защото до съседното село просто няма транспорт. Не е удобно да се говори и за възможностите да се пътува в чужбина на хора, които нямат пари да пътуват никъде или пък проклинат въпросната свобода на пътуване, защото децата им са заминали на хиляди километри. Още по-неприятното е, че в голяма част от случаите въпросните деца не са имали желание да бъдат гурбетчии в продължение на дълги години, а са \"избрали свободата да пътуват\" заради икономическата безизходица и липсата на поминък по родните им места. Заради тази поредица от пропагандни проблеми в последните месеци десните пишман икономисти и анализатори упорито ни припомнят дефицитите и празните магазини при социализма. На общия фон на развитието на страната особено през десетилетието на Борисов и ГЕРБ вече не може да се говори даже за това, че преходът ни е дал политическа свобода. Дефицитът на стоки преди 1989 година в тези условия се превръща в едва ли не последна крепост на антикомунистическата пропаганда. Лошо няма, но на мен ми направи впечатление, че в родните медии властва едно тежко неразбиране на този дефицит на стоки отпреди 1989 година. За това се чувствам длъжен да се опитам да обясня на по-разбираем за хората и особено за \"дясно мислещите\" хора език какво представлява дефицитът при социализма и как точно демокрацията успя да го преодолее. Социалистическият дефицит изглежда по следния начин. Социалистическата икономика произвежда 10 кофички кисело мляко, фиксира тяхната цена на 1 лев за кофичка.  Тъй като в населението има 12 лева, всичките 10 кофички кисело мляко се изкупуват. Магазините се изпразват от кисело мляко и хората не могат да си купят, въпреки че имат още 2 лева, както и желание да потребяват кисело мляко. Така най-опростено може да бъде представен социалистическият дефицит и празните магазини. На пръв поглед социалистическият дефицит е нещо ужасно, но нека го сравним с капиталистическия излишък от годините на прехода. Пренасяме се във времето след 1989 година и ето как изглежда пазарът на киселото мляко в условията на демокрация и капитализъм. На пазара вече се предлагат не 10, а само 5 кофички кисело мляко. Някой би възразил, че производството на храни в последните 30 години не е спаднало двойно, а цели седем пъти, но това е тема за друг разговор. Ние гледаме, че на нашия пазар за кисело мляко има 5 кофички и оставяме настрана колко от тях са български и на какъв стандарт за качество отговарят. Заради печатането на пари покупателната способност на хората се е увеличила и вместо 12 лева те вече имат цели 30 лева, за да си купят с тях кисело мляко. Но инфлацията е пораснала доста по-бързо и вместо 1 лев кофичката кисело мляко струва 7 лева. Общо киселото мляко струва 35 лева - 5 кофички по 7 лева, а българинът има само 30 лева. Купуват се 4 кофички кисело мляко. Една кофичка остава на витрината в магазина. На витрината има стока и ние нямаме дефицит.  че ядем вместо 10 само 4 кофички кисело мляко и то с различно качество и произход, но това е друга тема. Важното е, че дефицит няма. Е, появява се друг дефект вече не на социалистическата, а на пазарната икономика - някои хора започват да ровят в кофите за боклук, защото нямат пари за кисело мляко. Но дори и те не могат да отрекат, че витрините на магазина са пълни, а не празни, както при лошия социализъм.  Ако на базата на това обяснение сте решили, че предпочитате социалистическия дефицит на стоки пред капиталистическия излишък, то проблемът не е във вас. Проблемът е, че през тези 30 години заменихме наистина проблематичните социалистически дефицити с доста по-тежки дефицити в политическата мисъл. Ако трябва да сме по-прецизни, дефицитна е лявата, социалистическа политическа мисъл, дясната е в излишък. В излишък е и дясната пропаганда, която ни залива от всички медии, но не може с количествени излишъци да прикрие своите качествени дефицити.", "date": "2019.09.04", "title": "За социалистическите дефицити   и капиталистическите излишъци"}
{"url": "https://duma.bg/obrecheni-da-gubyat-n199013", "text": "Банките у нас се готвят масово да вдигат такси и комисиони и то за често използвани от гражданите услуги. Най-странното е, че това се случва на фона на изискванията на ЕС да бъде осигурен лесен и евтин достъп до банкова сметка на всеки европейски гражданин. Очакваното повишение е, меко казано, чувствителна тема, защото основната част от заплатите и пенсиите минават през банките.  Само преди дни бе отчетен поредният ръст в печалбата на трезорите с около 1 млрд. лв. И то в най-бедната държава на Евросъюза. Въобще през последните години печалбите в системата неизменно вървят нагоре, въпреки намаляващите лихви и по депозити, и по кредити. Най-големите заеми на българина са ипотечните, но те се вземат от една малка част от хората. Същевременно домакинствата теглят все повече кредити за покриване на текущи сметки. При депозитите (60% от хората изобщо не спестяват), които възлизат на 53 млрд. лв., 70% от сумата се държи от около 5% от депозантите. Една трета от българите пък нямат заделени дори 1000 лв. за непредвидени разходи. Но може би това е и обяснението за повишаването на таксите - така банките ще вземат от почти всеки. В тази държава едни са обречени само да губят, а други - да печелят все повече. Наскоро приключи проверка на банките у нас във връзка с напъните на властта час по-скоро да влезем в т.нар. чакалня на еврозоната. Тук е мястото да припомним заклинанията на финансовия министър Владислав Горанов, който неведнъж е заявявал, че няма да има инфлация при въвеждане на еврото. А какво е тогава поскъпването на таксите? Не е ли това инфлация? Или банките не мислят като Горанов. И още нещо. Някак накуп трезорите ще вдигнат таксите от есента. Дали пък Комисията за защита на конкуренцията няма да се сети да им направи една проверка и да каже какво мисли във връзка с очакваното масово поскъпване.", "date": "2019.09.04", "title": "Обречени да губят"}
{"url": "https://duma.bg/zelenski-planira-pozemlena-reforma-n199015", "text": "Украинският президент Володимир Зеленски нареди на новото правителство да представи проект за поземлена реформа до началото на следващия месец и да подготви мащабна приватизация на държавните компании от април догодина, предаде Ройтерс. Законопроектът трябва да включва падане на мораториума върху продажбата на селскостопанска земя и създаване на пазар на земята, което бе едно от основните предизборни обещания на Зеленски. На среща с правителството президентът каза, че иска парламентът да приеме закона за селскостопанската земя до 1 декември. Зеленски обяви още, че до началото на януари ще бъде представен и законопроект за защита на чуждестранните инвестиции, подробности за който все още са неизвестни.", "date": "2019.09.04", "title": "Зеленски планира  поземлена реформа"}
{"url": "https://duma.bg/igri-s-istoriyata-n199012", "text": "Представете си дама, която на улицата се засича едновременно с някогашни свои насилници и с човек, който навремето се е хвърлил да я защити и е помлял тези насилници. Тя обаче се спира пред първите, заговаря ги и дори ги кани на кафе. А втория направо го подминава - все едно не го познава. Ето точно това направи дудовска Полша (на президента Анджей Дуда) с отбелязването на една трагична годишнина - 80 години от началото на Втората световна война, започнала с нападението на хитлеристка Германия срещу Полша. Варшава бе решила, че е по-достойно да покани Германия, която през войната бе избила 6,2 млн. поляци, от които 5,6 млн. са били мирни жители. А също днешна Украйна в лицето на президента й Владимир Зеленски, след като до 60 000 мирни поляци са били избити във Волинското клане през пролетта и лятото на 1943 г., извършено от украинските \"въстаници\" (всъщност главорези) в днешната Северозападна Украйна.  Съответно дудовска Варшава бе решила, че е под достойнството й да кани Русия - наследничката на държавата, която бе дала 600 000 жертви, за да прогони хитлеристите от полска земя и да върне Полша върху картата на историята. Която бе ликвидирала и украинските главорези. Впрочем президентството е било посъветвано от полски дипломати да поканят все пак и Русия, както при отбелязването на 70-годишнината. Известно е тежкото историческо бреме, което Полша има от наследниците на съвременните Германия и Русия. Благоразумието изисква да има поне равнопоставено отношение към тях. А и последните 30 години те предприеха към нея насрещни стъпки за помирение. Но Варшава предпочете конфронтацията с една от тях. Така Дуда доведе страната си до глупашкото положение да покани насилниците си на кафе - или да зачете историческата злина над нея пред стореното й добро. Дори извършеното сега извинение на Берлин не притъпява това впечатление.          ", "date": "2019.09.04", "title": "Игри с историята"}
{"url": "https://duma.bg/da-se-hvanem-za-ratse-priyateli-n199011", "text": "Сядам да пиша и си мисля какво ново може да се каже за съвременна България. Вече всичко е казано. Знаем, че няма върховенство на закона. Съдебната власт е подчинена на изпълнителната. Главният прокурор ходи на оперативки при премиера. Сега ще има псевдоизбор за нов главен прокурор. Един-единствен кандидат. И щели да избират. Нали си спомняте изборите в България, преди да нахлуе фалшивата демокрация в любимата ни Родина. Тогава се избираше само от един кандидат. И сега - същото. И този кандидат трябва да следи за спазване на върховенството на закона, а пък заявява, че няма разделение на властите. А как ще се осигурява справедлив процес и ще се гарантира равнопоставеност на страните в процеса. Изказванията и интервютата на този човек показват неговата несъстоятелност. Той сам излага на показ желанието си да тероризира, да сплашва, да арестува, да мачка. И какво от това? Мълчим. Знаем, че Народното събрание e придатък не на изпълнителната власт, а лично на премиера. Мълчим. Знаем какви лобистки и некачествени закони се приемат и мълчим. Знаем, че сме най-бедната държава, с най-ниските пенсии и заплати и мълчим. Знаем, че сме най-корумпираната държава в ЕС, с лоша съдебна система и мълчим. Знаем, че имаме некомпетентна, безотговорна администрация, корумпирана на всички нива. Факти, колкото искате. Къщите за гости, африканската чума по свинете. Един отрасъл си отива. Хората остават без препитание. Правителството не е взело навреме необходимите мерки, за да избегне тази ситуация. А, взе. Спомням си за вълчата урина, която щяла да спре разпространението. А спомняте ли си козите? А това за некадърността не го казвам аз, а ЕК обвини правителството в некадърност за кризата с африканската чума по свинете. Еврокомисарят по здравеопазването и безопасността на храните Витянис Андрюкайтис заяви, че правителството е било небрежно. И какво - спорадични протести. И пак безропотно мълчим. Знаем, че националната ни сигурност е като брюкселска дантела. Доказват го различни факти. Достатъчно е да споменем случая с изтичането на данните от НАП. А какво да кажем, когато официални органи поместват личните данни на жената на Панов, на Борисов, Цацаров и Пеевски, на Мирослава Тодорова. Смешно ли ви е, когато слушате прокурор да говори за хакерска атака на поливната система пред Народното събрание, която щяла да дестабилизира държавата. И пак мълчим. Знаем, че туризмът колабира, инвеститорите напускат България, демографската катастрофа е надвиснала над България, строителството на магистрали, пътища и ремонти е крайно некачествено и отново мълчим. Знаем колко остри са екологичните проблеми, особено свързаните с чистотата на въздуха, знаем колко страда образователната ни система от пропагандистки и идеологически клишета, колко неграмотни младежи излизат от училища и университети, 160 000 деца са извън образователната система, но пак и пак мълчим. Стрес, мизерия, висока смъртност, най-ниски доходи в ЕС, най-ниска раждаемост, а нашето мълчание е оглушително. Знаем, че не сме социална и солидарна държава, че не живеем достойно, но нашето мълчание е безкрайно. Премиерът се занимава при толкова проблеми с футболните съдии, стадиони, говори, че сме високотехнологична държава, инвестициите са толкова много, че има недостиг на работна ръка. Ние се смеем презрително, но мълчим.  Може да се продължи още много с фактите, но в заключение можем да обобщим. Държавата ни пропада от безхаберие, корупция, скандал след скандал, кражби, некомпетентност, престъпност, груба външна политика. А ние се изявяваме само в социалните мрежи, подиграваме се на тъпотията и си мислим, че нещо правим. А сега - основният въпрос: искаме ли ние промяна или не? Ако съдим по нашите действия - не. Ние сме твърде дълго в летаргичен сън и ще се събудим ли? Ние не живеем в нормално време, а в безвремие, което ни души, остава ни без въздух, без мечти, без воля за борба, без бъдеще. Кой е виновен да бъдем в това положение? Ние. Нашето бездушие, безропотност, търпение, безразличие, апатия, малодушие и страх. Всеки се е свил в хралупата си и чака да дойде Годо. Защо оставихме егоизма да ни завладее? Защо гласуваме безмозъчно и стадно? Защо позволяваме ненормалното да става нормално? Защо позволяваме животът ни да бъде втора употреба? Защо се оставихме да живеем в общество на експлоатация, на грабеж, на корупция, на арогантност, на невежество, цинично и безсрамно? Къде отидоха гордостта ни и чувството ни за солидарност? Защо допуснахме Умберто Еко да каже: \"Всички страни около вас се вълнуват, реагират, изискват и се борят, а България прилича на смъртник, чакащ примирено съдбата си такава, каквото Бог му я е отредил?\"  На велики и преломни дати в нашата история ние си спомняме и се прекланяме пред имената на героите загинали за свобода и социална справедливост. Нека да си зададем въпроса дали сме техни достойни наследници. Наследници на духа им, на жертвоготовността им да се борим за свободата си, за правата си, за достойнството си. Крайно време е да се пробудим, да вдигнем главите си и да видим, че има слънце, лазурно небе и безкраен хоризонт. Трябват ни дързост и дух. Най-важна е свободата на духа. Когато си роб по дух не можеш да бъдеш свободен. Необходима ни е революция. Революция на духа, революция на съвестта, революция на сърцето, революция в самите нас. Ако искаме да направим живота си по-добър, по-светъл, по-щастлив, ние трябва да се променим. Да престанем с преклонените глави и примирението, да се почувстваме истински свободни. Ние трябва да мобилизираме духа си, енергията си, да се изправим, да не се прекланяме пред арогантната и цинична власт, която се страхува най-много от свободата на духа. Ние трябва да се преборим за по-хуманно, по-благородно, по-солидарно, по-социално, по-справедливо общество. А заглавието е от една песен на Булат Окуджава \"Да се хванем за ръце, приятели, за да не загинем всеки поотделно\".", "date": "2019.09.04", "title": "Да се хванем за ръце, приятели"}
{"url": "https://duma.bg/v-unison-s-iziskvaniyata-na-zritelya-n199007", "text": "Най-същественото, с което този международен кинофорум съхрани своята специфика и виталност вече трето деситилетие, е запазването на собствената му идентичност: неговия стремеж да остане преди всичко празник за зрителя, без да се затваря в елитарните, понякога дори снобски рамки, на професионално събитие. Именно в постигането на съпричастие с онези, за които всъщност е предназначено Седмото изкуство, е главната заслуга на този ежегоден форум, преминал през какви ли не политически превратности и социални катаклизми. При това - в доста усложнената обстановка на нашето съвремие, когато световното кино обеднява откъм идеи и художническа изобретателност - губи непосредствената си органичност за сметка на софистиката и словесните пируети; бори се с тоталната угроза на апатията и безнадежността. \"Ще ни попречат ли облаците да вярваме в слънцето?\" - тази мисъл на Шекспир дълго ни окриляваше. Но вече не знаем къде е Слънцето и докога ще свети... Не бива да се чудим, че от доста време на световния екран изчезна бляскавата, искряща от хумор и остроумие комедия. Още повече, че тя е и най-трудният за реализация жанр. Ето защо насочването ми още в началото към трагикомичната сатира на Илия Костов е оправдано. Назована някак непретенциозно \"Пътуващо кино\" (в международен аспект road movie), тя е поредният опит на режисьора да разкрие с усмивка, дори през сълзи, несретите на днешна България, търсейки стратегии за оцеляване. С простата история на няколко бивши кинаджии, които пътуват с овехтял кемпер, няколко диска със стари филми и с подсъзнателното усещане, че миналото може да стане настояще, те се опитват чрез спомена да събудят стари надежди; да предоставят нови хоризонти. Наситен с филмови референции и цитати (подобно на предишния филм \"Асистентът\"), с явна киноманска носталгия към преживяното, този своеобразен любовен триъгълник, изграден умело от Юри Ангелов, Любен Чаталов и Катерина Евро, в който постепенно митът се саморазрушава под тежестта на ежедневните битови сражения, за да отстъпи място на грубата реалност на неслучващото се Нищо в безкрайния \"преход\" на нашата родина. Метафората с пътуващото кино за повсеместната разруха, която изстрадваме всеки ден, оживява на екрана забавно и любопитно. А някои епизоди като срещата между бащата (Борис Луканов) и сина (Юри Ангелов) в старческия дом безспорно ще останат в паметта на нашето кино. В останалите 11 чуждeстранни игрални филми от конкурсната програма - повечето дебюти и дело на млади творци, хуморът дори не \"прави опит\" да се прокрадва. Затова пък се дава простор на драмата. Първата творба, която ме впечатли в този жанр, е испанският дебют \"Без край\" на талантливите братя Сезар и Хосе Естебан Аленда. В качеството си на сценаристи и режисьори те ни връщат към онази забравена в съвремието ни чувствителност, която не се нуждае нито от думи, нито от специални драматургични похвати и ситуации. Това емоционално пътуване на главния герой Хавиер във времето, за да \"пренапише\" последната си среща с Мария (за тази роля Мария Леон - класирана на второ място по популярност в Испания след Пенелопе Крус, получи тук наградата за най-добра актриса) - любовта на живота му; да я накара да стане отново щастливото волно момиче, в което някога се е влюбил, разтърси зрителите, които дълго аплодираха. Очевидно хората винаги са имали (още от епохата на шедьовъра \"Казабланка\") и продължават да имат потребност именно от този тип кино: на дълбокото вътрешно преживяване, на докосването, на недоизказаността... Категорична художествена кулминация в състезателната програма се оказа финландският екзистенциален филмов дебют \"Цигуларката\" на младия театрален драматург, актьор и режисьор Пааво Вестерберг. С ясната си и значима концепция, предлагаща позната на пръв поглед любовна история за амбицията на таланта и себелюбието, за страстта и чувството за отговорност, за цената на постигнатите мечти, той някак неочаквано обедини възторга на всички - и критици, и зрители. Рядко ни се случва да бъдем подвластни на толкова магическо въздействие на художествено пространство, изградено с универсалния език на музиката. Както точно разчетената на екрана драматургия (допираща до ренесансово надскачане на човешките възможности) и стилен сценичен дизайн, така и умело подбраните изпълнители на главните роли (Матлена Кууснеми, Олаф Усивитра, Ким Бодня) представят тази творба като безспорен претендент за значима награда на всеки уважаващ себе си фестивал. Тук тя бе удостоена единодушно както с Голямата награда на фестивала, така и с приза на секция \"Критика\" към СБФД. В територията на психологическата драма и мелодрама се откроиха и други ярки произведения с различна жанрова модификация. Вторият филм \"Без мен\" на известния руски режисьор Кирил Плетньов, чийто дебют \"Давай\" (\"Жги\") гледахме пак на този фестивал миналата година, е твърде нестандартно, своеобразно романтично - криминално road movie, доста встрани от спецификата на този жанр. В него проблемите за любовта, свободата, избора и човешката отговорност са поднесени чрез \"разплитането\" на една мистерия, без никакъв социален аспект, на фона на изключително интересна музика. Вероятно на това се дължи шумният успех на тази творба сред руската аудитория. Разбира се - и на енергийното актьорско изпълнение на Любов Аксьонова, Ирина Чипиженко и Юрий Бигулов, които изграждат любовния триъгълник. С любопитно поднесена драматургия и неочакван финал ни впечатли \"Най-красивата двойка\", талантлив дебют на Свен Тадикен (Германия), завоювал Специалната награда на журито и приза за най-добро изпълнение на мъжка роля (Малте) на Максимилиан Брукнер. Вдъхновен от истинската история на португалския крал Дон Педро, който изровил любимата си, за да я короняса за кралица след смъртта й, филмовият дебют \"Педро и Инеш\" на Антонио Ферейра разказва тази невероятна, страстна история през три епохи: в Средновековието, когато всъщност всичко се е случило; в днешно време, в което героите са архитекти в голям град; и в бъдещето, където хората бягат от градовете към селата, за да оцелеят. В увековечаването на тази уникална любовна история оставаме неудовлетворени от известна композиционна разхвърляност на творбата. Нежен, искрен, изпълнен с копнеж, е канадският дебют \"Ейприл през есента\", документално заснет, на принципа на импровизацията, от режисьора Уорън Сулатики. Тази непретенциозна драма - резултат от ентусиазма на скромния творчески екип, е участвала т.г. в една от програмите на МКФ в Кан, както и на редица други фестивали в САЩ... В заключение: над 70 филма показаха на варненския екран най-новото от европейския, българския и световния киноафиш. А преобладаването на произведения от млади автори и особено на дебюти в конкурсната програма е залог за бъдещето на Седмото изкуство. Ето защо, наред с официалното състезание, тази година бе учреден и отделен конкурс за дебютанти, оценяван от младежко жури...", "date": "2019.09.04", "title": "В унисон с изискванията на зрителя"}
{"url": "https://duma.bg/deputati-ostavat-bez-imunitet-n199016", "text": "Върховната Рада внесе изменение в Конституцията на Украйна, което лишава депутатите от имунитет. Съответното решение бе подкрепено от 373 парламентаристи при минимално необходими 300 гласа. Остава условието, че депутатите не носят юридическа отговорност за резултатите от гласуването или изказванията в парламента, с изключение на отговорността за оскърбление или клевета.", "date": "2019.09.04", "title": "Депутати остават без имунитет"}
{"url": "https://duma.bg/kratki-novini-n199014", "text": "Президентът на Иран Хасан Рохани във вторник изключи провеждането на каквито и да е двустранни преговори със САЩ. В изказване пред парламента държавният глава отбеляза още, че Техеран е готов да намали допълнително ангажиментите си по ядрената сделка от 2015 г. \"през следващите дни\", ако преговорите, които се водят в момента, не дадат резултат до четвъртък. Грузинският министър на вътрешните работи Георги Гахария е номиниран за поста министър-председател на републиката. Гахария на свой ред съобщи, че ще предложи за министър на отбраната бившия премиер Ираклия Гарибашвили. Северозападният регион на Босна и Херцеговина е засегнат от мощна буря. В районите на Янишевица - Баня Лука силен дъжд, гръмотевични бури и градушки предизвикаха намалена видимост и затрудняха движението. Осем ученици загубиха живота си при нападение в начално училище в Китай. Други две деца са ранени. Задържан е 40-годишен мъж. По предварителна информация нападателят е бил освободен от затвора през юни, където е излежавал присъда за опит за убийство.", "date": "2019.09.04", "title": "Кратки новини"}
{"url": "https://duma.bg/reshavashta-shvatka-v-london-za-brekzit-n199018", "text": "Британският парламент гласува в сряда след полунощ петиция със силата на законопроект, която ще попречи на премиера Борис Джонсън да изведе Великобритания от ЕС на 31 октомври без споразумение. Петицията е на опозиционната Лейбъристка партия, но дори депутати от Консервативната партия (торите) на Джонсън подкрепят документа. Сред тях са водещи тори, включително бившият правосъден министър Дейвид Гоук. Съюзът на опозиционните партии и бунтовни депутати консерватори имат нужните гласове в Камарата на общините, за да победи правителството на Джонсън за Брекзит, увери бившият външен и финансов министър Филип Хамънд, който е тори.  Петицията обаче трябва да бъде одобрена с две трети гласове.  Лидерът на торите и премиер Джонсън заплаши с изключване от партията на съпартийците, които гласуват за внесена петиция.  Ако тя бъде одобрена, в сряда правителството ще излезе с контраинициатива за провеждането на предсрочни избори. Тя трябва да бъде гласувана още същия ден, а изборите трябва да се състоят на 14 октомври. Впрочем в понеделник вечерта Джонсън наистина заплаши, че ще свика предсрочни избори, ако петицията бъде одобрена. Чрез тях той се стреми да укрепи позициите си. При такива избори законът повелява премиерът да поиска от ЕС тримесечно удължаване на действието на член 50 от Лисабонския договор или забавяне на Брекзит до 31 януари. Водещите фигури сред торите увериха, че въпреки заплахата, ще продължат напред и ще поставят \"националният интерес\" пред собствения си.  Ако Джонсън се провали, лидерът на Лейбъристите Джерами Корбин заяви, че партията ще подкрепи вот на недоверие срещу правителството на Лондон, което ще доведе до предсрочни парламентарни избори. \"Нашата цел е да поставим под съмнение плановете на правителството за \"твърд Брекзит\", нашата цел е опит да бъдат защитени работните места и да бъде съхранено жизненото равнище на населението. Нашата цел е да предотвратим сключването на икономическо споразумение със САЩ на Доналд Тръмп\", изтъкна Корбин.  Говорителката на Еврокомисията Мина Андреева заяви, че Лондон не е направил конкретни предложения за преразглеждане на споразумението за Брекзит и перспективата за развод без сделка остава \"много ясна възможност\". Британският паунд пък се срина под 1.20 долара рано тази сутрин за първи път от началото на 2017 г. Това стана на фона на бунта сред депутатите тори срещу лидера Джонсън.", "date": "2019.09.04", "title": "Решаваща схватка  в Лондон за Брекзит"}
{"url": "https://duma.bg/da-predadem-na-detsata-si-idealite-da-zastanem-sreshtu-neofashizma!-n199010", "text": "На 9 септември 2019 г. се навършват 75 години от един важен повратен момент в историята на нашето Отечество. На този ден отговорността за съдбата на България мина в ръцете на Отечествения фронт. Правителството на ОФ с подкрепата на Народоосвободителната въстаническа армия (НОВА) и на Трети украински фронт на Червената армия отстрани от власт в нашата древна, славна, изстрадала земя, напоена с кръвта на хиляди свои безсмъртни синове и дъщери, виновниците за обвързването на България с хитлеристка Германия. Настъпи нов период в живота на българския народ. На 9 септември той фактически, а не само на думи, пое управлението на Родината в свои ръце. Премиерът Кимон Георгиев оповести състава на новото коалиционно правителство на ОФ. Политическите затворници бяха освободени. Партизанските отряди слязоха от планините в селата и градовете на Родината. Българската армия мина на страната на новата власт. Бойците на Червената армия бяха посрещнати с цветя, хляб и сол. Българската армия се включи във войната срещу Третия райх и заедно с Червената армия участва в освобождаването на Югославия, Унгария и Австрия. По този начин България даде своя принос в победата над хитлеризма. Съпротивата, белязана с кръвта на убитите хиляди партизани, членове на бойни групи, ятаци, концлагеристи, на обесените в затворите борци през 1941-1944 г., на зверски убитите стотици деца и загиналите 11 000 български воини във войната срещу Третия райх, измиха срама от позорното присъединяване на Родината ни към Тристранния пакт на 1 март 1941 г. България запази своята цялост и благодарение на подвига на героите, които знаеха, че саможертвата в името на Родината е проява на съвест и морал. Защото Родината е по-силна от смъртта. Само 8 месеца след 9 септември - на 9 май 1945 г., червеноармейците Егоров и Кантария развяха знамето на Победата над Райхстага. Втората световна война в Европа завърши. Започна мирът, извоюван от Антихитлеристката коалиция начело със СССР, САЩ, Великобритания. За този мир само СССР даде в жертва 27 милиона бойци, партизани, мирни граждани и деца в тила - работници, специалисти, жени и мъже в необятната страна от железопътната станция Унгени до Японско море. Уважаеми граждани на Република България, ние, членовете на Националния обществен комитет, се обръщаме към вас с това Възвание, за да не забравяме в днешното сложно и противоречиво време двете съдбовни дати - 9 септември 1944 г. и 9 май 1945 г. Те са свети за нас. Добре знаем, че за някои хора историята върви след победителите. Но има дати, които светят с подвига на участниците и дадените жертви. Те не бива да се забравят, не трябва да се преиначава и подменя тяхната истинска същност. Днес на българските антифашисти им е отнето признанието, че са били участници във Втората световна война и се отрича тяхната саможертва в името на Човека. Поругават се паметници, братски могили, паметни плочи. Ние гледаме на тази голяма несправедливост като опит за подмяна на паметта на народа. Днес нашият комитет се обръща и към Народното събрание с настояване българските антифашисти (1941-1944 г.) да се признаят за участници във Втората световна война. Това е повеля на историята! На истината! Крайно време е тази несправедливост да се поправи, уважаеми сънародници! Антифашистката съпротива в България има висока историческа цена. Тя изведе нашата страна от хитлеристкия военен блок в редиците на световната антихитлеристка коалиция. Девети септември стана начало на нова епоха в живота на народа. Социализмът доведе до материален и духовен възход и нареди Отечеството ни на едно от първите места по развитие в света. Из средите на нашия богат на таланти и духовни ценности народ израснаха промишленици, изобретатели, строители, учени, художници, писатели, музиканти, архитекти, космонавти, които прославиха България в Европа и света. Всички тези постижения са следствие от промените, настъпили след 9 септември 1944 г. Ние настояваме учебниците по история да представят обективно и достойно участието на българите в европейската антифашистка съпротива. Обръщаме се към вас, достойни граждани на Република България, да подкрепите нашето Възвание. Нека се научим да живеем в мир, разбирателство, съгласие и единство в Родината и да извличаме поуки от историята си. Нека предадем на децата и внуците си идеалите на участниците в антифашистката съпротива, които и днес са съзвучни с усилията на прогресивното човечество за защита на демократичните ценности и правата на човека в борбата му срещу проявите на неофашизма, ксенофобията, антисемитизма, тероризма и насилието. Уважаеми граждани на Република България, Ние, членовете на Националния обществен комитет, ви призоваваме заедно да се противопоставим на неофашизма във всичките му форми и прояви. Нека защитим историческата истина за 9 септември 1944 г., ден, който промени нашата Родина! 1. Българска социалистическа партия 2. Български антифашистки съюз 3. Отечествен съюз 4. Съюз на ветераните от войните на България 5. Международна фондация \"Георги Димитров\" 6. Фондация \"Устойчиво развитие за България\" 7. Комунистическа партия в България 8. Земеделски съюз \"Александър Стамболийски\" 9. Партия \"Нова Зора\" 10. Съюз на офицерите и сержантите от запаса и резерва 11. Съюз на българските писатели 12. Софийско сдружение на приятелите на Русия \"Александър Невски\" 13. Съюз на военноинвалидите и военнопострадалите 14. Съюз на българските журналисти 15. Славянско дружество в България 16. Партия на българските комунисти 17. Форум \"България-Русия\" 18. Федерация за приятелство с народите на Русия и ОНД 19. Вестник \"Дума\" 20. Вестник \"Земя\" 21. Политически клуб \"Екогласност\" 22. Политически клуб \"Тракия\" 23. Общонароден комитет за защита на националните интереси 24. Съюз на пенсионерите 2004 25. Демократичен съюз на жените 26. Партия на зелените 27. Българска земеделска партия 28. Движение за радикална промяна \"Българска пролет\" 29. Европейска сигурност и интеграция 30. Партия \"Подем\" 31. Руски културно-информационен център 32. Сдружение на руските ветерани, живеещи в България 33. Централен кооперативен съюз 34. Върховен читалищен съюз 35. Национално движение \"Русофили\" 36. Асоциация на училите в СССР и Русия \"Найден Геров\" 37. Партия Българска левица 38. Движение 23 септември 39. Съюз на патриотичните сили \"Защита\" 40. Национален съюз на земеделските кооперации в България 41. Обществена академия за наука, образование и култура 42. ПП \"Съюз за отечеството\" 43. Клуб на ветераните \"Шалом\"", "date": "2019.09.04", "title": "Да предадем на децата си идеалите, да застанем срещу неофашизма!"}
{"url": "https://duma.bg/izklyuchvat-davutoglu-ot-psr-n199017", "text": "Партията на справедливостта и развитието изправи пред дисциплинарната си комисия бившия премиер Ахмет Давутоглу и трима бивши депутати, в резултат на което те ще бъдат изключени от партията, съобщи в. \"Дейли Сабах\". Бившият министър-председател Ахмет Давутоглу, който подаде оставка от партийното ръководство през май 2016 г. след нарастващ разрив с партийната организация, изразяваше открита критика след местните избори на 31 март.", "date": "2019.09.04", "title": "Изключват Давутоглу от ПСР"}
{"url": "https://duma.bg/despodov-otryazal-tsska-sf-n198992", "text": "Кирил Десподов разкри, че за него не е съществувал вариант да се връща в ЦСКА-Сф. Нападателят премина през зимата в Каляри именно от \"червените\" за 4 млн. евро, но 7 месеца по-късно стана ясно, че елитният тим от Апенините не иска играча в състава си. В крайна сметка Футболист №1 на България за 2018 г. премина под наем за 1 г. в Щурм Грац, а офертата от бившия му тим беше пренебрегната. В Австрия треньор ще му е Нестор Ел Маестро, с когото нападателят работеше на \"Армията\". Десподов се прибра в София и се присъедини към подготовката на \"лъвовете\", които в събота гостуват на Англия в евроквалификация. \"Не е имало вариант да се върна в ЦСКА. Не съм го обмислял изобщо. Разбрахме се с Каляри, че искат да ме пуснат под наем. Имаше голям интерес, но Щурм бяха най-настоятелни. Четири пъти променяха офертата, за да може да покрият изискванията ми. Имаше сериозни оферти с големи параметри от Холандия, Франция и Турция. Избрах най-добрия вариант за мен. Те показаха, че ме искат и ще бъда важна част от отбора. Ел Маестро също е една от причините да отида там. Смятам, че имам място в Каляри. За всеки футболист е мечта да играе на \"Уембли\", каза Десподов.", "date": "2019.09.04", "title": "Десподов отрязал ЦСКА-Сф"}
{"url": "https://duma.bg/lalova-i-ivanov-s-balkanski-titli-n198993", "text": "Ивет Лалова-Колио и Тихомир Иванов станаха балкански шампиони. На първенството в Правец най-бързата ни спринтьорка заслужи златото на 100 м, а плевенчанинът - в скока на височина. Ивет спря хронометъра за 11,23 сек., като изпревари с две стотни израелката Диана Вайсман, а тройката допълни другата българка Инна Ефтимова с 11,56 сек. Специално да наблюдава бягането пристигна Христо Стоичков. На трибуните бяха още плеяда от шампиони в лицето на президента на световната централа по лека атлетика лорд Себастиан Коу, бившият световен рекордьор в овчарския скок Сергей Бубка, който е вицепрезидент на МОК, примата в скока на височина Йорданка Благоева и др. \"С шепи черпя от тази обич тук, благодаря на всички хора, ще отнеса емоцията на Световното в Доха. Надявам се там да бъде пикът на най-добрите резултати\", каза Ивет. Снощи тя, както и Ефтимова участваха и на 200 м. Иванов заслужи златото с 2,27 м. Българинът, който през сезона има 2,30 м, се справи с височината от трети опит. Плевенчанинът качи летвата и на 2,33 м, колкото е нормативът за Олимпиадата в Токио 2020, но не успя, въпреки че направи хубави опити. \"Такива опити искам да правя - над 2,30 м. Мисля, че това показва всичко. Преди няколко дни на Диамантената лига постигнах по-силен резултат, този сега е среден спрямо сезона ми\", каза Иванов. Той отива за 20 дни на лагер в Испания, за да завърши подготовката за Световното. \"Надявам се да съм изненадата в Доха като резултат. Преди 2 г. на квалификацията в Лондон се получи много добре, сега се надявам на същото, но на финала\", допълни той.  Младежката олимпийска шампионка в тройния скок от Буенос Айрес 2018 Александра Начева спечели сребро в Правец. Състезателката на Георги Цонов постигна 13,89 метра и беше изпреварена единствено от европейската шампионка Параскеви Папахристу (Гър) с 14,24 м. \"Радвам се, че успях да стана втора пред родна публика. Доволна съм от резултата си, но можех да постигна норматива за Световното. Явно моментът не е сега. Това е най-големият резултат, който съм постигала при мъжете и жените, надявам се да вървя нагоре\", каза 18-годишната Начева. Снощи тя се пусна и в скока на дължина. Водещата ни скачачка Габриела Петрова пропуска Балканиадата заради контузия.", "date": "2019.09.04", "title": "Лалова и Иванов с балкански титли"}
{"url": "https://duma.bg/stoletnitsite-imat-neobichayna-osobenost-n198995", "text": "Италиански учени от университета \"Ла Сапиенца\" в Рим откриха, че столетниците имат необичайни особености в организма в сравнение с другите хора. Според експертите хората на тази достолепна възраст притежават нестандартна мрежа от капиляри и други малки кръвоносни съдове, които остаряват по-бавно. Специалистите стигнали до това заключение след мащабно и продължително проучване на \"огнището на дълголетието\" в италианския град Чилентино. Средната продължителност на живота в района е 92 години при жените и 85 при мъжете. Учените взели кръвни проби от столетниците и ги анализирали. Изключително ниското ниво на адреномедулин, един от протеините в кръвта, се дължи на добрата работа и отличното състояние на капилярите и други малки кръвоносни съдове, благодарение на което органите и мускулите на тези хора са добре снабдени с кръв, посочва авторът на изследването Салваторе ди Сомалия.", "date": "2019.09.04", "title": "Столетниците имат необичайна особеност"}
{"url": "https://duma.bg/meril-striyp-s-glavna-rolya-v-peralnyata-n199003", "text": "70-годишната звезда играе жена от средната класа, излъгана с пари, които дължи в новата черна комедия на Netflix. Историята се базира на журналистическо разследване, добило известност като \"Панамски досиета\", след като през 2016 г. информация в пресата разкри глобална схема, създадена от панамска адвокатска кантора. Стрийп сподели: \"Това е забавен и динамичен начин да разкажеш много черна шега, история с \"черно\" сърце, една шега, която някой си е направил с всички нас.\" Режисьорът Стивън Содърбърг смята, че най-важното е да са улучили верния тон, който да кореспондира с публиката. Централни роли изпълняват и Антонио Бандерас и Гари Олдман, съобщи БГНЕС.", "date": "2019.09.04", "title": "Мерил Стрийп с главна роля в \"Пералнята\""}
{"url": "https://duma.bg/namalyavat-alergennite-svoystva-na-kotkite-n198996", "text": "Специалисти се опитват да намалят алергенните свойства на котките. Това каза пред РИА \"Новости\" Марина Вершинина, водещ експерт в Центъра за молекулярна диагностика на Централния изследователски институт по епидемиология в Москва. \"Едно от направленията в работата на учените е опитът да се разработи линия от котки, в които е генетично блокирано производството на алергенен протеин Fel d1. Друга посока е разработването на специална храна, съдържаща съединения, които могат да свържат Fel d1, оставяйки го в тялото на животното\", отбеляза експертката. И добави, че ако никой от членовете на семейството няма алергии, можете спокойно да си вземете домашен любимец. Но когато някой член на семейството е алергичен към цветен прашец, домашен прах или храни, не се препоръчва да гледате котка. Противно на общоприетото схващане козината на котката няма изразени алергенни свойства, твърдят специалисти. Основните алергени при тези пухкави домашни любимци са протеинови съединения, които присъстват в състава на слюнката, себума, в секрети и обезмаслени кожни люспи. Котешката козина е само резервоар, в който се натрупват алергенните протеини. В природата няма хипоалергенни котки. Всички истории за \"специални\" породи котки са или маркетингов ход на развъдниците или добросъвестно погрешно схващане, разкриха още експерти.", "date": "2019.09.04", "title": "Намаляват алергенните свойства на котките"}
{"url": "https://duma.bg/uchilishte-v-tenesi-zabrani-knigite-za-hari-potar-n198997", "text": "Децата от католическото училище \"Свети Едуард\" в Тенеси няма да четат Хари Потър в библиотеката, защото според директора му магиите в книгите са истински. Макар никой от феновете на поредицата за младия магьосник да не е успявал да запали лампата, крещейки \"Лумос\", за преподобния Дан Рихийл книгите на Дж. К. Роулинг са опасни. Причината - заклинанията можели да призовават зли духове. За да потвърди своята теория, духовникът се консултирал със свещеник от Ватикана и след това изтеглил поредицата от 7 части, в които Хари Потър се бори с Лорд Волдемор и силите на мрака. \"Тези творби представят магията като добра и лоша. Но това е хитра заблуда. Проклятията и магиите всъщност са истински. Те са опасни, защото, прочетени от човек, крият риска зли духове да бъдат призовани\", посочва в имейл до родителите преподобният без капчица шеговитост. Той вярва напълно във всяка дума, която изписва. Решението на Дан Рихийл е категорично. Представителите на католическата църква не могат да го оспорят, тъй като тя няма официална позиция относно книгите на Роулинг, а всеки пастор може да взима сам решения за училището, което ръководи. Разбира се, Рихийл няма как да попречи на учениците да четат Хари Потър у дома, но засега им е забранено да призовават зли демони в района на \"Свети Едуард\".", "date": "2019.09.04", "title": "Училище в Тенеси забрани книгите за Хари Потър"}
{"url": "https://duma.bg/dzharo-shte-se-sreshtne-s-fenove-v-sofiya-n198998", "text": "Почитателите на сериала \"Под прикритие\", който милиони българи следяха в продължение на 5 години, ще имат възможност да се върнат отново в мафиотския свят и да се срещнат лично с Джаро (Михаил Билалов), Куката (Мариан Вълев), Иво Андонов (Захари Бахаров) и Косъма (Александър Сано). Най-обичаният актьорски състав на 14 и 15 септември ще се качи на сцената на фестивала на комикс културата - Aniventure Comic Con (АСС). Главната сцена на ACC ще приветства и два изцяло нови филмови проекта, в които са замесени още от най-обичаните лица на българската киноиндустрия. На 14 септември Александър Алексиев (познат от \"Възвишение\", \"Откраднат живот\") и Яна Титова (сценарист и режисьор) ще представят \"Доза щастие\". В основата на филма е истинската история на журналистката Весела Тотева, нейните битки, вълнения и търсенето на щастието в условията на 90-те - такива, каквито не всички ги познават. Вдъхновяващият филм за борбата със зависимостта и проектът с обща кауза излиза на екран на 8 ноември, а сред обявения актьорски състав са Александър Алексиев, Димитър Николов, Валентина Каролева (дебют), Иван Бърнев, Ирмена Чичикова, Силвия Лулчева и Васил Бинев.  Нова романтична екшън комедия ще бъде представена ексклузивно на 15 септември на главната сцена на ACC. Зад \"Диви и щастливи\" застават Яна Маринова, Луиза Григорова-Макариев, Александър Сано и режисьорът Мартин Макариев. Филмът превръща две жени с обикновени професии в авантюристки, по-трудни за откриване и от най-недосегаемите престъпници. Наситен с адреналин, каскади, модерен хумор и сцени от красиви места из цяла България, продукцията е сред най-скъпите у нас до този момент. Официалната премиера на филма е на 29 ноември в цялата страна. Звездите на YouTube също ще се срещнат с феновете си и в двата дни на АСС. Слави The Clashers и Айде БГ за първи път ще се изправят едни срещу друг за общ панел на сцената в зала 4. Забавни предизвикателства на 14 и 15 септември са подготвили Емил Конрад, Стан и Стефи, Ицака, Павел Колев, Поли Недкова и Цуро. Всички те ще имат и собствена зона, в която желаещите ще получат възможност да се снимат с тях или да вземат автограф.", "date": "2019.09.04", "title": " Джаро ще се срещне с фенове в София"}
{"url": "https://duma.bg/s-burgas-zapochva-stara-hartiya-za-nova-kniga-2019-n199006", "text": "\"Стара хартия за нова книга\" 2019 започва и първата спирка на националната инициатива е Бургас. На 7 септември между 10 и 13 ч. в Приморския парк, пред Пантеона, всяко дете, което с помощта на възрастен предаде 5 килограма хартия за рециклиране, ще получи книжка подарък. За да има за всички достатъчно книги, всеки, който изпълни условието да донесе 5 кг стара хартия за рециклиране, ще може да получи само една книга. Децата, донесли допълнителни 5 кг хартия, ще получат втора книжка на екотематика, едно от двете специални издания - \"Грийн тийн\" и \"Ти можеш да спасиш планетата\". Така малчуганите могат да вземат максимален брой две книги.  Кампанията е организирана от \"ЕКОПАК България\" АД и Книжен център \"Гринуич\" и се провежда в морския град за трета поредна година с подкрепата на община Бургас и Регионалната библиотека \"П.К. Яворов\". Игри с награди, музика, танци и забавления очакват всички малки екоактивисти. Децата на Бургас първи ще имат възможността да се запознаят с приказните герои на пътуващата великанска книга. А за да разберат как продължава историята им, децата ще трябва да си извоюват книжката \"Да уловиш остров\", като премерят сили в специална викторина. Двете произведения са изработени по дипломен проект на студент от НХА и ще бъдат представени на проявата. Друга игра на въпроси и отговори пък ще ги срещне с талисманите на тазгодишната кампания - детективите Агата и Лари, героите на Стийв Стивънсън от популярната поредица на издателство \"Фют\". В празничната програма ще се включат Арт център \"Точно време\", хорова школа \"Милка Стоева\", детска фолклорна формация \"Тракийче\" към Народно читалище \"Любен Каравелов\", талантите от НЧ \"Пробуда\", НЧ \"Фар\", вокална група \"Сезони\" и изпълнителите от Центъра за подкрепа на личностното развитие в Бургас. През 2017 и 2018 г. общо 2400 деца от Бургас са предали 13,2 тона стара хартия и са спасили от изсичане 172 дървета. В замяна малките екоактивисти са получили повече от 3000 нови книги. След Бургас националната екоинициатива \"Стара хартия за нова книга\" ще посети още Хасково на 8 септември, София на 15 септември, Русе на 28 септември и за първи път Велико Търново - на 29 септември.", "date": "2019.09.04", "title": "С Бургас започва \"Стара хартия за нова книга\", 2019  "}
{"url": "https://duma.bg/detski-panair-s-nad-30-bezplatni-atelieta-n199002", "text": "Събитието е част от официалната програма на Пловдив Европейска столица на културата. Над 30 културно-образователни инициативи за деца включва първото издание на Детски панаир в кв. \"Столипиново\" в Пловдив, което ще се проведе на 5 и 6 септември в двора на СУ \"Кирил Нектариев\".  Всички инициативи са с вход свободен и ще продължат в рамките на двата дни от 10 до 18 ч.", "date": "2019.09.04", "title": "Детски панаир с над 30 безплатни ателиета "}
{"url": "https://duma.bg/venelin-shurelov-s-izlozhba-v-parizh-n199004", "text": "40 картини и някои от емблематичните фигури-обекти на визуалния артист Венелин Шурелов ще бъдат представени в първата му самостоятелна изложба в Париж \"Rotations\" (\"Ротации\") по покана на Българския културен институт във Франция. Експозицията се открива на 19 септември и може да бъде видяна до 10 ноември в галерията на института. Изложбата събира най-новите,  неизлагани до момента, работи на автора, както и някои творби от дългогодишния му проект \"SubHuman Theatre\" - платформата, която художникът разработва от 2004 г. Стилът в картините и в сценографиите, които той прави за театъра, е провокативен, прям, гротеска и синтез. Проектите му са многопластови, включват рисунка, интерактивна инсталация и пърформанс, дигитални технологии, видео и арт теория. Шурелов (р. 1977) е художник, сценограф, куратор. Съосновател и преподавател в магистърска програма \"Дигитални изкуства\" в НХА. Има редица участия в галерии и сцени в България, страни от Европа и САЩ. ", "date": "2019.09.04", "title": " Венелин Шурелов с изложба в Париж"}
{"url": "https://duma.bg/dashteryata-na-tsveti-radoycheva-poluchi-stihotvorenie-za-chrd-n198994", "text": "Поетът Петър Москов написа специален поздрав под формата на стихотворение и го подари на дъщерята на Цвети Радойчева по повод третия рожден ден на чаровната Ванеса. Много приятели и колеги от музикалните и артистични среди уважиха веселото градинско парти, организирано за малката принцеса. Цвети Радойчева публикува във фейсбук страхотна снимка заедно със сияещото дете. От кадъра личи, че Ванеса е наследила харизмата и обаянието на лъчезарната си усмивка именно от своята майка. Оказва се, че момиченцето не само е много красиво, а е надарено и с големи артистични заложби, тъй като пее, танцува, има интерес към музикални инструменти и актьорска игра и вече е истинска гордост за мама и татко. Въпреки многобройните си професионални ангажименти, Цвети Радойчева определено обича да прекарва свободното си време със своето семейство и чаровната Ванеса, която е много любознателно и емоционално дете. Когато певицата е на събития, концерти и пътувания, изцяло доверява грижите за дъщеря си на своята майка. Талантливата поп изпълнителка имаше изключително успешно и динамично лято. Цвети Радойчева през юли грабна голямата награда на BG Music Festival със своята авторска песен \"Изчезни\", посветена на жените, пострадали от домашно насилие. Скоро парчето ще се сдобие с официален видеоклип.", "date": "2019.09.04", "title": "Дъщерята на Цвети Радойчева получи стихотворение за ЧРД"}
{"url": "https://duma.bg/knigata-s-patepisi-namereni-ot-chudesata-ni-povezhda-iz-slabo-poznati-mesta-v-balgariya-n199005", "text": "Авторът на нашумелите приключенски сборници \"Повторени сънища\" и \"Времето гледа с десет очи\" Николай Н. Нинов поднася поредна изненада за любителите на древните тайнства в края на лятото. Новата му книга с обходи из мистична България \"Намерени от чудесата\" (ИК \"Сиела\") отново описва слабо познати места и обекти, много от които отсъстват от карти и пътеводители. Тази трета книга на журналиста и писател Николай Нинов е част от поредица, посветена на огромната палитра от скални образувания, мегалити и живи светилища по нашите земи. Нинов постави началото на трилогията с \"Повторени сънища. Фотописи от мистична България\" (2015) и я продължи с \"Времето гледа с десет очи. Пътеписи от мистична България\" (2017). Сега, в \"Намерени от чудесата. Скалописи от мистична България\" той разказва за още забравени обекти и смайващи ритуали в родопските села, за неизследвани протодолмени в Средна гора, за олтарната площадка \"Енергийната скала\" под Белинташ, обърнатата пирамида в Тетевенската планина др. Подобно на предишните книги на Нинов и \"Намерени от чудесата\" съдържа GPS индекс и множество негови цветни фотографии.  През 2012 г. Нинов печели фотоконкурса на в. \"Дневник\" \"Спомен от лятото\", а по-късно споделя историите за своите приключения в предишните си две книги с илюстрирани пътеписи. Пътешественик по душа, колегите му го наричат търсач на неоткрити места, любител на древните загадки и тайни. А за приятелите си Нинов е приключенец по дух, с око за природните вълшебства. Премиерата на \"Намерени от чудесата\" ще се състои днес, 4 септември, от 18.30 ч. в книжен център \"Гринуич\" (бул. \"Витоша\" 27). Книгата ще представят Георги Тошев и Иван Панкев.", "date": "2019.09.04", "title": " Книгата с пътеписи \"Намерени от чудесата\" ни повежда из слабо познати места в България"}
{"url": "https://duma.bg/bfs-globi-otborite-s-26-500-lv-bez-nakazanie-za-zhivko-milanov-n198991", "text": "БФС глоби отборите от efbet Лигата с общо 26 500 лв. за различни провинения на футболисти, треньори и фенове. Дисциплинарната комисия (ДК) наложи солена санкция от битката за Пловдив между Локо и Ботев, като двата тима ще трябва да внесат общо 10 600 лв. От тях \"канарите\" са с 6300 лв., а останалите са за \"смърфовете\". От дербито ЦСКА-Сф - Левски наказанията са 11 800 лв., като \"червените\" отнесоха 8000 лв. 4000 лв. е само глобата на треньора Люпко Петрович, който бутна четвъртия съдия Ивайло Стоянов-Сватбата и беше изгонен, а впоследствие даде скандално интервю. \"Сините\" отнесоха 3800 лв., но ще трябва и да възстановят щетите по ст. \"Васил Левски\", нанесени от феновете на клуба. ДК обаче прояви двоен аршин, след като не наказа левскаря Живко Миланов, който е зет на председателя на БФС Боби Михайлов. В мача защитникът бутна Жанио Бикел и после стъпи с бутонките върху главата му, но получи само жълт картон. От ДК оставиха нарушението без допълнителни последствия. От VIII кръг глобени са още Славия с 1500 лв., Ботев Вр 1000, Берое 600, Арда 400, Етър и Царско село по 300. От Втора лига наказанията са в размер на 675 лв.", "date": "2019.09.04", "title": "БФС глоби отборите с 26 500 лв., без наказание за Живко Миланов"}
{"url": "https://duma.bg/levski-prodalzhava-s-remontite-na-bazata-n199001", "text": "Левски продължава с ремонтите на тренировъчната база. На \"Герена\" започнаха цялостна подмяна на настилката на терен 2. Игрището е основното поле за провеждането на тренировките на първия отбор, както и терен за двубоите на юношеските формации. Новото тревно покритие ще отговаря на всички съвременни изисквания, а в същото време ще бъде подобрена и инфраструктурата на съоръжението. Редом с това клубът продължава да подобрява условията за работа и тренировки в детско-юношеската школа. В момента текат довършителни дейности по други два терена, а също така ще бъде стартиран мащабен ремонт на съблекалните за нуждите на децата от ДЮШ.", "date": "2019.09.04", "title": "Левски продължава с ремонтите на базата"}
{"url": "https://duma.bg/slaviya-prodade-yunosha-v-italiya-n198999", "text": "Славия продаде 17-годишния Рафаил Пърликов на италианския Козенца. Сделката е финализирана в последните минути на трансферния прозорец, а централният защитник е парафирал 2 г. Пърликов играеше в юношите старша възраст на \"белите\" до 19 г.", "date": "2019.09.04", "title": "Славия продаде юноша в Италия"}
{"url": "https://duma.bg/rezultati-n198990", "text": "III кръг: Нефтохимик - Септември 0:2 0:1 Галчев (4) 0:2 Георгиев (29-д). 1. ЦСКА 1948 21 т. 2. Септември 18 3. Монтана 14 4. Локо Сф 12 5. Кариана 11. 6. Пирин 10 и др. по БНТ 3 Баскетбол, СП в Китай 14.20 Италия - Сърбия Волейбол 16.50 Сърбия - България (жени) по Евроспорт 1 Колоездене 16.00 Обиколка на Испания (XI етап) Тенис 19.05 US Open", "date": "2019.09.04", "title": "Резултати"}
{"url": "https://duma.bg/loko-pd-vze-zashtitnik-ot-monako-n199000", "text": "Локо Пд взе централния защитник на Монако Диниш Алмейда. \"Монегаските\" съобщиха, че двата клуба са се разбрали за трансфера на португалеца, който миналия сезон игра под наем в гръцкия Ксанти.", "date": "2019.09.04", "title": "Локо Пд взе защитник от Монако"}
