{"url": "https://duma.bg/stanislav-genchev-sazhalyava-za-izpusnatata-pobeda-n204526", "text": "Треньорът на Лудогорец Станислав Генчев съжалява, че са пропуснали да бият ЦСКА М. Той твърди, че „орлите“ са по-добри от руския съперник, като е доста прав, защото московчани са бледа сянка на отбора си от преди няколко години.  „Изиграхме добър мач срещу добър отбор. Можеше да вкараме и втори гол. При наша грешка в защита получихме попадение. Можехме да си тръгнем и като победители, но грешките се наказват, особено от такъв отбор, като ЦСКА. Последните минути съперникът се изнесе в нашата половина и исках на контри да ги изненадаме, но не се получи. Доволен съм, защото головите положения пред вратата ни бяха малко. Не съм доволен от инкасирания гол, защото такива грешки не трябва да допускаме. Ще играем за победа в последния мач“, каза  . „Играхме добре в защита. Направихме една грешка и допуснахме гол, но във футбола е така. Очаква ни тежък мач с Ференцварош, в който излизаме за победа, защото ако играем с мисълта за равен, ще загубим“, смята вратарят  . „Можехме да играем по-добре и в защита, и в нападение. В края имахме няколко положения и можеше да вкараме пак и да победим. Резултатът обаче е добър. Имаме още един мач и всичко е в ръцете ни“, обяви голмайсторът  . „Като не вкараш кол, е нормално да загубиш. Продължаваме да работим и да  се съсредоточим върху мачовете от вътрешното първенство“, обяви беларуският треньор на ЦСКА  .", "date": "2019.11.29", "title": "Станислав Генчев съжалява за изпуснатата победа"}
{"url": "https://duma.bg/zdraveopazvaneto-vse-po-skapo-i-bez-efekt-n204522", "text": "Разходите за здравеопазване в България растат неотклонно през последните 15 години, но основната причина са парите, които хората плащат от джоба си. Страната ни е на първо място в ЕС по дял на частните разходи за здравеопазване - 47% от медицинските услуги се плащат от пациентите, а това означава, че бедните хора не могат да си позволят здравни грижи. При това 14% от населението дори не е обхванато от системата на вноски за здравеопазването, пише в разпространения от Европейската комисия доклад за състоянието на здравеопазването в ЕС заедно с национални профили.  Въпреки значителното подобряване от 2000 г. насам на прогнозната продължителност на живота, България регистрира най-ниския показател в ЕС, относително слаба е първичната превенция и агитацията за здравословен начин на живот, което се отразява на високия дял на предотвратими смъртни случаи. Системата на здравеопазване не успява да лекува ефективно и навреме пациентите и България е на четвърто място по смъртност от предотвратими състояния и заболявания. България е единствената в ЕС след Латвия по брой на здравни грижи, които често биват изключени от общественото здравеопазване. Според доклада това са лекуване на очни заболявания, физиотерапия, психични състояния и достъп до експериментални или много скъпи лекарства. Всяка пета болнична процедура може да се извършва в доболничната помощ, всяка десета хоспитализация и свързаните с нея процедури могат изобщо да бъдат избегнати, ако пациентът имаше достъп до доболнична помощ, става ясно от доклада. Недоразвитата първична и превантивна грижа отчасти обяснява високите показатели на болнична активност и хоспитализации в България.  В доклада се изтъква и \"значителният дял\" на това, което пациентите плащат като \"благодарност\" на лекарите.", "date": "2019.11.29", "title": "Здравеопазването все по-скъпо и без ефект"}
{"url": "https://duma.bg/ludogorets-udarzha-11-s-tsska-v-moskva-n204525", "text": "Лудогорец завърши 1:1 с домакина ЦСКА Москва в мач от предпоследния кръг от групите на Лига Европа. С равенството „орлите“ запазиха шансове да продължат в елиминациите напролет. Родният първенец събра 7 т. и запази втората позиция. Ференцварош пък завърши 2:2 с лидера Еспаньол и остана трети с 6 т. В последния кръг на 12 декември Лудогорец посреща именно „маджарите“ и за да продължи към 1/16-финалите, трябва да завърши хикс. ЦСКА пък окончателно отпадна от турнира, защото с 2 т. няма как да се мръдне от четвъртото място. В същото време Еспаньол преждевременно стигна елиминациите и в последния кръг приема протоколно московските \"армейци\". Пред 6000 души на  \"ВЕБ Арена\" точен за Лудогорец бе Клаудиу Кешеру, който се разписа в 66-ата минута след прекрасен пас на Вандерсон. А десет минути по-късно домакините изравниха с попадение на Феодор Чалов. В 52-ата мин. Джоди Лукоки също можеше да се разпише, но сам срещу вратаря Игор Акинфеев не уцели вратата му. Така българският шампион заслужи нови 190 000 евро от наградния фонд и е само на точка от пролетни евромачове, каквато всъщност им е и целта.  ", "date": "2019.11.29", "title": "Лудогорец удържа 1:1 с ЦСКА в Москва"}
{"url": "https://duma.bg/sportat-po-televiziyata-novi-machove-ot-parva-i-vtora-liga-ski-skokove-voleybol-i-formula-1-n204532", "text": "по Диема спорт 13.30 Локо ГО - Септември 16.30 Етър - Славия по Диема спорт 2 Формула 1 11.00 и 15.00 Гран при на Абу Даби (тренировки) Волейбол 18.30 Нефтохимик - Хебър по Евроспорт 1 Ски-бягане 13.25 СК в Куусамо Ски-скокове 18.55 СК в Куусамо", "date": "2019.11.29", "title": "Спортът по телевизията, нови мачове от Първа и Втора лига, ски-скокове, волейбол и Формула 1 "}
{"url": "https://duma.bg/elena-yoncheva-nastoya-ep-da-vzeme-merki-sreshtu-nova-bezhanska-valna-n204521", "text": "Нужни са конкретни мерки срещу реалната заплаха от нова бежанска вълна към Европа, заяви евродепутатът от Групата на социалистите и демократите в ЕП Елена Йончева. По думите й Брюксел трябва да предложи международен механизъм за мониторинг за прозрачност и контрол на процеса. Йончева взе участие в дебатите за ситуацията в широкия регион на Близкия изток, включително кризата в Иран, Ирак и Ливан. В разискванията участва и Върховният представител на ЕС по въпросите на външните работи Федерика Могерини. Идвайки от България, която е една от първите гранични държави на ЕС по пътя на бежанските потоци, бих искала да обърна внимание на ЕП, че ескалация на напрежението създава реална заплаха от нова бежанска вълна към Европа, подчерта Йончева. Тя обърна внимание на опасността Турция да разсели над 2 млн. арабски бежанци в кюрдските райони на Северна Сирия, където в момента се провежда операция на турската армия. Йончева смята, че преместването трябва да бъде осъществявано само по свободната воля на бежанците. Тя е категорична, че това не трябва да бъде за сметка на коренното кюрдско население. Мнението на Йончева е, че при промяна на етническата карта в региона, особено при неустановения мир в Сирия, крие голям риск за нова и дълготрайна бежанска вълна, този път от кюрдски бежанци към страните членки на ЕС. ", "date": "2019.11.29", "title": " Елена Йончева настоя ЕП да вземе мерки срещу нова бежанска вълна "}
{"url": "https://duma.bg/korneliya-ninova-prodalzhava-sreshtite-si-s-novi-kmetove-n204519", "text": "Проблемите пред местната власт продължава да обсъжда с кметове, издигнати и подкрепени от БСП, председателката на социалистите Корнелия Нинова. На \"Позитано\"20 тя разговаря с градоначалниците на Русе и Девин Пенчо Милков и Здравко Иванов. Бяха обсъдени състоянието на общините, належащите социални проблеми, както и темите, по които могат да получат съдействие от парламентарната група на левицата. Нинова запозна кметовете с предложението на \"БСП за България\" за новия бюджет, което предвижда част от събраните данъци да остават в населените места. \"Социалните проблеми по общини са общи и решаването им зависи не само от волята на кметовете, но и от националната политика. Тук е ролята на парламентарната ни група, която е последователна по всеки социален въпрос и ще съдейства на кметовете\", заяви Нинова. Преди дни Нинова проведе работни срещи с кметовете на Перник, Созопол, Пещера, Нови Пазар, Първомай, Златица, Чавдар, Струмяни, Никопол и Златарица. ", "date": "2019.11.29", "title": "Корнелия Нинова продължава срещите си с нови кметове"}
{"url": "https://duma.bg/chestito-i-na-sofiya!-n204523", "text": "Честити нови, по-високи данъци и на София! Кметът Йорданка Фандъкова закономерно се включи в редицата на местните управници, които решиха следизборно да вдигнат част от налозите. След като само преди дни размаха като байрак идеята си да не вдига такса смет, ръководството на общината постави ребром пред столичани намерението си за ръст на данъците за коли и за покупко-продажба на имоти. Тези кроежи няма как да са вчерашни хрумки, замисълът им със сигурност не е следизборен. Тогава се питаме, защо след като Фандъкова и заместниците й са толкова убедени в нуждата и справедливостта от по-високи ставки, нямаха смелостта да си ги изкажат няколко месеца по-рано. А не беше ли редно, както са си направили труда да изчислят с колко точно ще одерат отделните групи шофьори, да представят и прецизен списък кои улици и тротоари ще ремонтират и как ще се подобри градският транспорт със събраните милиони? Жертва на много заблуди се оказаха столичани. Заблудили са се, че ръст на данъци няма да има. Заблудили са се, че Фандъкова им е обещала условия за повишаване на доходите. Както и че ще дишат по-чист въздух... Вместо това грабежът смело продължава. Следизборното време тепърва започва.", "date": "2019.11.29", "title": "Честито и на София!"}
{"url": "https://duma.bg/ep-nastoyava-za-priemaneto-na-istanbulskata-konventsiya-n204520", "text": "С огромно мнозинство от 500 гласа \"за\", 91 \"против\" и 50 \"въздържал се\" Европейският парламент гласува незаконодателна резолюция за присъединяването на ЕС към Конвенцията за превенция и борба с насилието над жени и домашното насилие, известна като Истанбулската конвенция. Двама българи са гласували \"за\" документа, твърди БНР. Според радиото подкрепата за конвенцията идва от Илхан Кючюк и Атидже Алиева Вели от ДПС и либералната група в ЕП \"Обновете Европа\". Иво Христов, Цветелина Пенкова и Петър Витанов от БСП са единствените представители не ПЕС, които са били \"против\" Истанбулската конвенция. Колегите им от левицата Елена Йончева и Сергей Станишев са се въздържали. Освен тях \"въздържал се\" са гласували Радан Кънев от \"Демократична България\" и Емил Радев от ЕНП. \"Против\" документа са били представителите на ВМРО Ангел Джамбазки и Андрей Слабаков, както и Асим Адемов, Александър Йорданов и Андрей Новаков от листата на ГЕРБ и СДС. За Андрей Ковачев, Ева Майдел няма яснота. Искра Михайлова от ДПС не е присъствала. Текстът, приет от ЕП, призовава седемте държави, които са подписали конвенцията, но още не са я ратифицирали - България, Чехия, Унгария, Литва, Латвия, Словакия и Великобритания, да го направят без отлагане. В краткото съобщение, оповестяващо решението, на сайта на ЕП пише, че в Брюксел има притеснения от \"атаките и кампаниите срещу Конвенцията в някои страни, които се основават на преднамерено погрешно тълкуване и невярно представяне на съдържанието й на публиката\".  ЕП потвърди позицията си в подкрепа на целевото заделяне на 193,5 млн. евро за дейности за предотвратяване и борба с основаното на пола насилие в рамките на програмата \"Права и ценности\".  ", "date": "2019.11.29", "title": "ЕП настоява за приемането на Истанбулската конвенция"}
{"url": "https://duma.bg/fandakova-otreche-da-e-obeshtavala-zapazvane-na-danatsite-n204517", "text": "Столичният кмет Йорданка Фандъкова отрече да е поемала ангажимент да не се вдигат данъци в София. Така тя отговори за стари медийни публикации от дебат с другия кандидат за кмет - Мая Манолова. \"Ако искаме да дишаме по-чист въздух, хората, които карат стари коли трябва да плащат повече\", обоснова вдигането на данъци в София кметицата. Според нея става въпрос за минимално покачване на налозите. Със същия мотив излезе в тв интервю и заместникът й Дончо Барбалов, който изрази и несигурност какви точно са били предизборните обещания. Според него предложението с ръста на данъците е свързано с политиката на общината в две много приоритетни области - околната среда и инфраструктурата, особено инфраструктурата, свързана с районите.", "date": "2019.11.29", "title": "Фандъкова отрече да е обещавала запазване на данъците"}
{"url": "https://duma.bg/stolichani-platiha-500-000-lv-za-384-saveta-kam-fandakova-n204518", "text": "С препоръки за по-бърз и ефективен градски транспорт, нова формула за такса смет, фискална децентрализация на районите, ред в строителството и още десетки съвети приключи проектът на Столичната община, наречен \"Визия за София\". Той започна по същество преди две години, с още една година подготвителна дейност, и имаше за цел да предложи дългосрочна стратегия за развитие на столицата. Визията струваше на софиянци половин милиона лева, които бяха платени от общината. Срещу тази сума експерти начертаха 384 мерки за бъдещата работа на кметството през следващите 30 години. Проектът бе ръководен от арх. Любомир Георгиев, директор на общинското предприятие \"Софпроект\", което според визията трябва да бъде превърнато в планиращо звено към общината. Той обобщи вчера, че единият пакет на документа, който съдържа 24 дългосрочни цели, ще бъде приет вероятно до края на годината от Столичния общински съвет, а по-краткосрочните над 300 мерки - в началото на следващата година.  От последните анализи на екипа по визията става ясно, че най-сериозните критики са към състоянието на градския транспорт. Средната скорост на превозните средства в града е 14 км в час, като целта е да се вдигне с още 5 километра. Освен това е необходимо да се намали времето за чакане, да се премислят местата на спирките и маршрутите, да се увеличат скоростните трасета и да се създадат връзки между отделните квартали. Другата област, към която се насочват редица препоръки, е строителството. В документа то се определя като безразборно, а заключението е, че Столичната община догонва, а не води инвестиционните намерения. Друга препоръка е да се променят таксите за разрешителни за строеж, които в момента са еднакви, независимо за коя част на града се издават.   По отношение на мерките за подобряване на качеството на въздуха във визията категорично се препоръчва да има глоби за изгаряне на нерегламентирани материали, както и да се заменят замърсяващите горива за отопление с по-екологични. Според експертите пределно допустимите норми на замърсителите на въздуха трябва да са много по-ниски от сегашните, тъй като заради географското положение на града и честото безветрие отрицателният ефект е много по-силен.  Сред останалите съвети към кметството са бюджетите да са достъпни онлайн за по-голяма отчетност пред обществото, да се преосмислят границите на районите, да се предоставят пряко средства на кварталите и хората да могат да участват в разпределянето им.", "date": "2019.11.29", "title": "Столичани платиха 500 000 лв.  за 384 съвета към Фандъкова"}
{"url": "https://duma.bg/ek-obvinyava-daniya-za-imitatsiya-na-gratskoto-sirene-feta-n204506", "text": "Европейската комисия (ЕК) е решила да изправи Дания пред Съда на Европейския съюз за неправомерна употреба на защитеното наименование за произход на гръцкото бяло сирене фета от датски компании, съобщава гръцкият вестник \"Елефтерос типос\" в електронното си издание. Според комисията дружества със седалище в Дания произвеждат сирене, означено като фета, и го изнасят в трети страни. Според Брюксел тази практика е пряко нарушение на защитата, която предоставя защитеното наименование за произход. Фета е такова наименование от 2002 г. и сирене под това име може да се произвежда само в Гърция. Европейската комисия е започнала досъдебна процедура срещу Дания по този проблем от януари 2018 г., като е призовала датските власти да предприемат необходимите действия, за да предотвратят тази практика от компании, установени в Дания. Доколкото Дания не е уредила всички поставени проблеми, комисията е решила да изпрати въпроса в Съда на ЕС. ", "date": "2019.11.29", "title": " ЕК обвинява Дания за имитация на гръцкото сирене фета"}
{"url": "https://duma.bg/evroparlamentat-odobri-byudzhet-2020-g-n204503", "text": "Общият бюджет на ЕС за 2020 г. беше приет. Повече инвестиции са отделени за климата, работните места и младите хора. Бюджетните приоритети накратко са следните: - Над 500 милиона евро повече са посветени на действия, свързани с опазването на климата; - подкрепа за младите: засилване на Еразъм и борба с младежката безработица - засилване на научните изследвания; - инвестиции в инфраструктура. Това е последният годишен бюджет на настоящата финансова рамка 2014-2020 година, съобщи Еврокомисията. Парламентът е получил общо 850 милиона евро за своите приоритети. Парламентът одобри бюджета с 543 гласа \"за\", 136 гласа \"въздържал се\".", "date": "2019.11.29", "title": "Европарламентът одобри  \"Бюджет 2020 г.\""}
{"url": "https://duma.bg/turtsiya-sazdava-glavoboliya-na-nato-n204504", "text": "Турция отказа да подкрепи плана на НАТО за защита на балтийските държави и Полша в случай на нападение от Русия, съобщи в. \"Хюриет\". Причината е, че някои страни от НАТО блокират искането на Анкара сирийските кюрдски сили за народна самоотбрана (СНС) да бъдат посочени като сила, заплашваща националната сигурност на Турция. Това си искане Турция е предложила в документ, който трябваше да бъде представен за одобрение на срещата на НАТО на 3-4 декември. \"Ако планът за Турция не бъде приет, тогава няма да допуснем приемането и на други документи\", заяви турски дипломатически източник, цитиран от \"Хюриет\". Анкара е разпоредила на турския представител да не подписва военен план, с който НАТО обещава помощ на Полша, Литва, Латвия и Естония при нападение от Русия. Изданието отбелязва, че САЩ са една от страните, които не подкрепят турския документ. Съюзник на САЩ в Сирия са именно СНС. Според вестника генералният секретар на НАТО Йенс Столтенберг се опитва да разреши проблема и да намери общо мнение преди срещата на НАТО.  Междувременно САЩ намаляват с 6% вноската си в общия бюджет на НАТО, съобщи германската агенция ДПА. Според източници от НАТО постигната е договореност вноската на САЩ от 22,1% да намалее на 16,35%. В същото време до това ниво се вдига вноската на Германия, която в момента е 14,8 на сто. На практика се изравняват вноските на двете най-силни икономики в НАТО, макар американската икономика да е много по-мощна от германската.  Представител на САЩ заяви, че спестени пари ще отидат за военно сътрудничество с Украйна и Грузия, които не членуват в НАТО, но са на фронтовата линия срещу Русия.  Средствата от общата каса на алианса отиват за издръжката на щаб-квартирата в Брюксел и на командните пунктове. Част от тези средства е предназначена за инвестиции в развитието на общата инфраструктура.  Намаляването на вноската на САЩ се смята до голяма степен за символичен ход, тъй като прекият бюджет на НАТО е сравнително малък - около $2,5 млрд. и е отделен от националните бюджети за отбрана, които НАТО препоръчва да възлизат на 2% от БВП до 2024 година. В момента само 9 от 29 членове на алианса, покриват това изискване, сред тях е и България с 3,1 на сто. Президентът на САЩ Доналд Тръмп отдавна критикува съюзниците, по-специално Германия, че не се стремят към 2% военни разходи.  ", "date": "2019.11.29", "title": " Турция създава  главоболия на НАТО"}
{"url": "https://duma.bg/8268-prepodavateli-obuchavat-studenti-v-po-nyakolko-vuza-n204516", "text": "Общо 8268 са \"летящите\" преподаватели в нашите 50 висши училища, които не са в щата на основен трудов договор и четат лекции в по няколко вуза или пък са пенсионери. Това показват данните на националната статистика за учебната 2018/2019 г. Според НСИ, преподавателите на основен трудов договор са 13 488, толкова са като физически лица, а като преподаватели се числят 21 756 души. Разликата между двете числа е единственият начин да се разбере колко са всъщност приходящите преподаватели, които са на хонорар или на втори и трети трудов договор с всички последици за качеството на обучението. Излиза, че от преподавателите във висшите училища 38% са приходящи от другаде или пенсионери.    В държавните висши училища преподавателите са 12 381 души, а приходящите са 7128. Някои от тях са работещи на хонорар пенсионри, но така или иначе приходящите са близо 58% от общата бройка преподаващи. В частните висши училища е още по-драстично: идващите \"отвън\" лектори са 1140 - повече от тези, които са на основен трудов договор, т.е на щат (1107 души).  Преди пет години картината като цяло е била по-нелицеприятна - през учебната 2013/2014 г. от общо 22 970 преподаващи лица приходящите са били 14 098 (61,4%). За една петилетка е намаляла общата бройка на преподаващите, намаляла е и тази на приходящите.  С промените в Закона за висшето образование, внесени от МС в парламента и гласувани завчера на първо четене, се въвежда правилото един преподавател за нуждите на акредитацията да може да легитимира само едно висше училище. В същото време обаче се намалява квотата на хабилитираните в състава на факултетните и академичните съвети, в общите събрания и пр. Така и вузовете, които нямат достатъчно доценти и професори на щат, ще се вместят в новите изисквания и няма да има риск да бъдат закрити при следваща акредитация. ", "date": "2019.11.29", "title": "8268 преподаватели обучават студенти в по няколко вуза"}
{"url": "https://duma.bg/gazovata-vrazka-s-gartsiya-shtyala-e-gotova-do-kraya-na-2020-g-n204507", "text": "Междусистемната газова връзка Гърция–България ще бъде готова до края на 2020 г. Това обяви вчера енергийният министър Теменужка Петкова по време на заседанието на Комисията по енергетика в парламента. Тя обясни, че строителството на интерконектора между Гърция и България трябва да приключи заедно със завършването на Трансадриатическия газопровод. По този начин ще може да се изпълни договорът между \"Булгаргаз\" и азербайджанската компания \"СОКАР\" за доставка на 1 млрд. кубични метра газ от находището \"Шах Дениз 2\". \"Ние трябва да сме готови, така че до края на 2020 г. да можем да поемем този 1 млрд. куб. метра газ, който ще дойде от Каспийския регион, за да може проектът да заработи\", посочи Петкова. Депутатите от Комисията по енергетиката одобриха законопроект за ратифициране на гаранционно споразумение между България и Европейската инвестиционна банка (ЕИБ) във връзка с подписан на 10 октомври 2019 г. договор. Според Теменужка Петкова този заем е важен елемент за успешното приключване за реализацията на целия проект. Ратификацията на това гаранционно споразумение е предварително условие за влизане на сила на договора и усвояване на кредитирането. Подобно ратифициране ще бъде направено и от гръцка страна. Тя посочи, че заемът е до 109,9 млн. евро, а срокът за усвояване е три години.", "date": "2019.11.29", "title": "Газовата връзка с Гърция щяла е готова до края на 2020 г."}
{"url": "https://duma.bg/angelkova-shte-reshava-koy-kurort-e-natsionalen-n204508", "text": "Министърът на туризма ще казва кой курорт е национален, а общинските съвети ще решават в коя част на курорта ще може да се вдига шум и в коя не. Това предвижда проект за промени в Закона за туризма на правителството, който беше приет на първо четене в парламента. Дебатите по него предизвикаха сблъсък между лидера на НФСБ Валери Симеонов и министъра на туризма Николина Ангелкова. Със закона се въвежда “продуктово зониране“, което по дефиниция “e разделение на територията на националните курорти на обособени функционални зони, които се характеризират със специфична концентрация на ресурси и дейности, удовлетворяващи определен набор от потребности и преживявания на туристите”. Зоните ще се определят от общинските съвети. От закона не става ясно какви ще бъдат изискванията за обявяването на един курорт за национален, като критериите за това ще бъдат обявени в наредба, която тепърва ще се пише. Не става ясно и какви ще предимствата на “националните курорти”. За статута ще се кандидатства от общините, а решението ще е на правителството по предложение на министъра на туризма. Правото на Министерството на туризма да определя националните курорти е своеобразна форма на диктат, каза лидерът на НФСБ Валери Симеонов. Той обяви, че групата на „Обединени патриоти“ няма да подкрепи проектозакона заради философията, по която е изготвен. Той не е съгласен и с това, че “Министерството на туризма обявява списък на категорията информация, подлежащи на класификация“. Става въпрос за въвеждане на пълно информационно затъмнение, заяви Симеонов, което ще поражда корупция и такъв текст в 21-ви век е недопустим. Депутатът от БСП Христо Проданов предупреди, че на местните избори в общинските съвети по морето влязоха съветници от икономически групи по интереси. “Не бива на тях да им се дава право да решават”, каза Проданов. Според него тези “групи” ще решават чий ресторант или заведение ще попадне в зоните, в които може да се вдига шум нощем. По-голямата част от предложенията в Закона за туризма са съмнителни и спорни, смята Проданов. Дора Янкова припомни, че към собствеността и строителството имат отговорности и други министерства. Общинският съвет трябва да определя политиката за развитие на туризма на територията на общината и програма за развитие на туризма. В проекта е заложено засилване ролята на консултативните съвети по въпросите на туризма и туристическите сдружения.", "date": "2019.11.29", "title": " Ангелкова ще решава кой курорт е национален"}
{"url": "https://duma.bg/fermeri-lazhat-za-da-poluchat-podpomagane-n204509", "text": "От 95 кандидати за подпомагане са заявени неправомерно 160 000 декара по Схемата за единно плащане на площ (СЕПП) в кампанията по директните плащания за 2019 г., съобщиха от МЗХГ. Общо тези кандидати са очертали 250 000 декара, но за 160 000 от тях те не са имали т.нар. правни основания. Дори в случаите, когато са имали правни основания, кандидатите са очертавали земи, различни от посочените им в правните им основания в друга община и дори област. Това е установила проверка на експерти от МЗХГ и ДФЗ, след засечени нарушения при очертаване на площи в Интегрирана система за администриране и контрол (ИСАК). Земеделските земи, които са посочени от стопаните за подпомагане, са основно на територията на областите Велико Търново, Габрово, Благоевград, Кюстендил, Перник и София-град. Заявените площи по СЕПП и зелените директни плащания (ЗДП) на тези бенефициенти е за около 8 млн. лева субсидия. За неправомерно очертаните площи няма да бъде изплатено финансово подпомагане, се казва в съобщението на МЗХГ. 34 от 95-те кандидати с нарушения подават заявление за подпомагане за първи път. Над 90%, или почти 145 000 декара от 160 000 декара, които са заявени без правно основание, са посочени като постоянно затревени площи. Само 23-ма от тези бенефициенти имат регистрирани животновъдни обекти с пасищно отглеждани животни, се казва в съобщението на МЗХГ. Извършените проверки показват, че в голяма степен правното основание на тези бенефициенти е за земеделски имоти, които по начин на трайно ползване се водят земеделски. Реално обаче те са с много храсти или са гористи местности, както и земи с неземеделски характер - дерета, кариери, табани и др. По този начин са направили опит да заобикалят нормативните разпоредби, заявявайки други земеделски земи. Това, както и заявяването без никакво или недостатъчно като размер правно основание, също представлява нарушение на чл. 41, ал. 3 на Закона за подпомагане на земеделските производители. МЗХГ извършва допълнителни проверки по отношение на очертаваните площи и дали са подпомагани от служители на областни и общински дирекции по земеделие. Доклад с извършените проверки ще бъде даден и на прокуратурата, се казва в съобщението на МЗХГ.", "date": "2019.11.29", "title": " Фермери лъжат, за да получат подпомагане"}
{"url": "https://duma.bg/vlastta-priema-byudzheta-po-komisii-bez-debati-n204515", "text": "Без никакъв дебат управляващото мнозинство в парламентарната бюджетна комисия отхвърли всички предложения на БСП, свързани с корекции по финансовата рамка за догодина. Румен Гечев настоя за поне един аргумент, но не получи никакъв отговор дори на въпроса защо 10 години няма промяна в парите за майчински.\"Воля\" също поиска ръст на майчинските за втората година при отглеждането на дете, но предложението не мина. БСП ще подкрепи ръст на минималната пенсия от 300 лева, ДПС също иска повече средства за възрастните. ОП и ГЕРБ обаче прокараха своята идея минималната пенсия да стане 250 лева от 1 юли 2020 г. Таванът за пенсиите остава 1200 лв. КТ \"Подкрепа\" поиска обективен анализ по темата и Ваня Григорова отново настоя бизнесът да плаща първите пет дни от болничния при това на 100%. Левите критикуваха поредните предложения на властта в бюджета на ДОО, като според Гечев те са в стил \"не бойте се, деца, за утрешния ден\". Бюджетът на ДОО за догодина бе приет на второ четене. Мнозинството в бюджетната комисия отхвърли предложението на БСП за безплатни лекарства за децата до 14 г., но прие идеята на левицата за 6 млн. лева повече за извънболнична помощ. ДУМА припомня, че Сдружението на общопрактикуващите лекари настояваше за увеличение на парите им с 25 млн. лв. в сравнение с 2019 г., но увеличението е само 19 млн. лв.", "date": "2019.11.29", "title": "Властта приема бюджета по комисии без дебати"}
{"url": "https://duma.bg/evropa-ogranichava-vnosa-na-evtino-ukrainsko-ptiche-meso-n204505", "text": "Европарламентът се съгласи да промени търговското споразумение между ЕС и Украйна, за да ограничи вноса на евтино украинско птиче месо в ЕС. В резолюция, приета с 444 гласа \"за\", евродепутатите призоваха Украйна да спазва пълното търговско споразумение за добро сътрудничество между ЕС и Украйна. Стандартите за безопасност и здраве на храните се прилагат за всички продукти, внесени в ЕС, добавиха те. Промяната на търговската сделка между ЕС и Украйна от 2016 г. стана необходима, защото украински производители използват вратичка в търговската сделка, за да продават повече безмитни пилешки стоки. След като украинските износители са изчерпали безмитната квота, те ще трябва да плащат мита за допълнителен износ за ЕС. Министърът по европейските въпроси на Унгария Енико Гьори заяви: \"Тази промяна гарантира, че производителите в ЕС вече ще бъдат защитени от неограничен внос на птиче месо. В бъдеще Украйна трябва да зачита духа на вярно сътрудничество с ЕС, докато ЕС трябва да работи за изключване на вратичките. Призовавам украинските износители да спазват разпоредбите на пълното търговско споразумение, включително да спазват санитарните, и фитосанитарните правила.\" Измененият режим ще влезе в сила след одобрението на Съвета и след като Украйна ратифицира споразумението.", "date": "2019.11.29", "title": " Европа ограничава вноса на евтино украинско птиче месо"}
{"url": "https://duma.bg/psihiatarka-ot-plovdiv-iztochi-polovin-milion-ot-zdravnata-kasa-n204512", "text": "Психиатърка от Пловдив изписвала на мними болни три скъпоструващи лекарства за параноидна шизофрения, чиято стойност се поема от Здравната каса. Лекарката е задържана при операция на Икономическа полиция и ДАНС. Разследването все още е в начален етап, но вече били събрани доказателства, че в ролята на пациенти са били поне 52 души.  Предписаните лекарства са ампули, които се слагат на двуседмичен период, а цената само на една е между 700 и 900 лв. Схемата работи поне от две години. Никой от пострадалите не бил прегледан, нито познава лекарката, всички имат направления за специалист от поне 4-5 лични лекари - не само от Пловдив, но и от областта. В кабинета на частната практика на лекарката в Пловдив са открити и фалшиви печати. Документацията по получаването на безплатните скъпи лекарства е доста обемна. Други лица са вземали лекарствата от една и съща аптека, а по-нататък те били продавани на половин цена на черния пазар. Поне това е ясно до момента, след като са разпитани 80 свидетели и са иззети веществени доказателства, ампули, компютърни конфигурации. Засега е ясно едно обвинение за измама в особено големи размери, работи се и по второ за съставяне на документи с невярно съдържание. Следствените действия продължават, предстои и гледането на мярката за неотклонение на психиатърката в съда. Засега тя е задържана за 72 часа. Разследват се и други замесени в схемата, уточниха от прокуратурата.", "date": "2019.11.29", "title": "Психиатърка от Пловдив източи половин милион от Здравната каса"}
{"url": "https://duma.bg/globi-za-roditeli-vav-vidinsko-zashtoto-detsa-im-ne-hodyat-na-uchilishte-n204511", "text": "На 18 родители във Видинска област са наложени санкции, защото децата им не ходят на училище. Това съобщи главният експерт в Регионалната дирекция \"Социално подпомагане\" Десислава Николова. От началото на учебната година 49 деца в област Видин не са обхванати от образователната система, отпаднали са или са застрашени от отпадане, защото често отсъстват от училище. На техните родители са наложени глоби, обясни експертът. За четирима от родителите са предприети мерки за закрила - съдействие, подпомагане и услуги в семейна среда. По Закона за семейни помощи за деца са предприети 9 наказания, а по Закона за социално подпомагане 5, допълни Николова. 120 деца от област Видин получават стипендии като стимул да ходят на училище.", "date": "2019.11.29", "title": "Глоби за родители във Видинско,   защото деца им не ходят на училище"}
{"url": "https://duma.bg/za-prevozvachite-bonus-malus-e-chist-lobizam-n204510", "text": "Предложеният нов вариант на система \"бонус-малус\" при застраховките \"Гражданска отговорност\" е \"пладнешки грабеж\", \"паразитна печалба\" и \"чист лобизъм\" в полза на застрахователите, чиято цел е те неоснователно да се обогатят за сметка на \"изтупания докрай\" джоб на шофьорите. Това обявиха вчера Христо Радков, председател на Българското обединение на шофьорите, Магдалена Милтенова, председател на Конфедерацията на автобусните превозвачи, и Йонко Иванов, председател на Съюза на преподавателите по авто и мото подготовка. Отпадането на предложението ще бъде едно от исканията на превозвачите по време на предстоящата тяхна стачка на 13 декември, която може да прерасне и в ефективни действия. От около 10 г. КФН и застрахователите правят неуспешни опити да въведат у нас системата \"бонус-малус\", чиято цел е изрядните шофьори да плащат по-евтина застраховка, а нарушителите - по-скъпа, за да се дисциплинират водачите на пътя. През 2018 г. КФН за пръв път представи официален проект на системата, но той срещна толкова силен обществен отпор, че се наложи институцията да се откаже от него с обещанието, че ще го преработи. След цяла година преработване КФН представи нов вариант на системата, който в голямата си част преповтаря миналогодишния проект. Предлага се нарушителите на пътя да плащат с до 400% по-скъпа застраховка \"Гражданска отговорност\" от 1 януари 2021 г., а изрядните шофьори да ползват отстъпка в полицата до 25% (или 23%). Оскъпяването на застраховката да не зависи от нарушенията на пътя, а само от виновно причинените катастрофи, призоваха вчера представители на бранша. В проекта се предлага малус точки, които ще оскъпяват застраховката, да се трупат за превишаване на скоростта (между 1 и 5 в зависимост от това дали е в градска среда или извън населени места), неправилно изпреварване (4 т.), опасни маневри (5 т.), отнемане на предимство (5 т.), хулиганско поведение на пътя и т.н. По-скъпа полица ще имат и водачите, карали пили (между 4 и 7 т.), или без книжка (5 т.). \"При положение, че семейство има два автомобила и един от шофиращите превиши скоростта в рамките на година с между 21 и 30 км/ч извън населено място, през следващата година застраховката ще поскъпне със 140 лв.\", коментира Радков. При две превишения на скоростта в града с над 50 км/ч сумата вече скача с 1680 лв. Бяха дадени и примери за фирма с пет автомобила и транспортна компания с десет влекача, при които гражданската за всички превозни средства би скочила с 324 и 9750 лева дори при едно превишаване на скоростта с между 21 и 30 км/ч и с 3900 и 117 000 лв. при две отклонения с над 50 км/ч в града. Магдалена Милтенова посочи и няколко странични ефекта от приемането на такива текстове. \"Корупцията на пътя ще се увеличи. Ако знаете, че актът ще ви оскъпи застраховката със стотици левове, ще сте склонни да платите сериозни суми, за да не ви напише пътният полицай такъв\", посочи тя. Като потенциален проблем тя вижда и намирането на шофьори за автобуси. От бранша обявиха, че ще внесат предложение в КФН бонусите и малусите да са като в повечето европейски страни, където има повече скали за бонус и по-малко за малус, отколкото в българския проект, и оскъпяването е обвързано само с произшествията.", "date": "2019.11.29", "title": "За превозвачите \"бонус-малус\" е \"чист лобизъм\""}
{"url": "https://duma.bg/gospod-sashtestvuva-imeto-y-e-petruniya-specheli-nagradata-luks-n204491", "text": "Филмът на Теона Стругар Митевска \"Господ съществува, името й е Петруния\", копродукция на Северна Македония, Белгия, Словения, Хърватия и Франция, спечели наградата \"ЛУКС\" на Европейския парламент за 2019 г. Председателят на ЕП Давид Сасоли поздрави тримата финалисти и заяви: \"Филмите, които наградата \"ЛУКС\" подкрепя, ни предоставят уникалната възможност да изследваме чрез изкуството на киното проблеми като миграцията, правото на здравеопазване, феминизма и политическата етика. Използвайки киноизкуството, за да представим теми като климатичните изменения, нашето колониално минало или дискусията относно модела на нашето общество, е стимулиращо предизвикателство, което трябва да бъде насърчавано. Ние сме единственият парламент в света, който връчва награда за кино. Нека се гордеем с това.\" Филмът разказва историята на безработна жена, която успява да хване хвърления кръст в реката по време на православна церемония по случай Богоявление. Така тя ненадейно се намесва в традиция, до която по принцип се допускат само мъже. Филмът се разглежда като принос към повишаването на осведомеността за трудностите на жените в консервативните общества. Както ДУМА писа, трите филма финалисти ще бъдат показани на безплатни прожекции в седем града у нас.", "date": "2019.11.29", "title": "\"Господ съществува, името й е Петруния\" спечели наградата \"ЛУКС\""}
{"url": "https://duma.bg/shumentsi-izlyazoha-na-protest-za-preizchislyavane-na-pensiite-n204514", "text": "Над 200 възрастни в Шумен протестираха срещу несправедливия размер на пенсиите си и поискаха преизчисляването им. Те настояват в Бюджет 2020 да се предвиди преизчисляване на пенсиите. В Шумен започна и подписка в подкрепа на искането.  Протестиращите пратиха петиция до Народното събрание и Министерския съвет с основно искане за преизчисляване на пенсиите със средния осигурителен доход за 2018 г., което да залегне в бюджета за 2020 г. В документа пише, че обещаното 6,7% индексиране на пенсиите от 1 юли 2020 г. е реално 3,3%. То ще бъде предварително стопено с ръста на цените на стоки и услуги. Затова възрастните не са съгласни с подобно увеличение. В петицията се обяснява, че последните 30 г. са време на падение в качеството на живот на 2,5 милиона души. Над 50% от пенсионерите са с пенсии под жизнения минимум. Има противопоставяне на една група пенсионери на други. Съотношението между стари и нови пенсии на работили една и съща професия е 1:2 и повече. Вече 11 г. преизчисляване на пенсиите спрямо средния осигурителен доход на предходната година няма.  Председателката на шуменския \"Съюз на пенсионерите 2004\" Анка Янкова припомни, че предложението вече е внесено от БСП и се очаква реакция. ", "date": "2019.11.29", "title": "Шуменци излязоха на протест за преизчисляване на пенсиите"}
{"url": "https://duma.bg/posledniyat-klas-na-prof-stefan-danailov-posveshtava-diplomniya-si-spektakal-na-svoya-master-n204492", "text": "Последният клас на проф. Стефан Данаилов излиза с премиера днес и утре - 29 и 30 ноември, на голямата сцена на НАТФИЗ. Студентите искат да посветят дипломния си спектакъл на своя Мастер и ще очакват всички негови бивши възпитаници, приятели и колеги. \"Нека се съберем заедно. Стефан Данаилов би искал така\", призовават младите актьори. \"Лодкарят\" от Джез Бътъруърт е в превод и постановка на д-р Сава Драгунчев, сценография и костюми Елис Вели и Ванина Цандева, мултимедия Димитрис Георгиев, композитор Милен Апостолов, хореография Валерия Колева. Участват студентите от последния клас на проф. Стефан Данаилов и студентите от II курс театър на движението - пантомима, клас проф. д-р Александър Илиев, със специалното участие на Бойка Велкова.", "date": "2019.11.29", "title": "Последният клас на проф. Стефан Данаилов посвещава дипломния си спектакъл на своя Мастер"}
{"url": "https://duma.bg/znameniti-basi-se-sabirat-v-sofiya-n204493", "text": "Българската публика ще аплодира световни певчески величия, превъплъщавали се в ролите на крале, първосвещеници, духовни водачи, днес, 29 ноември, от 20 ч. в зала 1 на НДК. Съзвездие от най-представителните имена, известни по целия свят със своите басови гласове, ще се събере в София, за да отпразнува 90-годишнината от рождението на българския бас Николай Гяуров. Паата Бурчуладзе от Грузия, Робърт Лойд от Великобритания, Роберто Скандиуци и Джакомо Престиа от Италия, Рафал Сивек от Полша и българите Орлин Анастасов и Димитър Станчев ще бъдат представени от очарователната актриса Елена Гяурова - дъщеря на великия български бас, и от Орлин Анастасов - негов най-изявен български последовател от световните оперни сцени. Те ще влязат в ролята на домакини и водещи на концерта-спектакъл, посветен на Николай Гяуров. Почти всички от тези прославени певци са имали творческо съприкосновение с великия българин - заедно са триумфирали на световните сцени, били са в един широк колегиален и приятелски кръг, всеки от тях е имал възможността да научи нещо от своите колеги или да сподели артистичния си опит. Световните баси ще изпълнят в чест на своя български колега и учител най-известните и най-обичаните басови арии, с които Николай Гяуров е покорявал сърцата на публиката по целия свят. Те съвсем неслучайно избраха за свой музикален партньор Русенската филхармония. Концертът-спектакъл е подготвен и ще бъде дирижиран от световно признатия диригент Йордан Камджалов. Известният филмов режисьор и документалист Найо Тицин - майстор във филмовото представяне на оперното изкуство, ще илюстрира пътя на славата на Николай Гяуров със специално подбран филмов колаж от документални кинокадри, показващи звездните мигове от изявите на великия български оперен артист.", "date": "2019.11.29", "title": "Знаменити баси се събират в София "}
{"url": "https://duma.bg/karakachanov-oshte-chaka-dobrovolna-kazarma-ot-dogodina-n204513", "text": "Военният министър Красимир Каракачанов очаква доброволната казарма да бъде възстановена от догодина. По думите му това щяло да стане възможно, след като в началото на 2020 г. бъдат приети промените в Закона за отбраната и въоръжените сили за въвеждането на доброволната казарма. Вицепремиерът повтори тезата си във Велико Търново, където присъства на празника на Националния военен университет.  В бюджета на Министерството на отбраната са планирани целеви 4 млн. лв. за издръжка на войниците и ремонт на военните бази, уточни министърът. Той припомни, че въвеждането на доброволната казарма е в управленската програма на правителството, но процесът се е забавил, за да се уточни финансовата част. Доброволната казарма ще има три модула - от три, шест и девет месеца. След преминаване на подготовката, ако военнослужещият желае, може веднага да постъпи в армията.  Решението с недокомплекта в армията е само едно - да се възстанови задължителната военна служба, смята Каракачанов. Той призна, че е имал трудности в преговорите с Министерството на образованието за въвеждането на задължително военно обучение в средните училища.", "date": "2019.11.29", "title": "Каракачанов още чака доброволна казарма от догодина"}
{"url": "https://duma.bg/v-spiralata-n204499", "text": "Отчетоха поредно увеличение на бързите кредити. На годишна база то е с над 14%. Отпускането на бързи кредити стана масов бизнес у нас, особено заради факта, че изискванията на тези фирми, за да ви дадат заем, са доста по-либерални. За сметка на това лихвите и таксите при неспазване на условията в договора (често пълен с неравноправни за потребителите клаузи), могат да ви докарат до положение да връщате немислима спрямо главницата сума. Особено, ако стигнете до съдия изпълнител. А в този капан попадат основно най-бедните българи. Експерт преди дни обясни, че фирмите за бързи кредите са започнали да стават все по-изобретателни и преминавали към нови бизнес модели. Започнали да предлагат кредити, конкурирайки банковите оферти. Най-масовият, отпускан от тях кредит, е от 1000 до 5000 лв. Интересното е, че давали и бързи ипотечни кредити. Дали това показва \"развитие\" на бързите кредити или е белег за продължаващото затъване на най-бедните хора у нас? Преди години се вдигна шум по темата трябва ли бърз кредит да бъде обезпечаван с имот. Въпросът е обезпеченият по този начин бърз кредит може ли да доведе до също толкова бързо отнемане на имота на длъжник. На среща през лятото, организирана от тогавашния омбудсман Мая Манолова, бе отчетено, че свръхзадлъжнялостта на населението се дължи именно на бързите кредити. И още - че липсва реален контрол върху тези фирми. Дали това ви учудва? Екипът на Манолова внесе в началото на годината промени в ГПК, свързани именно с неравноправните клаузи в договорите с търговците. Нещо, на което гражданите отдавна се надяват. Омбудсманът поиска и въвеждане на лицензионен режим за тези фирми. Но всичко беше сложено на трупчета и отлежава във фризера без решение. Независимо, че ЕК ще ни накаже. Сещайте се тогава в чия полза работи мнозинството в парламента и властта, докато гражданите се въртят в спиралата на безкрайните дългове. ", "date": "2019.11.29", "title": "В спиралата"}
{"url": "https://duma.bg/datata-n204494", "text": "МЕЖДУНАРОДЕН ДЕН ЗА СОЛИДАРНОСТ С ПАЛЕСТИНСКИЯ НАРОД. Отбелязва се от 1978 г. с резолюция на Общото събрание на ООН. Поводът е решението на световната организация от 29 ноември 1977 г. за премахване на британския протекторат над Палестина, обявен на 11 септември 1922 г., и за разделянето й на две държави - еврейска и арабска. 1643 - УМИРА КЛАУДИО МОНТЕВЕРДИ, ИТАЛИАНСКИ КОМПОЗИТОР (Р. 1567 Г.). Творчеството му бележи прехода между ренесансовата и бароковата музика. Автор на 18 опери, от които днес са запазени единствено \"Орфей\", \"Коронацията на Попея\", \"Завръщането на Одисей\" и известната ария \"Lamento\" от неговата втора опера \"l'Arianna\". Смятан за майстор на мадригала. 1797 - РАЖДА СЕ ГАЕТАНО ДОНИЦЕТИ, ИТАЛИАНСКИ КОМПОЗИТОР (УМИРА 1848 Г.). Автор на около 75 опери, 16 симфонии, 19 струнни квартета, 193 песни, 45 дуета, 3 оратории, 28 кантати, инструментални концерти, сонати и др. Най-популярни от музикалните му творби са \"Любовен еликсир\", \"Лучия ди Ламермур\", \"Фаворитката\", \"Дон Паскуале\". 1803 - РАЖДА СЕ КРИСТИАН ДОПЛЕР, АВСТРИЙСКИ МАТЕМАТИК И ФИЗИК (УМИРА 1853 Г.). Най-известен е с изследванията си за промяната на честотата на вълни при преместване на източника спрямо неподвижен наблюдател - т.нар. Доплеров ефект. Професор по физика и астрономия в Пражката политехника (дн. Чешки технически университет), а след това - ръководител на Института по експериментална физика на Виенския университет. 1858 - УМИРА КОНСТАНТИН ФОТИНОВ, ПРОСВЕТЕН ДЕЕЦ (Р. ОК. 1790 Г.). Възрожденски книжовник и преводач. Редактор и издател на първото българско сп. \"Любословие\", чрез което съдейства за укрепване на националното съзнание на българския народ и за повдигане на неговото самочувствие чрез примери от родната история. 1986 - УМИРА КАРИ ГРАНТ, АМЕРИКАНСКИ АКТЬОР (Р. 1904 Г.). Роден в Бристол (Англия) като Арчибалд Александър Лийч. 20-годишен заминава за САЩ с трупа, в която играе от 13-годишен, и остава в Америка. Звездата му изгрява окончателно през 1937 г. Грант става любим актьор на Алфред Хичкок, който казва: \"На Кари не трябва да се дават указания, трябва просто да го поставите пред камерата.\" Носител на почетна награда \"Оскар\" за цялостния си принос в киноизкуството (1969). 2001 - УМИРА ДЖОРДЖ ХАРИСЪН, БРИТАНСКИ ПЕВЕЦ И КОМПОЗИТОР (Р. 1943 Г.). Водещият китарист на рок групата \"Бийтълс\". Често наричан \"тихият бийтълс\", Харисън е последовател на индийския мистицизъм, като допринася за неговото популяризиране. След разпадането на \"Бийтълс\" има успешна кариера както самостоятелна, така и с групата \"Травълинг Уилбърис\", като филмов и музикален продуцент.", "date": "2019.11.29", "title": "Датата"}
{"url": "https://duma.bg/alfons-do-lamartin--golyam-priyatel-na-balgariya-n204495", "text": "Алфонс дьо Ламартин, роден в благородническо семейство в гр. Макон, Франция (1790-1869 г.), е френски поет-романтик, член на френската академия, пътешественик и политик, член на Камарата, министър на външните работа, а през бунтовната 1848 г. съставя временното републиканско правителство. Определя отношението си към българите още по времето на първото си преминаване през българските земи - 1832-1833 година. През лятото на 1833 г. известният френски поет със съпругата Елиза Мариана, англичанка, и дъщеря им предприема пътешествие към Ориента и на връщане минава през българските земи. На 2 август 1833 г. влиза във Филипополис (Пловдив) с ескорт от пет каляски, във всяка от които са впрегнати по четири коня. Съпровождат го и няколко водачи на мулета, а и още шест коня, натоварени с багаж, кухня и сандъци с книги. Новината, че в Пловдив ще отседне височайша особа бързо обикаля града. Пловдивчани се тълпят по улиците и прозорците. Французинът гостува в дома на богатия и виден пловдивчанин Георги Мавриди. Това е възрожденска къща на Джамбаз тепе. Остава очарован. Описва я като изящна и просторна с 28 прозореца и европейска мебелировка. Още по-впечатлен е от градината, откъдето се открива \"една от най-хубавите гледки на света\". Там остава 4 дни, като приема и връща визи. На 6 август кортежът потегля на север. В Татар-Пазарджик е посрещнат от управителя на града, син на бившия везир Хюсеин паша. Оттам продължават към българското село Йеникьой (сега град Ветрен), Пазарджишко, \"където още извън селото всички по-изтъкнати жители ни очакват и ни завеждат в бедното село. Къщите, разпръснати по склоновете и билото на два хълма, са заобиколени от красиви овощни градини и ливади. Тези български къщички са построени от плет и покрити с клони заедно с листата им\". Град Ветрен, Пазарджишко, е разположен в подножието на Ихтиманска Средна гора, на изхода на прохода при Траянови врата. Създаден е като дервенджийско село през 1403 г. на главния път, свързващ Западна и Централна Европа с Ориента. В село Ветрен Ламартин се разболява от опасна треска и  В продължение на дни се намира между живота и смъртта в една къща-колиба без прозорци. Хората от селото проявяват голяма загриженост към чужденеца. За онези дни той пише: \"Моята жена, която 15 дни и нощи стоеше на пост до леглото ми, помоли селяните да намерят пиявици из блатата. Те донесоха 60, които поставят на гърдите и слепоочията ми. Това намали опасността, моето състояние се подобри\". Мавриди научава и тръгва с чанта медикаменти към Ветрен, придружен от лекар. С общи усилия болестта е победена. При тръгването си от Ветрен големият поет казва: \"Напускам Йеникьой и приветливите му и добри селяни с тъга: това беше очарователен летен престой. Цялото село ни придружи една ливга навътре в планината и ни засипа с пожелания и благословии.\" Кортежът достига старата крепост Паланка, цялата охрана е вдигната накрак и преминават благополучно мрачния и обвеян в страховити легенди проход при Траянови врата. Продължават към родината си. Престоят в нашите земи дава възможност на Алфонс дьо Ламартин да опознае бита и живота на българите и тяхната участ. Впечатленията си споделя откровено: \"Аз успях тук (в село Йеникьой) чрез общуване с местните хора да изуча в самите семейства, нравите на българите, това са нравите на нашите, швейцарски и савойски селяни и да опозная техния начин на живот\". Силно впечатление му прави тяхното гостоприемство. Той пише, че българите са работливи, скромни, добродушни, изпълнени с уважение към свещениците и усърдни към източноправославната религия. Свещениците също са обикновени, работливи селяни.  и се увеличават непрекъснато, те живеят в големите села и малките градове, отделно от турците. Мъжете са облечени като селяните в Германия. Носията на жените и момичетата прилича на тази от швейцарските планини\". Французинът се възхищава на българките и на техните чисти нрави. Прави му впечатление, че \"българките не ходят забулени като туркините, виждат се свободно с мъжете\". И пише: \"Видях селските хора и танци, които са както в нашите френски села. Българките са красиви, живи и грациозни.\" По-късно, през януари 1834 г., Ламартин произнася речи пред френските депутати за живота на българите под турско иго. В тях той изтъква своите възгледи в полза на българската кауза. Френският политик отбелязва, че \"българите ненавиждат турците, които събират данъци по селата\". Въпреки симпатията си към Турция, критикува нейното правителство и счита, че неговата политика е \"пълно отрицание на всякаква възможност за общение, това е варварщина в цялата и грубост. Това е постоянно и организирано убийство на човешкия род\". Ламартин остро критикува и френското правителство. В неговите очи \"турците са мързеливи и обезкуражени хора, съсредоточени предимно в градовете. Те се издържат като ограбват труда на християнското работливо население\". Френският политик подчертава, че българската природа е богата и красива и дава всичко необходимо за приличен живот, но селяните не могат да се ползват от благата на своя труд, защото са безмилостно ограбвани от чуждоземните поробители. Големият дипломат признава политическите и духовните качества на българите и прозира тяхното по-светло бъдеще. \"Страната, която населяват, ще стане скоро възхитителна градина, ако безогледното и групово потисничество - на турската администрация - ги остави да обработват земята с малко по-голяма сигурност, те са влюбени в земята.\" Още по-конкретен и ясен е Ламартин в друга реч на трибуната пред френския парламент пак през 1834 г. \"Това е една многобройна нация, честна, работлива, която вече не възприема турците и се надява да ги отхвърли веднага.\" Френският политик стига до прозрението, че българите са напълно  И още: \"Този неукротим и патриотичен народ, не може да бъде заробен за още дълго време, той подобно на швейцарския народ, от самата природа си е създаден да бъде свободен.\" Ламартин е първият френски политик, който поставя официално въпроса за свободата на българите и правото им да имат свободна държава. Той твърди, че българите са напълно готови и достойни за свободата си. Едновременно с това възхвалява добродетелите на българите. Българите и тяхната участ присъстват в трудовете му: \"Пътуване в Ориента (1835 г.), \"Възгледи, речи и статии върху Източния въпрос\" (1840 г.), \"История на Турция\" (1854/1855 г.) и други. Алфонс дьо Ламартин дълги години се занимава с политика, но през 1848 г. мечтата му за република рухва окончателно и се оттегля в родните си земи в областта Бургундия. През 1923 г. в Пловдив е първото официално честване на великия французин. Осветена е паметната плоча на къщата, в която Ламартин е гостувал. Официално тя става музей на Ламартин през 1960 г. Ползва се и като писателски дом. В града отдавна е известна като \"Ламартиновата къща\". И сега жителите на гр. Ветрен пазят добри чувства към Ламартин, големият приятел на България. В центъра на градчето е поставена паметна плоча, а в читалището е обособен кът на поета-романтик. През 1991 г. тук пристига делегация от френското министерство на Народната просвета и потомци на Ламартин, донасят знаме с образа му и оставят снимки, негови произведения и урна с пръст от гроба му.", "date": "2019.11.29", "title": "Алфонс дьо Ламартин -   голям приятел на България"}
{"url": "https://duma.bg/zapadat-e-v-upadak-smyata-sarkozi-n204502", "text": "Бившият президент на Франция Никола Саркози смята, че в последно време се усеща упадък и криза в европейските и западните страни, информира в. \"Мундо\". Според Саркози много от общите проблеми в либералните политически партии са свързани с упадъка на Европа и изместването на центъра на света на изток.  Той отбеляза, че повече от половината население на планетата живее в Азия, а в Европа живеят 800 милиона души. \"Ние повече не сме в центъра на планетата и има демографска причина за това\", констатира той. Саркози е убеден, че сплотяването на 27-те страни членки на ЕС практически е невъзможно.", "date": "2019.11.29", "title": "Западът е в упадък,  смята Саркози"}
{"url": "https://duma.bg/i-chupi-se-volya-i-duh-pod-homota-n204497", "text": "След тридесет години газене в калта на \"демократичния преход\" се оказа, че сме се върнали в дебрите на българската следосвобожденска действителност от края на ХIХ век. Преминалите местни избори бяха ново издание на политическата реалност с главен герой Бай Ганьо. Имаме си и огледален образ на безсмъртния литературен герой на Алеко - българския премиер. Ако Плевнелиев се оказа преродена ирландска пастирка, Борисов си е ново издание на знаменития дебелашки литературен герой.  Проблемът е, че в своите шепи Борисов стиска все повече не само изпълнителната, но и всякаква друга власт в България - парламентарната, съдебната, местната, та и т.нар. четвърта власт. Резултата го виждаме всички - едно гигантско счупено яйце, от което изпълзя на светло цялата порочност на днешното българско управление. Отминалите местни избори показаха недвусмислено, че пазарът на изборни гласове е част от непоклатимия сектор на черната икономика. Чуха се тук-там подмятания, че българският народ бил много подкупен. Безрезервната 95-процентова подкрепа за гербаджиите в ромските махали и квартали обаче по-скоро показва нещо друго - през изминалите тридесет години \"демокрация\" и пазарна икономика българският народ бе докаран до унизителното положение да бъде най-бедният в цяла Европа. Част от народа ни,  притесняван и обиран всекидневно с растящите цени и такси, срещу 20-30 лв. е готов да размени изборния си глас. Както някога Дядо Вазов бе възкликнал в своето стихотворение \"Елате ни вижте\": И чупи се воля и дух под хомота... Човекът словесни паднал е до скота. В преходния период немалко наши сънародници изгубиха работа, дом, здраве. Обособи се неусетно и у нас съсловието на клошарите, изпаднали в пълна социална изолация, изгубили надежда за професионална реализация и за семейно щастие. Хора, отхвърлени, но не от обществото, а от грубата и жестока капиталистическа действителност. Пазарната икономика се оказа безмилостен валяк, който премачка и продължава да мачка милиони българи. Все повече си мисля, че Маркс трябва да се изучава и днес в България, както се изучава в... Сорбоната.  Лошото е, че Маркс е изгонен от българските учебни програми, младите не знаят защо той бе обявен за мислител номер 1 на света, не знаят защо се помни това име. Нещо повече, дори в самите социалистически и комунистически организации Маркс не се изучава, неговите трудове остават непознати. А от това печели частният финансов и промишлен капитал, променил с ефектна пластична операция своята физиономия и обявил се за неолиберален. Разбираемо - бедните хора са по-лесни за обработка, трудът им е евтин, а техният изборен глас просто се купува за по някой лев.. Бай Ганьо може да свали калпака, да развие пояса си, да изуе потурите, но от собствената си кожа, дори и след пластична операция, няма как да се измъкне.      ", "date": "2019.11.29", "title": "И чупи се воля и дух под хомота..."}
{"url": "https://duma.bg/bismark-i-nasheto-osvobozhdenie-n204496", "text": "Т.нар. Източен въпрос е почти през целия ХIХ век сред невралгичните проблеми в международните отношения. Главните съперници в Източния въпрос са Русия, от една страна, Англия, Франция и Австро-Унгария, от друга. Освободителната по своята същност роля на руската политика среща силно противодействие от страна на тези три западни държави. В развитието и развръзката на Източния въпрос участва и Прусия, по-късно Германия, но нейната политика е слабо проучена в историческата литература и остава в сянка.  Досега нямаше цялостно монографично изследване на тази тема нито в българската, нито в чуждестранната историография. И ето, то вече е на път към читателите. Монографията се нарича \"Бисмарк, Източният въпрос и Българското освобождение 1858-1878\" (изд. \"Захарий Стоянов\"), неин автор е големият наш историк акад. Константин Косев. Книгата е в три части. От първата научаваме каква е концепцията на Бисмарк по Източния въпрос и как се формират основните й принципи. Втората част се нарича: \"Политиката на Прусия по Източния въпрос във връзка с войните за обединение на Германия (1856-1871)\". Третата част разкрива ролята на Бисмарковата дипломация в Източната криза (1875-1878), като е показано отношението на германското правителство към Руско-турската война и участието на Бисмарк в мирните преговори от края на войната до Берлинския договор.   Изключителна е заинтересоваността на Бисмарк от Източния въпроси. Акад. Косев пише: \"В концепцията си по Източния въпрос Бисмарк не влага известния пангермански смисъл, проникнат от стремеж за експанзия и влияние в Европейския Югоизток. За Бисмарк Източният въпрос е подходящо средство, с което се опитва да регулира отношенията на Прусия-Германия с останалите велики сили. В този смисъл Източният въпрос има голямо значение в отношенията на Прусия-Германия с Русия.\"  Историческият труд на проф. Косев е плод на проучване на извори, документи, историографски произведения от цял свят, авторът си е поставил задачата да разкрие и доколко политиката на Бисмарк е повлияла на делото на Българското освобождение. Тя в известна степен оказва благоприятно въздействие за разгръщане на българската освободителна борба. И тъй като Бисмарковата дипломация действа против запазването на целостта на Османската империя и помага на Русия в борбата й срещу Високата порта, тя се превръща в благоприятен външен фактор за българската революция. Постоянният стремеж на Бисмарк е да \"разпалва\" Източния въпрос с цел да предизвика военната намеса на Русия. А това съвпада с целите и интересите на българското освободително движение. Вестта за жестокото потушаване на Априлското въстание дава повод на \"железния канцлер\" да присъедини гласа си към европейското обществено мнение в защита на българите. Германия поддържа Одринското споразумение и Санстефанския договор, затова може да се приеме, че за разлика от другите западни държави, Германия има положителна роля във връзка с нашето Освобождение.  ", "date": "2019.11.29", "title": "Бисмарк и нашето освобождение  "}
{"url": "https://duma.bg/predateli-n204500", "text": "Едно от моите хобита, за което все по-трудно намирам време, е да лепя пластмасови макети на самолети и кораби. Това предизвиква тих ужас - преди у майка ми, а сега - у жена ми. Защото накацалите корабчета и самолетчета заемат място по рафтовете и трудно се почистват от прах. За това хоби се сетих покрай посещението на премиера в САЩ. Обаче едно е да се забавляваш, а съвсем друго - да вкараш чужди кораби в Черно море. И да купуваш самолети, които те задължават да купиш. Казват му стратегически избор. Или с други думи: без право на избор.  Моля? Да продаваш национален суверенитет - това ли е стратегически избор? Да водиш антибългарска \"йес\" политика - това ли е стратегически избор?  Трябвало да се скъса с руската \"зависимост\". За да попаднем в американска зависимост. Някои болни мозъци започнаха да мечтаят не само за американско гориво за ядрената ни централа, но и за ядрени ракети, насочени срещу \"опасността\" Русия. Те трябвало да я възпират.  Каква опасност ви гони, платени негодници? А САЩ кой ще ги възпира? Какво търсят американски войници тук, на хиляди километри от родината си?  Надпреварвате се кой е по-верен на световния жандарм САЩ? \"Ти ще целунеш ръка, аз - двете ръце; ти ще целунеш скута, аз - краката; ти ще целунеш на друго място, аз - на още по-друго място\" - казва Бай Ганьо.  Това е нашата политика днес.  Това е предателство на интересите на България! Крайно време е да си го кажем. И да се борим срещу предателите.  И нещо друго. Ако БСП се вслуша в гласовете на своите членове, ще чуе, че преобладаващата част от тях са за добри отношения с Русия и не одобряват членството на България в НАТО. Надявам се да се вслуша. И да заеме по-категорична позиция, адекватна на настроенията и очакванията на хората.  Русия е естественият ни съюзник. Защото сме славяни. Защото ни свързва обща история, писменост, вяра, традиции.  САЩ никога няма да ни бъдат стратегически партньор. Просто ние сме им прекрасна подлога. Удобен плацдарм за техните интереси, агресивна външна политика и мании за световно господство.   От които ние нямаме никакъв интерес.  Когато политиката ти е хоби, тогава обикновено правиш това, което ти казват. Трябва да следваш внимателно указанията в кутията, за да сглобиш моделчето. Неслучайно сърбите през последните години винаги ни подиграват за това, че нямаме собствено мнение, а правим това, което ни кажат. Прави са.  За съжаление, едно са пластмасовите модели, а друго - реалността. И ако се заиграеш с макетите, най-много после да трупат прах, но ако се заиграеш с истински кораби и самолети, утре от теб може да остане само прах.", "date": "2019.11.29", "title": "Предатели"}
{"url": "https://duma.bg/kratki-novini-n204501", "text": "Приятелството с България и Гърция е \"заразно\" и се разшири из целия регион. Сега поддържаме приятелски отношения между всички държави поотделно, споделяме опит, подкрепяме се и показваме на ЕС, че можем да си сътрудничим и да изградим едни други Балкани по пътя ни към ЕС и НАТО, каза премиерът на РС Македония Зоран Заев. Американският президент Доналд Тръмп подписа указ за влизане в сила на закон, който е в подкрепа на протестиращите в Хонконг. Китайското правителство реагира, като заплаши, че ще вземе твърди ответни мерки. Броят на жертвите от земетресението в Албания достигна 40, съобщи на своя уебсайт албанският Дейли Нюз. Търсенето и спасителните операции все още са в ход. Български камион с 25 мигранти катастрофира в Северна Македония. Пътният инцидент е станал на пътя между Свети Никола и Куманово, а тежкотоварният автомобил е бил с български номера. Всички мигранти са пострадали и са били откарани за лечение в болницата в Куманово.", "date": "2019.11.29", "title": "Кратки новини"}
{"url": "https://duma.bg/tiho-da-ne-doydat-s-bagerite!-n204498", "text": "Полагането на асфалт по родните пътища, улици и друмчета се е превърнало във висша форма на властови успех и гражданско удовлетворение. Управленците се тупат в гърдите при заравняването на нов участък от магистралата, хората от градските квартали изпадат в захлас при появата на тежка техника покрай изровената от десетилетия междублокова улица. Опитът показва обаче, че и при едните, и при другите екзалтацията не се проточва. Или магистралата ще пропадне, или е закривена, или просто недобросъвестни зложелатели се опитват да я изкарат такава. Новоасфалтираните квартални улици няма как да предизвикат такъв общонароден интерес и техните съдбини остават достояние едва на няколкостотин отрудени души, които всекидневно ги тъпчат и са най-критичният ревизор за свършената работа. А новите пътища обикновено са дългоочаквани, извоювани с цената на много молби и търпение. И често  съпроводени с голямо \"лапане\". Затова и всички опити да бъде нарушена целостта им действа като китайска капка за градския труженик.  За съжаление, подобни експерименти не липсват. Надушат ли пресен асфалт, някои субекти се вживяват като кучета преследвачи и започват да наминават наоколо. \"Откакто асфалтираха нашата улица, всички се молим ВиК и \"Топлофикация\" да не разберат\". Около това пожелание се обединяват все повече българи, особено столичани. Действително възможността да се разкопае току-що съградената пътна настилка сякаш събужда тайната фантазия на операторите на някои комунални услуги. Багерите им се втурват да копаят, пробиват и рушат, демонстрирайки по този начин нежеланието или неумението на някои институции да планират и да съобразяват всеки ремонт на пътна настилка с нуждата от друг вид подземна реконструкция. Полагането на тръби и кабели обикновено може да се предвиди и да се координира с другите ремонтни дейности по съответното трасе, но определено не е любима дейност на общинските ръководства. Затова малко новоизградени улици, велоалеи и тротоари в столицата и в страната остават продължително време гладки и незасегнати.  Такава злощастна съдба има например ул. \"Обиколна\" в столичния квартал \"Дружба\" 2. Броени дни след откриването й в края на 2016 г. авария доведе до нейното разкопаване. Изграждането й бе чакано с десетилетия, а месеци бяха необходими, за да започне частичното й разрушаване. Срещу 2,5 млн. лева, дадени за реконструкция, дружбенци получиха кратка радост. Спукани тръби на \"Топлофикация\" донесоха като подарък първите кръпки, които не останаха последни. Вече две години жителите на тази улица са подложени на тормоз заради нови строежи наоколо. За всеки от тях има необходимост да се свърже с някакъв минаващ под ремонтираното трасе тръбопровод или електропровод и това неизменно води до появата на багер. Въпросната улица \"Обиколна\" е разядена на поне четири места в рамките на 200 метра заради новостроящите се сгради.  Мястото не страда само от разкопките. Тротоарите например редовно се рушат от камиони и строителна техника, която ги дупчи, мачка, изравя, изравнява. Наскоро за такъв случай се сезира дори Столичният инспекторат, чийто служители направиха акт на строителя заради рушене на тротоар и велоалея.  Жителите на \"Дружба\" добре помнят и сагата със затварянето на пътеката между двете части на квартала, което предизвика редица протести. Сега вместо пътека има обрасъл двор на новопостроена сграда, която пък пустее и не върши работа на никого. Въпросът тук е, че за да потуши страстите, кметът на района Ивайло Цеков набързо съгради в съседство нова асфалтова пътека с осветление. Сега, две години по-късно, тя е пред разпад заради близък строеж. През трасето, за което всички столичани са плащали по един или друг начин, всекидневно минава строителна техника и то е напълно компрометирано.  Склонност към рушене бе демонстрирана наскоро и по новоремонтирания тротоар покрай ул. \"Асен Йорданов\" и \"Искърско шосе\" пак в район \"Искър\". След неколкомесечен ремонт на трасето хората осъмнаха с разбити току-що положени плочки по тротоара. Оказа се, че на мястото на новите циментови тухлички е трябвало да има тактилни ивици за хората с увредено зрение. Защо обаче те не са сложени по време на самия ремонт, а се стига до рушене след него не стана ясно. Хората от района обаче не пропуснаха да изразят недоволството си. \"Гениална инженерна мисъл! Чудесно е, че се слагат специални плочки, но при положение, че за ремонт, продължил 2 месеца и глътнал наши пари, някой не е предвидил поставянето им, не е ок. Надявам се то да е за сметка на фирмата, а не отново ние да го плащаме\", коментираха жителите наоколо.  Недобросъвестната практика не е патент само на София. Наскоро видинчани се оплакаха, че се разкопава новият асфалт на улица \"Батальона\", положен в началото на 2019 г. Багерите се оказаха нужни заради новата канализация от сградата \"Бизнес инкубатор\" до ул. \"Христо Ботев\". Тя обаче е била проектирана две години по-рано и няма кой да каже защо не е била предвидена преди ремонта на улицата.  Прокарването на газопровод пък се оказа причина за нарязване на пресен асфалт в Добрич в началото на този месец. Реконструкцията на ул. \"Липите\" е чакана 25 години, но неразбирателство между общината и строителната фирма, представител на газовата компания, стана причина за липсата на координация. За да не бъде изцяло разрушена улицата, се е стигнало до компромис и тя е разбита на няколко места. Сега кръпките личат отдалече, а хората се чудят дали те са резултат просто от безхаберие, или са от престъпна небрежност. Слагането на кръпки по всичко гладко очевидно е верую на все повече фирми, символ е за свършената от тях работа. Щом има кръпка и багер, значи някой се труди самоотвержено. Кой обаче плаща за двойна работа? Онзи, който впоследствие ще се наслаждава на улици, приличащи на шарени кърпени черги от бедна селска къща. ", "date": "2019.11.29", "title": "Тихо, да не дойдат с багерите!"}
{"url": "https://duma.bg/berat-albaniya-s-dah-na-prastara-balgariya-n204475", "text": "Сигурно ви се е случвало да попаднете на място, на което никога преди не сте били, а в същото време сякаш го познавате и вече сте минавали по скритите му улички и скътани вратички... Вероятно подобно усещане има всеки българин, посетил албанския град Берат. Градът е нещо средно между Мелник и Велико Търново - старата част е с китни бели старовремски къщички, които сякаш нашепват истории от друго време. Берат прилича на нашенско, но в друг мащаб и все пак носи чара на чуждото и непознатото. И наистина има българщина в себе си, особено предвид историческите му \"тежести\". Определено си струва да стигнете до Берат и да го разгледате, да седнете в някое симпатично заведение, да хапнете агнешко, поливайки го с чаша вино и замезвайки с наистина вкусно сирене или кашкавал... Градът е на около 120 км от Тирана, в момента при липса на трафик имате шанс да стигнете за около час и половина, само преди няколко години това е било мисия невъзможна заради тесния криволичещ път. Албанците обаче действат бързо и освен собствените си огромни палати строят и пътища... А покрай тях местни са изкарали импровизирани сергийки и в края на ноември продават мандарини, ябълки или маслини. Подредени и излъскани като в скъп магазин. А Берат е като картичка от старо време. Чист и подреден, от юли 2008 г. е включен в Списъка на световното културно и природно наследство на ЮНЕСКО. Някои го наричат Града на хилядите прозорци - къщичките от стария град са накацали по хълма и гледат право в лъскавите джамове на новопостроените сгради от отсрещния хълм.  Градът датира от IV в. пр.н.e., по-късно е бил част от Първото и Второто българско царство, Охридската българска архиепископия е включвала и миряните от района. Българите неизменно си представят Албания само в джамии, но в Берат, а и не само, може да видите много запазени православни църкви и манастири. В района са и гробовете на паметни за българската история имена - Свети Йоан Владимир и Кирило-Методиевите ученици Свети Горазд и Свети Ангеларий. Християнството тук все още е важно, а и няма как иначе - това е мястото, на което през 1922 г. е обявена независимостта на Албанската църква. Връзката с България е силна - до ХVII в. градът е носел българското си име - Белград. Берат се намира до планината Томор, където Пресиян, син на цар Иван Владислав, се съпротивлява срещу инвазията на византийците до 1019 г. По времето на Иван Асен градът също е част от българските земи. Някои местни дори обичат да изтъкват българския си произход, останалите пък се радват на туристите, които според тях са \"от София, където е хубаво\". Берат е един от най-важните албански градове по време на Османската епоха и основен занаятчийски център, специализиран в дърворезбата. И днес по калдаръмените улички може да видите \"въоръжени\" с чук и длето майстори, изпод чиито ръце излизат истински произведения на изкуството. Жените залагат на дантела, везба и тъкане, което придава цвят на иначе сивите улички.  На върха крепостта и днес е жива. Зад стените има къщи, в които все още живеят хора. Стръмният баир и излъсканите камъни със сигурност са си предизвикателство в дъжд и сняг, но това явно не пречи на местните. Там, най-горе, е запазена и малката църква \"Света Троица\" от XIII в., на същото място преди това е имало храм от VII в. Извън укрепленията е църквата \"Св. Михаил\", а близо до входа е \"Св. Тодор\". Православните може да посетят и храма \"Свети Димитър\", който е правен от варовик и глина, и е престрояван през XV-XVI век, или \"Св. Тома\" - малка църква от XVIII век, разрушена в нови времена. Местните успели да я възстановят и отскоро отново е действаща, макар че не всеки има късмет да я уцели отворена. Стенописите и иконите в нея са видимо нови и са събирани чрез дарения. Разбира се, има и джамии с прекрасни стенописи. Местните посочват като забележителност една от тях - Кралската, която датира от времената на Баязид II.  Доказателство, че миналото и настоящето са свързани, може да видите в центъра - там, точно срещу прозорците на училището, в неговия двор, стоят останките на някогашните сараи на местния паша. За съжаление след 1945 г. повечето от мащабните сгради са премахнати. Само няколко часа не стигат в симпатичния Барат с неговите бели високи къщи. Той носи в себе си очарование, което със сигурност ще ви накара да го посетите отново. Най-малко, за да проверите колко силна е връзката на българската история с албанското настояще.", "date": "2019.11.29", "title": " Берат - Албания, с дъх на прастара България"}
{"url": "https://duma.bg/zashtoto-cheteneto-e-poveche-ot-moda-n204477", "text": "Онези, които имат предпочитания към някоя област или афинитет за каквито и да било дейности, не чакат звездите да кажат по телевизора колко е яко да се занимават с определени работи, за да се почувстват в тренда или на гребена на вълната. Така е и с четенето. Ако сте възпитани в любов към книгите, правите същото и за собствените деца. Не си представяте как ще изкарате деня, без да разлистите поне няколко страници от любимо (или ново) томче. Нямате търпение да прегледате уютно очакващата вниманието ви домашна библиотека. И надали ще се вдъхновите да предприемете подобни стъпки само защото са ви казали, че по този начин ще сте в крак с модата. Дори и доста претенциозно да подчертават, че тя е съдържателна. Но може би за сегашното поколение именно това е трикът (не дай боже - последен шанс) да се обърнат към писаното слово? Има ли по-голяма вероятност подрастващите да посегнат към \"Малкият принц\", ако видят, че е в ръцете на популярна личност? Ще се задълбочат ли (докрай) в онова, което се крие между кориците, или крадешком ще ги върнат на рафта в книжарницата, веднага след като изпълнят предизвикателството да си направят селфи с нашумели бестселъри? Надали някой ще успее да даде категоричен отговор на тези полуриторични въпроси. Факт е обаче, че в последните месеци мрежата, смятана от мнозина за токсично място, гъмжи от снимки на звезди и просто хубави хора с книги - на плажа, в парка, по време на полет и т.н. Вероятно така се стремят да докажат (или поне да покажат), че по този \"модерен\" начин индивидите могат да се мотивират, да си помагат, да обменят опит, да споделят интереса към качествената литература. \"Модерно е да се чете\" - убеждава слоганът на една от актуалните кампании с доста ясна насоченост. Актьори, певци, модели, облечени в тематични тениски със същия апел, красят виртуалното пространство, гордо позирайки с книга. Снимките, \"документиращи\" сакралния и много личен (по подразбиране) акт, почти винаги и неизбежно са нагласени. Надали има някой, който да не го проумява. Дори дигиталното мислене не пречи, а напротив - помага това да се случи от пръв, почти небрежен поглед по диагонала на фейсбук стената. Но със сигурност ще се замислите малко повече върху естествения и стария като света феномен, който спокойно може да бъде наречен рефлекс на подражанието. Особено когато станете свидетели как дете на приятели пожелава (най-после, след като се е натъкнало в интернет на кадър с четящия син на Диляна Попова) да разбере какво съдържа \"Алиса в Страната на чудесата\", подарена от баба и дядо още миналата Коледа... Явно мотото на споменатата инициатива \"Троянският кон в света на нечетящите\" не е случайност и наистина работи. Тоест тези, които иначе не се сещат да отворят книга или го правят по-рядко от необходимото, все пак се влияят от налаганите във виртуалното пространство тенденции, пардон, моди. \"Знаеш, че си прочел добра книга, когато, щом затвориш последната страница, се почувстваш, сякаш си изгубил добър приятел\" - твърдението на британския политик Пол Суини е съзвучно с мислите на мнозина (по)читатели на стойностни произведения. Най-добре го разбират онези, на които им се е случвало да прекрачат прага на градската библиотека, преди да станат първокласници. Както и тези, които ще си спомнят как са влизали в читалнята уж за малко, а са си тръгвали в самия край на работното й време, дълго след залез слънце. Или хора, чиито родители от време на време с носталгичен блясък в очите им разказват как като малки са се криели от тъмни доби до ранни зори под одеялото с фенерче в ръка, за да разберат щастлив ли е краят на \"Робинзон Крузо\". А за най-голямо наказание (заради това, че са ви хванали да четете по време на няколко урока в училище) се е смятала категоричната строга забрана при всяка свободна минута да се потапяте във вълшебния свят, сътворен от прочути писатели... Неповторимо е чувството, което изпълва сетивата ни, поразени като мълния от уникалния аромат на печатарско мастило, придружен с тактилния досег на твърдите корици и изпъстрените с безброй думи страници... Модерно е и да се пести хартия. Затова, а и заради безспорното удобство все повече хора избират да се отдадат на завладяващи истории благодарение на електронни четци или смартфони, докато пътуват в метрото или ползват друг обществен транспорт. Защото и така неусетно успяват да се сдобият с криле, усмихват се на перипетиите на героите, отронват по някоя сълза, наслаждавайки се (под)съзнателно на безценната възможност да посетят места, за които тъгуват, мечтаят или преди не са и подозирали за съществуването им. Защото четенето не е мода. А начин на живот.", "date": "2019.11.29", "title": " Защото четенето е повече от мода"}
{"url": "https://duma.bg/valna-pomete-pozirashta-za-snimka-v-meksiko-n204484", "text": "На прекрасен мексикански плаж туристката от Бостън Никол Джоан, беше пометена от огромна вълна, докато позирала за снимка по бански до скала на плажа, съобщи \"Сън\". Клипът е заснет и качен в интернет от приятелката й Мейси Никс от Тексас. Тъкмо започнала да снима, Мейси изкрещяла: \"О, Боже\", виждайки гигантската вълна, която заплашвала да отнесе приятелката й. Този вик всъщност спасил живота на Никол, давайки й няколко секунди, преди да я връхлети планината от вода. \"Уплаших се, мислех, че се е ударила в скалата, затова крещях и хукнах към Никол, но тя излезе от водата“, сподели Мейси. И добави: \"За щастие, даже успя да запази слънчевите си очила.\"", "date": "2019.11.29", "title": "Вълна помете позираща за снимка в Мексико"}
{"url": "https://duma.bg/imitirat-promeni-vav-vissheto-n204476", "text": "Промените в Закона за висшето образование (ЗВО), които МС внесе в парламента и завчера бяха приети на първо четене, като левицата се въздържа, трудно може да бъдат \"прочетени\" в една вестникарска страница. Миналия петък ДУМА се занима с някои от тях. Днес темата са структурните промени, които се предвиждат в състава на ръководните органи на държавните университети. Действащият закон изисква във факултета като основно звено на висшето образование да работят поне 40 души асистенти, доценти и професори на основен трудов договор. Това изискване отпада, а се добавя, че факултетът трябва да има поне три катедри в едно или няколко професионални направления, за които висшето училище има акредитация. Запазва се обаче изискването в ЗВО, че катедрата трябва да има 7-членен академичен състав на основен трудов договор. Което означава, че с поправките в закона задължителният състав на факултета се намалява от поне 40 души академичен състав на 21 човека.  За другото основно звено - департамента, остава изискването той да има най-малко 14-членен академичен състав на основен трудов договор. За института като основно звено не се въвеждат изисквания за броя на работещите в него. Няма промяна и в изискванията за филиалите като изнесени териториални звена - филиалът трябва да има най-малко 10-членен академичен състав на основен трудов договор, като хабилитираните лица от него четат за всяка специалност не по-малко от 70 на сто от лекционните курсове. Всъщност, това изискване е спазено далеч не във всички новооткрити филиали. Не се спазва и размитото изискване за съществуването на колежи - те според действащия ЗВО трябва да имат академичен състав на основен трудов договор, който по всяка специалност провежда не по-малко от половината от аудиторните и практическите занятия. Хабилитираните лица на основен трудов договор четат за всяка специалност в колежа не по-малко от 50 на сто от лекционните курсове.  До момента вузовете, особено частните, заобикаляха последните, посочени по-горе, задължения, въпреки изискването поне половината от лекционните курсове да се четат от преподаватели на основен трудов договор към висшето училище (нещо, което можеше да се установи единствено при следакредитационния контрол). Но е факт, че Националната агенция за оценяване и акредитация - НАОА, обикновено си затваряше очите, че преподавателите в колежи и филиали са масово приходящи от други висши училища (т.нар. \"куфарно\" образование). С внесените сега поправки в закона обаче се прави опит тeзи \"хитрини\" да бъдат пресечени, като се постановява, че за нуждите на акредитацията един преподавател може да бъде записан  Дали това ново правило, което левицата предлагаше още в предишния парламент, но мнозинството го отхвърляше, може да бъде спазено, ще зависи от бдителността на НАОА, когато, простете за израза, раздава акредитации. Защото до момента тя именно раздава акредитации, а не акредитира реално. Факт е, че почти всички от 50-те висши училища у нас са получили акредитация с най-високите оценки над 9 (при десетобална система). За акредитацията ще стане дума отделно, но в последните години бяхме свидетели как се създаваха нови вузове, без някой да следи дали наистина те имат щатни преподаватели, или разчитат на \"хвърковатите чети\", прииждащи за хонорари. Прословутият Пернишки университет е само една черешка от тортата. Нещо повече - дори в София се е настанил незаконен \"филиал\" на частно висше училище от Добрич или Варна (трудно се помни къде го преместиха депутатите за последно), че и прием прави в столицата, за което МОН от много години си затваря очите - да не гадаем защо.  Медиите тези дни доста се възбудиха от идеята, че по решение на съответния факултетен съвет до 10 на сто от общия хорариум на учебните часове при обучението за степен \"бакалавър\" и до 20 на сто за степен \"магистър\" могат да бъдат провеждани от изявени специалисти от практиката. Само че това изобщо не е новост, защото съществува в действащия ЗВО от ноември миналата година. Затова е  доста комична реакцията на ДПС и на \"Обединените патриоти\", които при първото четене на промените преди ден в пленарната зала се оказаха притеснени, че няма никакви изисквания към въпросните \"изявени специалисти от практиката\", които може да станат лектори във вузовете. Господа депутати,  без всякакви изисквания преди цяла година, пък сега изведнъж се затюхкахте. Иначе с право сте притеснени, понеже ей го на пред очите на цяла България оня драстичен пример с изявения бизнесмен от Русе - Венелин Терзиев, който за 4 години е станал три пъти доктор на науките, четири пъти професор и преподава 15 учебни дисциплини в 4 вуза! А МОН вече втора година си прави оглушки и не отговаря на въпроса как е станало възможно това при наличието на толкова закони с разни там изисквания. Какво ще се случи с колективните органи за управление след промените в закона? В момента в Общото събрание на факултета влизат членовете на академичния му състав на основен трудов договор, представители на администрацията и на студентите и докторантите, като асистентите, доцентите и професорите трябва да са най-малко 70 на сто, студентите и докторантите - 15 на сто. Сега тази работа се променя и се изисква в Общото събрание на факултета членовете на академичния състав да са между 75 и 83 на сто, от които една четвърт - нехабилитирани преподаватели, т.е. асистенти. Излиза, че в това събрание членовете на академичния състав може да останат 58% при минимум 70% досега. Според действащия в момента ЗВО, факултетният съвет трябва да има минимум 25 членове, с промяната се изисква те да са 21. Нещо подобно се случва и с управленските органи на самите висши училища. Сега в Общото събрание на вуза хабилитираните лица са не по-малко от 70 на сто. В бъдеще академичният състав ще е между 75 и 83% от членовете на Общото събрание, като една четвърт са нехабилитирани. Т.е. допуска се доцентите и професорите в Общото събрание да се намалят до 58%. Не е за сметка на представителите на студентите и докторантите - и в двата случая те си остават 15%. Същото е и с Академичния съвет. В момента в неговия състав 70% са хабилитираните лица, след промените те може да останат 58%. За пръв път се постановява в Академичния съвет на държавните вузове със съвещателен глас да влизат и членовете на Съвета на настоятелите. Този съвет пък вече ще се състои не от 7 членове, както е сега, а от 8, като допълнителният човек ще е представител на общината, където се намира вузът. Както ДУМА писа подробно миналата седмица, измененията на ЗВО, внесени сега от МС, предвиждат да се направи Национална териториална карта на висшите училища у нас, като те бъдат разпределени на териториален принцип, като се определят по профил и специалности, обслужващи нуждите на местната икономика и регионалното социално битие. Досега сред лицата, които не можеха да бъдат настоятели, влизаха и зам.-кметовете и представители на синдикатите - сега тази забрана за тях пада, те вече ще могат да участват в Съвета на настоятелите. Ако описах така подробно замислените структурни промени в звената и органите за управление на държавните висши училища (както ДУМА вече писа, частните са оставени изобщо извън държавните регулации), то е за да се открои ясно един факт. Министерският съвет внася най-сетне правилото \"един преподавател в акредитацията само на едно висше училище\", което цели да сложи най-сетне някакъв ред във висшето ни образование, да се види колко вузове и техни звена съществуват благодарение на приходящи от други вузове преподаватели с всички последици за качеството на обучението. И постепенно да бъдат закрити \"измислените\" звена без преподаватели на щат. Да, ама не. Защото другите внесени поправки  Те, казано накратко, просто намаляват задължителния брой хабилитирани преподаватели, необходими за съответните вузовски звена и управленски инстанции. Защо? Ами, за да се вместят в законовите изисквания тези, които нямат достатъчно хабилитирани на щат. Та да не бъдат принудени измислените университетски звена да се закрият при следваща акредитация, тъй като \"хвърковатите чети\" се състоят тъкмо от хабилитирани лица - доценти и професори, пътуващите асистенти са рядко явление.   Още преди 10-ина години тогавашният министър Даниел Вълчев откровено призна проблема с \"куфарното преподаване\". Но регистърът на преподавателите, който МОН поддържа, бе засекретен за очи извън вузовските администрации, за да не се изложели пред обществото някои професори, преподаващи из всички паланки от Варна до Благоевград и от Видин до Кърджали.  Всъщност, единственият начин да се добие някаква представа колко са пътуващите или пенсионираните преподаватели, които легитимират вузовете, си остават данните на НСИ. Според националната статистика, през учебната 2018/2019 г. на основен трудов договор работят 13 488 преподаватели - 12 381 в държавните вузове и 1107 в частните. Толкова са физическите лица. А общо като преподаватели се числят 21 756 души - 19 509 в държавните и 2247 в частните. Разликата между двете графи показва колко хора преподават извън щата - т.е. като приходящи от другаде. Ето ви картината на висшето ни образование: \"летящите\" преподаватели са общо 8268, в държавните висши училища те са 7128, а в частните 1140 (над два пъти повече от тези, които са на щат в тях).  Това е положението. И ще пребъде. ", "date": "2019.11.29", "title": "Имитират промени във висшето "}
{"url": "https://duma.bg/yordan-markov-peeneto-e-moyata-sbadnata-mechta-n204478", "text": "- Равносметка си правя всяка вечер, когато си лягам, ако трябва да бъда честен. Моят живот е изключително динамичен, познат може би на много малка част от хората не само на моята възраст, но и като цяло на българите. Защото почти всички масово са свикнали на някакво постоянство, на определена сигурност, застанали са на едни щатни служебни позиции, където са уведомени кога си получават заплатата, наясно са с работното време, осигурени са им отпуските, плануват ги месеци напред, знаят кога ще излизат, къде ще ходят... А при мен няма такива неща. Непрекъснато пътувам - 100-130 хиляди километра годишно, които обикновено се изминават нормално за 10 години. Организирам концерти, отивам предварително поне 5-6 пъти във всеки град, където ще имам представление, за да изпипам и най-малкия детайл. Хората казват, че на вълка затова му е дебел вратът, защото си върши сам работата. Но пеенето е осъществената ми детска мечта и съм щастлив с онова, което върша. Просто изисква страшно много време и отдаденост. - Така е. Тази година с подкрепата на ръководството на община Силистра направихме Първи национален конкурс за млади изпълнители на популярна музика \"Дунавски звезди\" (9, 10 и 11 септември). Празникът на града е на 14 септември - Кръстов ден, и с тази песенна надпревара бе дадено своеобразно начало на тържествата. Дойдоха над 100 участници от цяла България: Плевен, Благоевград, Русе, Силистра, Троян, Велико Търново, Търговище, Шумен, Добрич, Варна, Тутракан, Несебър - от най-големите престижни музикални школи. Децата се състезаваха в две категории, в 6 възрастови групи, имаше изключителни таланти. Това е един от малкото конкурси, в които се припознава Министерството на културата, и дори учреди своя парична награда. Наистина огромен празник! Бяхме организирали на площада в града концерт, наречен \"Пеещото жури\", тъй като председател беше Тони Димитрова - обичана певица от поколения българи с прекрасните й песни, композиторът Светослав Лобошки, Николай Текелиев - човекът, който отговаря за подбора на български участници в чуждестранни конкурси, младата, красива, интелигентна и талантлива изпълнителка Мартина Иванова, Доротея Бальовска - директор на международния конкурс за млади таланти в Тутракан. Драго Драганов бе водещ. И се получи огромен празник както за участниците, за техните ръководители, родители, така и за всички жители и гости на града. Живот и здраве, продължаваме и през 2020-а. - Не мога да си позволя да предам тази цялостна организация. Поне не и на този етап. Ние сме около 30 човека екип, пътуваме със седем коли, един камион с техника - двойно повече от миналата година, и бус с огромна видеостена... Само нощувките и пътните да се осигурят на артистите и на обслужващия персонал - са огромни разходи. Ние сме изцяло частен проект и няма как да възложа това на някой друг. Защото миг невнимание и всичко ще отиде по дяволите. - Както вече няколко години поред, така и тази, с моя екип организираме традиционни, така да го нарека, концертни турнета. И сега представяме съвсем нов спектакъл - \"Да пеем заедно\", в който, освен мен, участват Драго Драганов, композиторът Стефан Диомов и групата \"Петте сезона\", момичетата от балет \"Дежа вю\". Това е голямо аудио-визуално шоу с впечатляващи видеостени. Вече направихме 15 концерта в по-големи и по-малки градове на страната, като започнахме от пролетта, имахме и своите летни изяви. Сега приключваме тазгодишното турне с последния, 16-и спектакъл. Със сигурност на 3 декември представлението, което е с продължителност над два часа, ще е по-мащабно от всички, които минаха досега. Програмата малко се променя, дообогатява се, в сравнение с всичко онова, което са гледали зрителите през годината. Подборът на песни бе изключително труден. Ще прозвучат и нови, и доказали се във времето, и обичаните от поколения българи. В началото имах известна доза притеснение - как ще приеме всичко това публиката? Но реакциите на хората в залата бяха изключително емоционални. И още с първия концерт в Плевен в началото на април, както и с последващите спектакли, се оправда изцяло заглавието на концерта. Защото от началната до последната песен всички пяха и ръкопляскаха. Надявам се същото да се случи и в София. - Без да бъда скромен, смея да твърдя, че правим нещо изключително нетрадиционно. Повечето изпълнители идват с голямото си име, с два прожектора, застават и изискват високи цени на билетите. А ние влагаме изключително много техника - 10 души строят сцената, има огромна LED видеостена и, без да преувеличавам, най-качественото и най-скъпото озвучаване и осветление... - На Голяма Богородица - един от големите християнски празници, на 15 август в Летния театър на Бургас заснехме професионално концерта. Сега сме в преговори да бъде излъчен. Спектакълът на 3 декември също ще се запише и ще обсъждаме неговото излъчване около коледно-новогодишните празници. Ще видим вече с коя медия ще се договорим. - Много пъти... Всекидневно си задавам въпроса: защо се занимавам с всичко това?! Дори първият ми албум е озаглавен \"Живот на кръстопът\", защото е имало такива периоди, в които съм мислил - дали да продължа с музика и с организиране на концерти, или да поема по някакъв друг път? Но винаги съм твърдял, че камъкът си тежи на мястото. Господ ми е дал талант и вероятно това е моят път. Трудно, лесно - може би пък така ще оценя възможностите, които предстоят. - Изключително благодарен съм на моето семейство за огромната подкрепа. Без значение в кой край на страната се намираме с нашите спектакли, родителите ми присъстват на абсолютно всеки концерт. Без тяхната помощ със сигурност нямаше да стигна днес дотук. И чисто морално винаги ми вдъхват кураж. Никой от родата, от цялата ми фамилия, не се занимава с музика. Моята баба, на която съм кръстен, има малко по-силен глас. Може би затова орисията ми е да притежавам някакви певчески възможности, които развивам вече толкова много години. Но човек не се ражда артист. Артист се става. С много труд и огромно желание. - Все още не съм открил голямата любов на живота си. Както се шегувам на концертите, чувал съм, че любовта била като пеперуда, и ако я гониш, за да я хванеш, винаги ти се изплъзва, но ако пък стоиш мирно и кротко, може да дочакаш точно и на твоето рамо да кацне. Хората, които ме познават, са наясно, че не мога да стоя мирно на едно място, а все бързам за някъде. Постоянно съм на път и моята пеперуда сигурно е някъде зад мен - аха, да кацне на моето рамо, а аз съм потеглил за следващия град и за поредния ангажимент. Но вярвам, че тази любов, за която пея в песните си, ще ми се сбъдне някой ден. - Несъмнено тя дава и взема - във всяка дейност в живота, във всеки момент. Няма пълно щастие. Много хора си мислят, че се качвам в лъскавия си автомобил, светват прожекторите на една огромна сцена, която струва изключително скъпо, изпявам си песните, получавам аплодисменти и мога да не мисля за нищо друго. Онези, които ме познават, са наясно, че постоянно се стремя да бъда позитивен и винаги съм усмихнат. Малцина обаче се замислят какво ми коства. Ангажиментите са много, а разочарованията са огромни. Затова може би някак си съм станал по-затворен. Въпреки всичко, искам да благодаря на онези хора, които, колкото и малко да са, продължават да харесват българската популярна песен, плащат си за билети на нашите концерти, купуват си албуми и все още подкрепят културата. - В последната година, година и половина, получих много жестоки удари от хора, които съм смятал за близки приятели и никога не съм вярвал, че ще постъпят по този начин. Обаче не мога да ги виня. Явно съм имал определени очаквания от тях, които не са покрили. Вероятно и аз не съм отговорил на някакви техни виждания. Разочарованията понякога са огромни. Но аз стигнах дотук благодарение на труда си и упоритостта, които съм полагал през годините. Лоялността е много важен фактор. Организирайки тези огромни концерти, виждаш колко хора подкрепят не само теб, а и културата в страната като цяло. Отделно ставаш свидетел на лицемерно отношение. В днешно време, за съжаление, обещанието понякога не значи абсолютно нищо. Дори да имаш сключен договор с някого за каквато и да било дейност - това нищо не означава, може да се отметне в последния момент. А ако трябва да си търсиш правата, ще минат сигурно 4-5 години. Но каквото и да се случи, налага се да станеш, изтупваш колената и продължаваш да правиш това, което трябва... Както казва моят баща: \"Напред е трудно, но назад е два пъти по-трудно...\" - Много са уроците, които ни поднася животът. Всекидневни са. Но пък вярвам, че Господ дава най-трудните битки в живота само на най-добрите си войници. Може би съм един от тях. И вероятно това е моята съдба - да продължавам да се занимавам с популярната българска музика, да вдъхвам положителна емоция на хората и да им помагам да преодоляват трудностите.", "date": "2019.11.29", "title": " Йордан Марков:  Пеенето е моята сбъдната мечта"}
{"url": "https://duma.bg/evroviziya-2020-n204483", "text": "Конкурсът вече има и свое лого. Дизайнът му е свързан с 65-годишнината на песенния конкурс. И представя по абстрактен начин цветовете на знамената на всички 41 държави, които ще се представят в Ротердам, Холандия. Флаговете са подредени в реда от първото участие на всяка държава в конкурса", "date": "2019.11.29", "title": "\"Евровизия 2020\""}
{"url": "https://duma.bg/prozhektsiya-na-baleta-raymonda-n204489", "text": "Балетната класика \"Раймонда\" (180 мин.) по музика на Александър Глазунов, хореография на Юрий Григорович и либрето на Мариус Петипа може да се види на 30 ноември от 17 ч. в Cine Grand Park Center в София. Първата премиера от новия сезон на Болшой театър ни пренася в Средновековието, по време на кръстоносните походи. В главните роли са примабалерината Олга Смирнова (Раймонда), Артеми Беляков (Жан дьо Бриен) и Игор Цвирко (Абдерам). Създаден в края на XIX век от Мариус Петипа за Руския имперски балет, \"Раймонда\" си остава ненадмината класика, изразяваща великолепието на класическия танц.", "date": "2019.11.29", "title": "Прожекция на балета \"Раймонда\""}
{"url": "https://duma.bg/zalisan-v-telefona-si-mazh-padna-na-relsite-v-metroto-n204486", "text": "Мъж падна на релсите в метрото, докато върви и преглежда телефона си. Полицейско видео от инцидента публикува агенция Ройтерс. От него се вижда как мъжът върви и се взира в екрана, прави поредната крачка - във въздуха, и се строполясва. Друг човек, чакащ метрото, чува шума, обръща се и отива да помогне на падналия да излезе, преди да е дошъл влакът. Присъединява се още един минувач. Двамата трябва да почакат, докато заплесът вземе обратно телефона, тупнал някъде на релсите. В крайна сметка го издърпват благополучно, идва носилка и изнася мъжа. Случката от аржентинската столица Буенос Айрес даде повод за доста коментари. \"Естествен подбор\", \"Учудвам се, че не се случва по-често\", \"Хората внимават повече за екраните си, отколкото за своя живот\", \"Забавно е, че той отделя време, за да спаси телефона си\" - са някои от тях. Други предполагат, че човекът може да е бил пиян. Трети са впечатлени от факта, че на перона има и две зрителки, които седят на пейка и невъзмутимо гледат, без да помогнат.", "date": "2019.11.29", "title": "Залисан в телефона си мъж падна на релсите в метрото"}
{"url": "https://duma.bg/koleda-v-pismo-obyavyava-pobeditelite-na-1-dekemvri-n204488", "text": "Богомила Трайкова, известна повече с псевдонима Мила Боги, организира за трети пореден път ежегодната инициатива \"Коледа в писмо\". Конкурсът, който приключи този месец, е на тема \"Чудо в писмо\", а на 1 декември в \"Перото\" ще бъдат обявени победителите и ще бъдат раздадени 3000 писма от непознати до непознати. До 25 декември в литературния клуб в НДК всеки ще може да си вземе писмо (до изчерпване на количествата). Специалната изненада към \"Коледа в писмо\" тази година е новата празнична песен \"Чудеса\", по идея на Богомила, музика на Лина Никол и Михаил Йосифов (и негов аранжимент). Премиерата ще е по време на награждаването на 1 декември. Текстът на песента е резултат от творческото партньорство между Богомила Трайкова и поетесата Десислава Динчева. Основното послание е \"Чудото си ти!\".", "date": "2019.11.29", "title": "\"Коледа в писмо\" обявява победителите на 1 декември"}
{"url": "https://duma.bg/muzey-na-mahmurluka-otvaryat-v-zagreb-n204487", "text": "Музей на махмурлука, който е първият по рода си в света, ще отвори врати на 1 декември в  хърватската столица Загреб, съобщи македонската информационна агенция \"Макфакс\". Разходката в него ще наподобява връщане у дома в нетрезво състояние - от градските улици, през храстите до евентуалните отклонения, където може да се окажете сутринта след запой. Работното време е всеки ден, от 9 до 23 ч. Идеята за този уникален музей се ражда, когато студентите Рино Дубукович и Роберта Микелич заедно с тяхната компания се опитали да разкажат собствените си пиянски преживявания. Скоро веселата атмосфера ги доведе до идеята за музей. Зевзеците сами са избрали помещението и осветлението, боядисали стените и са написали истории, за да помогнат за реализирането на замисленото. Музеят е разделен на четири стаи, като първата от тях пресъздава атмосферата на бар. Историите ще се представят едновременно на хърватски и английски език. Индийски специалисти твърдят, че най-доброто лекарство срещу махмурлук е комбинация на сок от круша, сладък лайм и кокосова вода, съобщи \"Мирър\". Консумирането на коктейла със сирене, краставица и домати може допълнително да облекчи симптомите. За да създадат напитката, учените от химико-технологичния институт в Мумбай анализираха ефекта на различни хранителни продукти върху два ензима, разграждащи алкохола. Резултатите им показаха, че най-ефикасни са крушата, сладкият лайм, кокосовата вода, сирената, краставицата и доматите. Сиренето обаче не е толкова апетитно в напитка. При тестовете за вкус с най-добри показатели е сок от 65% круша, 25 на сто сладък лайм и 10% кокосова вода. Тази напитка увеличава активността на единия ензим с 23%, а на другия - със 70 на сто. \"Заедно с неприятните симптоми махмурлукът носи и рискове за здравето, които могат да се отразят на всекидневието\", уточни ръководителят на екипа проф. Рекха Сингал.", "date": "2019.11.29", "title": "Музей на махмурлука отварят в Загреб"}
{"url": "https://duma.bg/ekzotichni-zhivi-ribi-pokazvat-v-burgas-n204485", "text": "Една от най-ефектните изложби, която може да се види в Бургас, е живата експозиция \"ЗаРибяващо\". Тя има трима нови обитатели  - отровен морски таралеж с размер 10 сантиметра,  риба заек и танганийска риба зебра от Африка. Впечатляващите видове от подводния свят не обитават нашите географски ширини. Но гостуват в специални аквариуми в КЦ \"Морско казино\", които пресъздават естествената им среда на живот, допълнена от камъни, раковини и корабни макети, в които да играят и да се крият. Изложбата е събрала на едно място най-красивите и екзотични видове, сред които се открояват риба въже, риба слон и най-опасните риби в света, директно от кораловите рифове - риба лъв, тетрадони, риба балон, сладководен скат от Южна Америка, риби стрелци, скачащи риби, амазонска арована, огромни сомове, акула чалинджър и още много красиви и екзотични риби. Експозицията е представена в зала \"Ал. Г. Коджакафалията\". Може да се разгледа всеки ден от 10 до 19 ч., като входът е с билети.", "date": "2019.11.29", "title": "Екзотични живи риби показват в Бургас"}
{"url": "https://duma.bg/muzika-ot-brega-na-moreto-shte-zvuchi-vav-varna-n204490", "text": "\"Музика Варна\" представя Music M.A.G. Project на 30 ноември от 19 ч. в зала 1 на Фестивалния и конгресен център в морската столица. Инициатори са  музиканти от града, които се занимават със съвременна електронна музика - Мирослав Гочев и Яница Кънева. На концерта ще бъде представен  авторският албум \"Музика от брега на морето\". В него ще вземат участие седем изявени варненски музиканти в сътрудничество с Варненски камерен оркестър под палката на маестро Ганчо Ганчев. Звукът в залата е специфична част от спектакъла, който ще се допълва от изключително светлинно шоу, реализирани от \"Интермюзик Варна\".", "date": "2019.11.29", "title": "\"Музика от брега на морето\" ще звучи във Варна"}
{"url": "https://duma.bg/v-shokoladovata-fabrika-na-dyado-koleda-n204463", "text": "По Коледа стават чудеса - магия се носи във въздуха, а хората стават по-добри... Една такава омагьосваща история, изпълнена с надежда и вяра в силата на доброто, разказва романът за деца \"Шоколадовата фабрика на Дядо Коледа\" на младата дебютантка Стела Йосифова (издание на \"Книги за всички\"). Майкъл Докърти е готов на всичко, за да спаси шоколадовата фабрика на прадедите си и да възвърне някогашния й просперитет. Изправен пред опасността да я загуби, той решава да открадне рецептата на най-популярния шоколад в света - Choco-Dreams. Двамата със сина му Даниел се отправят на север, към Лапландия, страната на Дядо Коледа, за да открият тайнствената фабрика, произвеждаща този шоколад... \"Шоколадовата фабрика на Дядо Коледа\" е книга, която може да стопли душата и в най-мразовитата вечер.  Любовта към литературата е нещо прекалено хубаво, за да се зароди изведнъж. И при Стела Йосифова е така. Израства с огромна библиотека вкъщи, заемаща цяла стена, до тавана. Като малка слуша приказки, които са нейният коректив за доброто и лошото в света. Започва да чете приключенски и романтични книги и те я омагьосват. В училище няма усещането, че просто учи литература и философия. Тези предмети са нейната душа, неделима част от същността й. Завършва журналистика в Бургаския свободен университет. Идеята за \"Шоколадовата фабрика на Дядо Коледа\" хрумва на Стела една зимна вечер, докато чака майка й да се прибере от работа, а на масата има една шоколадова вафла. И докато изпитва удоволствието, като я яде, в главата й се заражда идеята за забавната история за Майкъл и Даниел, за тяхното приключение. И просто сяда и написва на един дъх тази история. Романът е богато илюстриран от талантливата художничка Антонина Бабукчиева.", "date": "2019.11.29", "title": "В Шоколадовата фабрика на Дядо Коледа"}
{"url": "https://duma.bg/fotografii-i-video-instalatsii-na-vasil-abadzhiev-n204467", "text": "В съвременния индустриален свят, където социалните контакти стават все по-повърхностни, а технологиите заменят общуването, човекът потъва във вакуума на своята отделеност. Изложбата \"Отделени\" със средствата на фотографията изследва проблемите на отчуждението и самотата в модерното общество. Композиции, в които персонажите са обгърнати от тъмнина и безпокойство; портрети, в които лицата се разслояват на собствените си проекции - авторът Васил Абаджиев изгражда своите образи, използвайки драматизма на черно-бялото противопоставяне, за да внуши идеята за изолация, безпомощност и страх от бъдещето. Върху този фон от тревожност и самота се откроява и посланието на изложбата за нуждата от повече близост и съпричастност в съвременния свят. Експозицията, която продължава до 8 декември, предлага широкоформатни, монохромни фотографии и две видео инсталации. Васил Абаджиев е роден през 1966 г. в Сливен. Завършил е магистърска специалност живопис в Националната художествена академия. Има няколко самостоятелни изложби в страната, както и множество участия в колективни в Германия, Румъния и др. Занимава се със сценография и костюмография в театъра. Реализирал е над 30 сценографски проекта у нас, в Германия, Русия и САЩ.", "date": "2019.11.29", "title": "Фотографии и видео инсталации на Васил Абаджиев"}
{"url": "https://duma.bg/premieri-za-malki-i-golemi-v-teatar-vazrazhdane-n204465", "text": "Две са събитията, с които екипът на Театър \"Възраждане\" ще зарадва вярната си публика - приказка за малките и бутиково, философско размишление за големи, научи ДУМА от Ваня Ангарева.  Премиерата на \"Трите прасенца\" - за най-младите зрители, е на 7 декември от 11 и 12.30 ч., следващите представления са на 28 декември в същите часове. Драматизацията, режисурата и сценографията са на Христо Ботев Станчев. Помощник-режисьор е Теменужка Драганова, музика Развигор Попов, хореография Елизабет Якимова. Участват Ивет Радулова, Виттория Николова, Донка Аврамова-Бочева, Боян Младенов, Жана Рашева, Костадинка Аратлъкова, Саня Борисова, Христо Ботев Станчев. Историята е английска народна приказка, но се е появила като басня. Тя използва литературното правило за три, изразено в случая като \"контрастираща тройка\", тъй като тухлената къща на третото прасенце се оказва единствената, която е адекватна, за да устои на вълка. В световната литература, кино- и театрална драматургия съществуват много и различни вариации на приказката, която българските малчугани ще видят в една съвсем нова постановка. Стилиян Петров е режисьорът, от когото се очаква да поднесе спектакъл-празник за сетивата и духа с премиерата на 30 ноември от 19 ч. на \"За едно явление от електричеството\" по повести и разкази на А. П. Чехов. Преводът е на Людмил Димитров, режисура и сценична адаптация Стилиян Петров, сценограф Венелин Шурелов, композитор Мишо Шишков-син, авторка на хореографията е Теодора Попова, костюми Елица Георгиева. Участват Мариана Жикич, Донка Аврамова-Бочева, Йордан Ръсин, Свежен Младенов, Георги Златарев, Анатоли Лазаров. Проф. Людмил Димитров, който е консултант на проекта, представя постановката така: \"Градина, сватба, самоубийство, монах, интелектуалец, който халюцинира, бивша актриса, друга жена: топоси и персонажи от несъществуваща, но автентична пиеса на Чехов. Пиеса явление: прогнозира ситуации и мотиви, обещаващи да се родят по-късно. Тук, все още неготови, в зародиш, те привличат, препращат въображението към неуюта на себепознанието, провокират, вълнуват. Пиеса проникновение (едновременност на проникване-и-прозрение) за живота като едноактна драма, позволяваща да почувстваме случващото се с нас в неговата предзададеност. И в неговия колапс: страстта, която не поражда взаимност, близостта, неводеща до любов. Самотата като преимущество и бреме. Ужасът от обетованото Другаде. Битието, задвижено от светлината, насочваща вътрешното ни зрение към тъмното в нас, оголваща, предпазваща, предупреждаваща. Електричеството на мисълта като енергиен резерв, импулс и инстинкт за животоспасяващо презареждане-прераждане. Спектакъл, в който името на Антон (Чехов) е изкушение.\" Заглавието е в афиша на театъра и на 7, 14 и 27 декември.", "date": "2019.11.29", "title": "Премиери за малки и големи в Театър \"Възраждане\""}
{"url": "https://duma.bg/68-000-zriteli-spodeliha-noshtta-na-teatrite-v-18-balgarski-grada-n204464", "text": "190 пpедставления в стандартен и нестандартен час, пърформанси, форматни събития, дискусии, изложби, \"отворени врати\", театрални пътешествия и срещи зад кулисите, NT Live, импро театър, концерти, ателиета, фокуси, поетични рецитали, младежко творчество, изключително богата детска програма в София, Пловдив, Варна, Бургас, Стара Загора, Русе, Хасково, Благоевград, Велико Търново, Сливен, Габрово, Симитли, Добрич, Плевен, Кърджали, Смолян, Перник и Шумен имаше в седмото издание на Нощ на театрите. Близо 68 000 зрители и над 1500 творци от различни театрални стилове станаха част от европейската платформа в България, научи ДУМА от Мария Панайотова и Катерина Миланова от фондация \"Арт проджектс\". Най-ранобудни в съботната сутрин бяха Варна, Симитли и Благоевград, които дадоха старт на театралния маратон още в 10 ч. Във Варна символично Нощта беше \"отворена\" с отварянето на вратите на Музея на куклите, който посрещна най-нетърпеливите малки фенове на театралното изкуство. Над 30 детски представления и ателиета включваше детската програма на Нощта. Две училища по сценични и екранни изкуства пък допълниха младежката програма на инициативата. В Пловдив имаше импровизационен спектакъл за деца и родители \"Приказки за живота\", а в Бургас - 5 ученически събития с вход свободен. Туровете зад кулисите се състояха в НТ \"Иван Вазов\", Софийската опера и балет и Театър \"София\". В Пловдив зрителите се потопиха в предстоящото представление \"Събитие\" с помощта на декорите, костюмите и актьорите от постановката. Театрите в Габрово и Хасково за първи път пуснаха зрителите в гримьорните, гардеробните, шивалните, сцената и коридорите. Предпремиерно световноизвестната режисьорка Вера Немирова разкри тайни от творческия процес на операта \"Африканката\" пред публиката в Старозагорската опера и сподели част от съботната репетиция със зрителите. Петчасовото открито студио, в което гости бяха Юлиан Вергов, Теодора Духовникова, Дарин Ангелов, Владо Карамазов, Весела Бабинова, Луиза Григорова-Макариев, Ованес Торосян, Деян Ангелов, Антон Угринов, Христо Петков, Ина Кънчева, Диляна Флорентин и Биляна Генова, събра над 4000 гледания. Водещи бяха Полина Арнаудова и Инес Павлова. Live Cam се осъществи с техническата подкрепа на STREAMER.BG и читАлнЯта. През 2020 г. Нощта на театрите ще е на 21 ноември.", "date": "2019.11.29", "title": " 68 000 зрители споделиха Нощта на театрите в 18 български града"}
{"url": "https://duma.bg/kak-sar-pol-makkartni-stana-dyado-gotin-n204462", "text": "Любим на поколения по цял свят, музикалната легенда и основател на \"Бийтълс\" Пол Маккартни издава първата си книга за деца - \"Хей, дядо Готин!\" (изд. \"Сиела\", превод Явор Недев). Смятан за един от най-красноречивите поети и визионери на нашето време - и изобщо, Пол Маккартни използва възхитителната си фантазия, за да разкаже история, изтъкана от магия, чувство за хумор и сърдечност. Дядо Готин е неуморен изследовател, който умее неподозирани вълшебства. С помощта на магическия си компас той поема на пътешествие с четиримата си внуци в търсене на нови приключения. Да яздят летящи риби, да бягат от развилнели се бизони и да бъдат преследвани от лавини, за децата е просто всекидневие, когато са в компанията на своя дядо. Накратко казано, книгата е за един герой, наречен дядо Готин, който олицетворява всички дядовци навсякъде по света, споделя Пол Маккартни. Той има четирима внуци (самият Сър Пол има осем - б.р.) и ги нарича хлапаци. Те много го обичат и заедно поемат на какви ли не приключения. А той си пада малко нещо магьосник, ще видите в книгата. Исках да напиша тази история за всички дядовци и баби - и за техните деца, за да могат да им я четат преди лягане. От момента, в който създава първата си песен на 14 години, Пол Маккартни поема по пътя на кариера, несравнима със своето многообразие, креативност и влияние. През 60-те години Пол завинаги променя света с \"Бийтълс\". Не спира дотам, а продължава да покорява връх след връх и като солов изпълнител, като основател на \"Уингс\", а също и в сътрудничество с много световни артисти. До момента Маккартни е носител на 18 \"Грами\", а през 1996 г. получава звание от кралицата за заслугите си към музикалното наследство на Великобритания. Магическото приключение за цялото семейство оживява с фантастичните рисунки на Катрин Дърст, която има богат опит в сферата на анимацията и е работила с много издателства на детски книги.", "date": "2019.11.29", "title": "Как Сър Пол Маккартни стана Дядо Готин"}
{"url": "https://duma.bg/nepokazvani-risunki-na-lika-yanko-n204469", "text": "Уникалното присъствие на Лика Янко (1928-2001) на българската художествена сцена е белязано от една от малкото й публични изложби, цензурирана и затворена през 1967 г. Причината е в няколко \"неотговарящи на изискванията\" творби. Но тази травма не пречи на авторката и през следващите години упорито да изгражда своя собствен свят от образи и форми, по детски непосредствени и библейски мъдри. Лика Янко е по-известна като живописец, преодоляващ конвенционалните представи за изразните средства чрез колажиране на различни \"случайни\" материали, чрез преплитане на абстрактното и фигуративното, чрез изграждане на формите почти само от един цвят - белия. Рисунките на Лика Янко са по-малко известни,  а запознаването с тях най-добре разкрива интензивния практически постоянен процес на \"осмисляне\" на света с щрих и линия. За да представи тази страна в творчеството на художничката, Националната галерия отново сътрудничи с куратора Иво Милев, режисирал от колекцията на Владимир Илиев и Александър Тошев иновационна експозиция от непоказвани досега рисунки на авторката с въвличане на мултимедийни технологии и специализирано осветление. Създадени в периода от началото на 70-те до средата на 90-те г. на ХХ век, тези листове представляват съществен елемент от творческия процес и биографията на Янко. Чрез тях може да се проследи развиващият се в платната й от това време линеарен стил, който е ясно разпознаваем и неповторим. Акценти в експозицията, която продължава до 9 февруари в \"Квадрат 500\", зала 6, са няколко платна от дарението на художничката за Националната галерия малко преди смъртта й през 2001 г.", "date": "2019.11.29", "title": "Непоказвани рисунки на Лика Янко "}
{"url": "https://duma.bg/sofiya-grancharova-risuva-bezkraen-kokteyl-n204468", "text": "В новата си изложба \"Безкраен коктейл\" София Грънчарова работи с образи, идващи от модата, рекламата и визуалната среда на съвременността. Чрез тях художничката изследва и тенденциите в днешната култура в много по-широк план, като добавя интелектуална подплата на представата за красота. Предлага не просто естетика, но умна естетика.  Заглавието \"Безкраен коктейл\" препраща едновременно към множество теми и може да бъде ориентир за публиката, която се интересува от разликата между концептуален дизайн и съвременно изкуство, работещо с предмети и материали от ежедневния живот.  Използвайки изображения, обекти и намеси в пространството на галерията чрез дигитална добавена реалност, Грънчарова продължава да развива теми, заложени вече в няколко силни нейни участия в общи изложби през последните години. Художественият й почерк се свързва с деликатна образност, усет към работата с пространството, както и находчиви визуални и смислови връзки. Тя има специално отношение към книги и дрехи и често работи с тях като художествена форма или материал. Понякога работите й могат да бъдат докосвани или буквално да бъдат обличани, което разкрива много за потенциалното съдържание не само на образите, но и на повърхностите и материалите, посочват от галерия \"Васка Емануилова\", филиал на СГХГ, бул. \"Янко Сакъзов\" 15, където може да се посети изложбата до 6 декември.  ", "date": "2019.11.29", "title": "София Грънчарова рисува безкраен коктейл   "}
{"url": "https://duma.bg/proizvedeniya-noseshti-duha-na-romantizma-n204472", "text": "След блестящото начало на цикъла \"Людмил Ангелов свири Шопен\" на 5 ноември, забележителният пианист ще зарадва отново почитателите на Шопеновата музика в началото на следващия месец. На 4 декември от 19.30 ч. в зала \"България\" ще се състои вторият концерт от цикъла \"Людмил Ангелов свири Шопен\", организиран от \"Кантус фирмус\" с подкрепата на Полския институт, \"Сушард\" и в партньорство със Софийската филхармония, научи ДУМА от Ирена Данкова.  Програмата на рецитала представя произведения, носещи духа на Романтизма - музика с огромно значение за развитието на клавирното изкуство през XIX и XX век. В първата част Людмил Ангелов ще изпълни Прелюд оп. 45 и цикъла от 12 етюда оп. 10, които Шопен създава в младежките си години, променяйки изцяло разбирането за този жанр. До началото на XIX век етюдите са пиеси, предназначени да помогнат на учениците за развитие на тяхната клавирна техника, но Шопеновите етюди са нещо съвсем различно - те са истински музикални поеми, които изискват от изпълнителя не само техническо съвършенство, но и ярко емоционално присъствие. Много популярен е последният Етюд 12 в до минор, известен като \"Революционен\". Според съвременниците на Шопен, пиесата отразява чувствата на композитора по повод трагичните събития в неговата родина след разгрома на Варшавското въстание през 1831 г.  Във втората част на концерта Людмил Ангелов ще изпълни четиричастната Втора клавирна соната с прочутия Траурен марш - музика, която достига върховете на трагизма и лиричното проникновение, излизайки извън границите на камерната музика. След сонатата ще прозвучат също 4 мазурки оп. 24, носещи ведрата атмосфера на полската фолклорна музика. Концертът ще завърши с тържествените звуци на Полонез оп. 53, отново полски народен танц, претворен от Шопен в блестяща концертна пиеса. ", "date": "2019.11.29", "title": "Произведения, носещи духа на Романтизма"}
{"url": "https://duma.bg/lyube-s-yubileyni-kontserti-v-sofiya-plovdiv-i-varna-n204471", "text": "Емблематичното име на руската музикална сцена и любимци в България - група \"Любе\", ще взриви през декември публиката във Варна, Пловдив и София, научи ДУМА от Светла Русева. На юбилейните си концерти у нас, организирани от \"Degris Events\", музикантите ще изпълнят както най-обичаните \"Комбат\", \"Солдат\", \"Там за туманами\", \"Песня о звездах\", \"Позови меня тихо по имени\", така и нови песни. \"Любе\" е сред популярните лица на руската култура по цял свят, чиито творби хармонично смесват елементи от рок, поп, руска фолклорна и военна музика. Групата се състои от шестима музиканти, фронтмен е Николай Расторгуев, Народен артист на Русия.  Основател на \"Любе\" е продуцентът и композитор Игор Матвиенко. През 1987-1988 г. той създава музиката за дебютните песни по стихове на руските поети Александър Шаганов и Михаил Андреев. Същата година като постоянен лидер на групата се изявява Николай Расторгуев и на него принадлежи идеята за името. То е свързано с популярното в онези години младежко движение - либерци, чиито идеи са отразени в ранните творби на групата. В началото на 1989 г. \"Любе\" записва първите си песни - \"Люберцы\" и \"Батька Махно\". Тогава започват и първите турнета с \"Коледни срещи\" и Алла Пугачова. По съвет на Алла Борисовна Расторгуев излиза на сцената във военна куртка, която през следващите години се превръща в негова запазена марка. \"Любе\" има издадени 16 студийни албума и концерти в цял свят. През последните три десетилетия групата заема челни позиции в руските музикални класации с незабравимите си хитове, навяващи носталгия и способни да усмихнат и разплачат всеки слушател. Всеизвестно е, че почитател на \"Любе\" е самият президент на Русия Владимир Путин.  Юбилейните концерти са на 5 декември в ДКС във Варна, 6 декември в зала \"Сила\" в Пловдив, 7 декември в зала 1 на НДК в София. Билети се продават в мрежата на Ивентим.", "date": "2019.11.29", "title": "\"Любе\" с юбилейни концерти в София, Пловдив и Варна "}
{"url": "https://duma.bg/dots-d-r-radka-savova-diabetat-se-upravlyava-ot-samiya-diabetik-n204474", "text": "Хипогликемиите са внезапно спадане на кръвната захар под 3,5 ммол, което е опасно за мозъка - той не може без глюкоза, както не може и без кислород. Спадът на кръвната глюкоза под тези допустими физиологични нива води до животозастрашаваща ситуация, ако симптомите се проявят на място, където човекът с диабет не може да получи адекватна помощ. При хипогликемия човек е объркан, дезориентиран и безпомощен и трябва да му се помогне.  Нелекуваната диабетна хипогликемия може да доведе до припадъци и загуба на съзнание - все спешни състояния, но рядко може да бъде смъртоносно. Хипергликемиите са високите кръвни захари над 10 ммол. Животът на хората е много динамичен - над 20 фактора са определящи за повишаване на кръвната захар. Сред тях е хранителната грешка - приемане на храни, които съдържат прости захари, мед; приемане на храна, която не е съобразена с направената инсулинова доза (направена е за 1 филия хляб, но човекът е изял 3 например). Стресът - инфекциозен, травматичен и оперативен, също повишава нивата на кръвна захар. В човешкото тяло има няколко контраинсуларни стресови хормона, които организират защитата на тялото при инфекция, травма или операция, но те могат да доведат и до т.нар. диабетна кетоацидозна кома, която също е животозастрашаващо състояние.  - Не, това състояние е характерно само за диабетиците. Но при някои хора без диабет може да се наблюдава т.нар. стрес хипергликемия, която се проявява при някои след инфаркт, след инсулт, както и при деца след епилептичен припадък, при повишена температура. Стрес хипергликемията се приема за предиабетно състояние, поради което тези пациенти трябва да бъдат наблюдавани.  Има два вида хипергликемия. Едната се проявява извън условията на стрес, при диетични грешки. Когато хипергликемията е резултат от всекидневно лошо поведение или неспазване на диета, но пациентът не е застрашен от кетоацидоза, защото все пак си прави инсулин, тя е хронично състояние, което води до усложнения на диабета - сърдечносъдови, бъбречни, очни и пр. Но когато хипергликемията е резултат от неправене на инсулин или умишленото му спиране, защото пациентът например провежда алтернативни методи на лечение, или неработещо инжекционно устройство, може да доведе до кетоацидоза, което е животозастрашаващо състояние. - Диабетът се управлява от самия диабетик. Ние - лекарите, даваме насочваща инсулинова доза, насочващ хранителен режим, обучаваме ги, но управлението на болестта е изцяло в ръцете на пациента - той знае днес колко е ял, колко инсулин си е направил, колко трябва да направи, каква физическа активност е имал. Ако не овладее управлението на болестта, непрекъснато ще се лашка от хипогликемия в хипергликемия. Хипогликемията може да бъде също контролирана. Преди всичко трябва редовно да се измерва кръвната захар. Човекът с диабет не трябва да пропуска хранене, а инсулинът или противодиабетните медикаменти, които приема, трябва да са съобразени с количеството консумирана храна. Ако има по-висока физическа активност, трябва да увеличи и храната. Количеството инсулин трябва да бъде съобразен с храната, която ще се приема и физическата активност, която ще има човек. Разбира се, съвременните лекарства осигуряват много добър контрол на нивата на кръвната захар.    ", "date": "2019.11.29", "title": "Доц. д-р Радка Савова:  Диабетът се управлява от самия диабетик"}
{"url": "https://duma.bg/pochina-golemiyat-alpinist-avram-avramov-n204461", "text": "След тежко боледуване на 86-годишна възраст почина големият алпинист Аврам Аврамов. Това съобщи председателят на Федерацията по катерене и алпинизъм Петко Тотев, предаде БНР. Аврамов е бил директор на централната планинска школа „Мальовица“. Треньор по алпинизъм при Централния съвет на Българския туристически съюз. Участва в едни от най-значимите български изкачвания след Втората световна война в Алпите и Памир.  През 1984 г. ръководи най-мащабната българската експедиция - \"Еверест 1984\". Тогава Христо Проданов става първият българин, изкачил най-високия връх на планетата, при това без допълнителен кислород и по най-трудния маршрут - Западният гребен, т.нар. Жесток път. Още четирима българи стигат върха в рамките на експедицията - Методи Савов, Иван Вълчев, Николай Петков и Кирил Досков. Те правят за първи път в историята цялостен траверс на Еверест, наречен по-късно “Българския траверс”, като се изкачват от запад и слизат от юг. Изкачването по Жестокия път няма повторение вече 35 години. ", "date": "2019.11.29", "title": "Почина големият алпинист Аврам Аврамов"}
{"url": "https://duma.bg/hristiyan-bakalov-s-debyut-na-festival-v-nyu-york-n204470", "text": "След успеха на скорошното си европейско турне артистичният и сетивен експеримент \"Pure\" на Християн Бакалов ще направи своя дебют на престижния фестивал DirectorFest през януари 2020 г. в Ню Йорк, организиран от The Drama League - първата и най-стара професионална организация за артисти в Америка, научи ДУМА от Елена Пенева. Това събитие се провежда паралелно с най-голямата борса за независимо сценично изкуство в света APAP, където \"Pure\" ще бъде част от стотици представления, които ще се борят за вниманието и признанието на 3000 селекционери на престижни фестивали и театри в света. В подготовката за представянето на \"Pure\" на това значимо събитие ще се включи и българската публика. На 3, 4 и 5 декември от 12 до 23.30 ч. във \"Фабрика 126\" в София ще можем да видим специален разширен вариант на пърформанса, състоящ се от първите две части \"Bright/Pure\" на трилогията от потапящи перформативни инсталации \"Eternia\". Събитието ще се реализира на голяма площ във \"Фабрика 126\" и така артистичният експеримент ще получи своята най-мащабна версия досега. Зрителите ще могат да се докоснат с всичките си сетива до нов вид изкуство, а, ако желаят, могат да се превърнат и в съучастници в приключението, откривайки артистичния си потенциал във всеки момент чрез контакта с нови и различни хора - артисти, аматьори, млади и по-възрастни. От няколко години Християн Бакалов представя разновидни варианти на трилогията си, вдъхновена от концепцията на Спиноза за Вечност, в различни европейски театри и пространства. Музеи, галерии за изкуство, салони, италиански и френски замъци, рампи за скейтбордисти и асансьори са само част от местата, които артистът използва, за да провокира фантазии и изгради цялостно сетивно удоволствие, обърнато към индивидуалното изживяване на всеки от зрителите. След дебюта си в Северна Америка, \"Pure\" ще се разгърне за първи път и в столицата на Чили - Сантяго, а в края на 2020 г. - и в Хонконг.", "date": "2019.11.29", "title": "Християн Бакалов с дебют на фестивал в Ню Йорк"}
{"url": "https://duma.bg/viktoriya-georgieva-nay-vazhnoto-e-da-ostavish-sleda-n204473", "text": "- Честно казано, не ми трябваше много време за това решение. В първия момент, когато разбрах за поканата да пея за България на този конкурс, бях малко шокирана. След това си казах: Уау, това наистина е огромна възможност за мен и голямо стъпало напред. И просто го приех с отворени обятия. - Не си спомням точно дали ми дадоха дни или седмици за размисъл. Толкова бързо се случи всичко, че все още ми е трудно да го осъзная. Но съм много щастлива. - Тайничко - да, надявах се. Но преди време даже ме беше страх да си го помисля, защото понякога човек се бои от провала. Вече не приемам така нещата, това се израства с годините. И сега просто се чувствам готова за \"Евровизия\". Ще дам 100% и даже повече от себе си.  - Смятам, че Поли Генова има най-голям опит в този конкурс - с нейните две участия и четвъртото място през 2016 г. Беше водеща и на \"Детска Евровизия\". Също така бих си поговорила и с Кристиан Костов, който се представи страхотно през 2017 г. С всеки, който би могъл да ми даде съвет, бих общувала. - Това е много относително, защото, доколкото наблюдавам процесите в последните години, доста се промениха нещата в това състезание - от музикална гледна точка. Едно време песните бяха, така да се каже, конкурсни, с по-високи тонове, тежки като изпълнение... Докато сега са се поразчупили нещата. Просто трябва да хванеш вълната, да видиш кое би подхождало най-добре - хем да е хит, хем да е много силно, което да докосне хората. - Може би в последните 4-5 години обстойно го следя. - Миналогодишният победител - Дънкан Лорънс. Мисля, че спечели със страхотна песен. Arcade продължава да е в моята плейлиста. Също така много харесвам изпълнението на Салвадор Собрал. - Да, така е. Дори второто му място е впечатляващо, нещо невероятно. Но просто искрено уважавам това, което направи този португалец в Киев. Харесвам подобна, истинска музика. - Искам достойно да представя България в Ротердам. Трябва да ни запомнят и да се говори за нас. А вече, живот и здраве, ако стигнем напред, това ще е най-хубавото нещо. - Добре е и зрителите, и журито на място да харесат песента. Но според мен първо трябва да докоснеш публиката. Смятам, че е необходимо да създадем такава песен, която да влезе в сърцата на хората. - Иска ми се всичко да е само за добро, за хубаво, да имаме позитивни емоции. За мен това наистина е нещо много голямо. Трябва да покажем на света, че в България има талантливи хора. Нямам търпение да се случи.  - Не, за съжаление. Но чух песента, която спечели. Много ми хареса. Победителката Вики е страхотна. - Преди често ме наричаха така, но скоро не го бях чувала за себе си. Смятам, че нещата много се промениха и не съм същото момиче, което хората видяха на сцената на X Factor през 2015 г. Все пак подобни думи определено са комплимент - Адел е невероятна. - Зависи. Понякога просто не попадаш на точното място в точния момент. Така е и с тези предавания, за жалост. Ако имаш късмет, със сигурност те може да са трамплин към успеха. Особено в България е малко трудно да те чуят, ако не се явиш на такъв тип формати. - Не мисля, че известността ме е ощетила с каквото и да било. Засега ми дава само позитиви. И дечица, и по-големи доста ми се радват. Много е важно да усетят какъв човек съм. Хората са добронамерени към мен. И това е прекрасно. - Най-важното е да оставиш следа. Тогава ставаш артист. Иначе си просто изпълнител.", "date": "2019.11.29", "title": " Виктория Георгиева:  Най-важното е да оставиш следа"}
{"url": "https://duma.bg/fenove-na-botev-oprovergaha-da-sa-puskali-obrashtenieto-kam-samuilov-n204460", "text": "Нито една от трите организации, които представляват феновете на Ботев Пловдив, не е запозната с обръщението, подписано от „Обединение на феновете за спасение на ПФК Ботев Пловдив“. Във въпросното обръщение феновете на тима излизат с остра позиция спрямо собственика на клуба Георги Самуилов и кмета на Пловдив Здравко Димитров. \"Във връзка с публикуваното в медиите писмо от \"Обединение на феновете за спасение на ПФК Ботев\" искаме да изразим своята позиция. Привържениците на Ботев Пловдив се представляват от три организации - Сдружение \"ПФК Ботев”, Клуб на привържениците на Ботев Пловдив и Обединени фракции BULTRAS. Всяка от тях има свое поле на действие, цели и задачи в името на жълто-черните привърженици и Ботев Пловдив. Те имат различна роля и място в живота на любимия клуб, даващи възможност на всеки привърженик да припознае една от тях според вижданията си. Зад всяка от тези организации има хора, които са застанали с имената си и носещи отговорност за действията на тези формирования. Към настоящия момент не са ни известни други организации представляващи жълто-черната публика. Поради това, ако се появи позиция от името на привържениците на Ботев Пловдив, то тя ще дойде от тези три структури. Всички други изявления, обективни или не, следва да бъдат подписани лично от някой привърженик, но не и от името на несъществуващи организации имащи претенции да говорят от името на публиката на Ботев. В тази връзка призоваваме човека/хората,които са авторите на писмото, а също така и всички останали ботевисти, които имат желание да работят за благото на жълто-черната общност и Ботев Пловдив, да се обърнат към една от гореизброените организации. Ние сме на разположение да работим с всички за благото на любимия клуб. Само единството и желязната организация ще ни доведат до успех! Сдружение „ПФК Ботев” Клуб на привържениците на Ботев Пловдив Обединени фракции BULTRAS", "date": "2019.11.29", "title": "Фенове на Ботев опровергаха да са пускали обръщението към Самуилов"}
{"url": "https://duma.bg/sladkodumnikat-posvetil-se-na-detsata-n204479", "text": "За жалост днешното бездуховно съвремие не престава да захвърля в безмълвния мрак на пренебрежителната забрава светли имена от родната ни литературна история и духовност. Сред тях е литературният творец Атанас Душков, един от ярките ни сладкодумни майстори на четиво за деца. Причините за това недостойно и унизително загърбване на изконните ни духовни стойности трябва да търсим преди всичко в целенасоченото маргинализиране и подценяване на духовните потребности на нашия съвременник, особено на подрастващите поколения, от страна на компетентните държавни органи на днешна капиталистическа България. Инак как да си обясним отсъствието на вестници и списания за деца, закриването на Централния дом на детската книга, Седмицата на детската книга и на изкуствата за деца, изпращането в историята на фестивали, конкурси и други традиционни национални и регионални изяви, свързани с духовното развитие на децата и младежта у нас. Едва ли трябва да ни учудва бездушието и към литературните творци. Безцеремонното сриване на националните духовни ценности е с опасни последици, затова е наложително да се връщаме към личности, чийто житейски и творчески път е обогатил родната ни духовна съкровищница. Атанас Душков е роден е на 23 октомври 1909 година в гр. Копривщица в семейство на будни интелигентни родители. Семейството се мести в гр. Фердинанд (дн. Монтана), където баща му е назначен за учител в местната гимназия. Още като ученик бъдещият поет е принуден да работи по строежи, тухларници, като хамалин и продавач. По-късно учи в софийското полиграфическо училище и работи като словослагател в печатница. Като ученик и работник участва в литературния кръжок \"Ученическа мисъл\" и през 1927 година издава в. \"Зидари\", като сам го списва, набира, печата и разпространява. През 1926 година публикува и първото си печатно произведение \"Копачи\". А като студент по славянска филология в Софийския университет започва да сътрудничи на в. \"Зора\". Притиснат от материални затруднения, напуска аудиториите на Алма матер и се препитава, като пише за столични издания - \"Обзор\", \"Литературни новини\", \"Мисъл и воля\", \"Светлоструй\", \"Литературен глас\" и др. Междувременно сам редактира хумористичните вестници \"Гайда\", \"Елаж\", \"Смей се, Палячо\", \"Бодил\", литературния в. \"Порой\". Търсейки себе си като творец, израства под благотворното влияние на големите имена в изящната ни словесност. Неслучайно издава възпоменателни листове за Христо Ботев, Христо Смирненски, Гео Милев и др. Печата стихове, епиграми, басни, често се появява по страниците на вестниците \"Заря\" и \"Зора\" и става популярен в литературните ни обществено-политически среди. След Девети септември заминава на фронта и работи като военен кореспондент. После се включва активно в културното строителство на страната ни и работи във вестниците \"Ден\" и \"Земеделско знаме\". Вродената му неудържима обич към децата го отвежда в детските издания \"Кладенче\" и \"Славейче\", на което е дългогодишен заместник главен редактор. Пише стихове, разкази, приказки, епиграми, гатанки и името му нашумява като един от най-влиятелните и търсени автори за деца.  Присъствието му със зрели самостоятелни творби в националния ни литературен живот датира от средата на 30-те години на миналия век с появата на бял свят през 1934 година на \"Заю Баю радиолюбител\" и \"Момъкът с латерната\". През следващата година той привлича вниманието на младите си читатели със своите интересни \"Весели приключения\" и \"Майчино сърце\", последвани от една внушителна поредица от заглавия, посветени преди всичко на любознателните ни малчугани, за да стигнем до последните му издания - \"Чета от момчета\"(1985), \"Песни от градината\" (1988), \"Весела команда\" - (1989 г.), \"Мама, татко, аз и батко\"(1989). В своите повече от 80 книги Атанас Душков се проявява като поет и писател с изключително чувствителни сетива и като истински сърцевед ни пренася в естествените неподправени детски преживявания, улавя и най-незабележимите трепети и вълнения на детското сърце. Умее да приобщава малките си събеседници към поведението на животните, на които приписва детски, човешки увлечения, игри и занимания. В немалко свои произведения авторът ни докосва до благодатната атмосфера вкъщи, топлината на домашния уют, полъха на майчината обич, която щедро дарява най-сакралните свои чувства с неизчерпаемо умиление на своите скъпи рожби. В редица свои творби поетът отвежда читателите си сред природата, в гората, за да почувстват тяхната примамлива красота и обаяние и вкусят от сладкия аромат на плодните растения (\"Горските ягоди\"). Нерядко ни прави съпричастни и към горчивите преживелици на горските обитатели, за да предизвика детското съчувствие, състрадание и обичта, привързаността на детето към заобикалящия ни животински свят (\"Защо Мечо се разболя?\", \"Доктор Петлю\"). Авторът сръчно умее на увековечава в стих постъпките и нравите на крилатия свят. Дори и Щърка в \"Зъболекар Щъркелан\" влиза в ролята на медик и най-старателно и грижливо лекува зъбките на своите хвъркати събратя. В никакъв случай обаче нямаме право да затваряме Атанас Душков само в тесните рамки на детската тематика, макар че и тя е твърде обхватна. Неговото чувствително и талантливо перо винаги откликва и на патриотичните стремежи на нашия народ, ратува и за висок морал и нравственост и ни впечатлява с невероятния си горещ повик за повече хуманност, добросърдечие и душевна чистота не само във внушителното му творчество за деца, а и в творбите му за възрастни. Но тук му е мястото да отбележа, че в българската литература нямаме друг наш автор, който да е посветил и отдал така пълнокръвно, мащабно всичкия огън на творческото си дарование на децата. Личното ми запознанство с Атанас Душков стана чак в началото на 90-те години, когато го посетих в столичния му дом, за да направя интервю с него. Оказа се изключително скромен и гостолюбив събеседник. Остана даже изненадан, че съм го потърсил в това размирно и разрушително време, когато улици и площади се тресяха от безумните набези на безпощадната и необуздаема площадна \"демокрация\". По това време домакинът ми живееше в скромно жилище със съпругата си. Беше прехвърлил билото на 80-те. Позаинтересувах се какви са впечатленията му от нашата детска литература. А той, който плуваше цял живот в нейните примамливи води и следеше отблизо нейното развитие, заяви, че трябва да се гордеем със сътвореното ни художествено четиво за деца и юноши. Оцени високо приноса на П.Р.Славейков, Вазов, Чичо Стоян, Ран Босилек, Елин Пелин, Дора Габе, Ангел Каралийчев, Асен Разцветников, Йордан Стубел, Калина Малина и мн. др. Според него това креативно присъствие на творчеството ни за деца в духовното и нравственото ни битие се дължи до голяма степен и на благотворното влияние на руската литература: Пушкин, Толстой, Горки, а по-късно и на Чуковски, Маршак, Михалков, Гайдар, Прившин и други даровити автори от братската славянска страна. За голямата популярност на четивото ни за деца в миналото той смяташе, че голяма заслуга са имали издателства, редактори, разпространители. Инак едва ли бихме имали такава богата периодика: \"Звездица\", \"Пчелица\", \"Детска беседа\", \"Картинна галерия\", \"Въздържателче\", \"Дружинка\", \"Пламъче\" и др. Същевременно изрази и признателността си към активното съпричастие и на издателствата - \"Хемус\", \"Т.Ф. Чипев\", \"Български писател\", \"Христо Г.Данов\", \"Отечество\". Определи обаче като изключително важна ролята в този бурен издателски процес и на редица талантливи отзивчиви художници - Александър Божинов, Христо Лозев, Вадим Лазеркевич, Илия Бешков, Борис Ангелушев, Стоян Илиев, Пенчо Георгиев, Александър Поплилов, Любен Зидаров и др.  С мъка обаче озаптяваше разочарованието и огорчението си от днешното унизително състояние на духовния ни живот, литература, особено на пренебрегваното творчество за деца и юноши. Много му тежеше изчезването на детските издания, в това число и сп. \"Славейче\", излизало някога в десетки хиляди екземпляри.  В същото време Атанас Душков се възмущаваше от налудничавия внос на чужда литература, в това число и на детска, голяма част от която е със съмнителни художествено-естетически качества, но това не пречи да залива книжния ни пазар. Сериозно го безпокоеше отсъствието на интерес и грижи от страна на властимащите, липсата на организации, които да се занимават с предлагането и популяризирането на детската книга. Според него в тази насока изключително важна е ролята на училището, читалищата, библиотеките и другите културни институции. Жадуваше да види патриоти с възрожденска нагласа. Съжаляваше, че има хора, които поставят над всичко своите комерсиални интереси. \"И все пак не губя надежда и твърдо вярвам, че не всички са покварени, има хиляди чисти и неподкупни българи, които милеят за българското и за сполуката на българската книга. В тях ми е надеждата!\" - каза тогава той. Атанас Душков напусна този свят на 3 юни 2000 година, оставяйки едно забележително човешко и литературно наследство за поколенията.", "date": "2019.11.29", "title": "Сладкодумникът, посветил се на децата"}
{"url": "https://duma.bg/ivet-lalova-e-atlet-%E2%84%961-na-balkanite-n204453", "text": "Ивет Лалова-Колио е Атлет №1 на Балканите за 2019 г.  При мъжете първи е Амел Тука (Босна и Херцеговина), сребърен медалист на 800 м от Световното. За него това също е второ подобно отличие след 2015 г. Той беше награден от Добромир Карамаринов, президент на АБАФ и БФЛА, първи вицепрезидент на ЕА и член на Съвета на Световната атлетика. Отличията за \"Изгряващи звезди\" получиха българският талант Валентин Андреев (чук) и украинката Ярослава Махучих (скок височина). През годината Андреев спечели злато от Европейския младежки олимпийски фест в Баку. 17-годишният българин спечели балканските титли на чук при юношите до 18 г. (5 кг уред) и до 20 г. (6 кг). Андреев оглави и световната ранглиста при юношите до 18 г. и коригира пет пъти националния рекорд при юношите до 20 г. 18-годишната Махучих спечели среброто в скока на височина на Световното в Доха, като направи два световни рекорда за девойки - 202, 204 см. Тя е и европейска шампионка за девойки от Бурос, Швеция.", "date": "2019.11.29", "title": "Ивет Лалова е Атлет №1 на Балканите"}
{"url": "https://duma.bg/kongres-na-bfs-na-7-yuni-n204466", "text": "Новият председател на БФС ще бъде избран на 7 юни. Изпълкомът на БФС е определил датата след гласуване. Вариантите през февруари и март са отхвърлени, защото до 18 януари всичките 665 клуба трябва да се прелицензират и няма да има техническо време. Йордан Лечков е предложил конгрес да няма и сегашното ръководство да изкара мандата на Боби Михайлов до 2022 г. Това обаче не е прието и също така Лечков е свален от поста първи вицепрезидент и от отговорник за националния отбор. Функциите му поема Емил Костадинов, който отговаря и за детско-юношеския футбол. До конгреса временно изпълняващ длъжността председател ще е Михаил Касабов. Този избор беше оспорен в съда от Лечков, който заяви, че по устав първият вицепрезидент трябва да поеме функциите на президент при напускане на титуляра. \"Освободихме Лечков, защото създава напрежение и защото не е уместно хората да си мислят, че БФС сме против държавата. Няма да е нормално да тече първенството и да сменяме ръководството. Ако хората преценят и изберат Лечков, са добре дошли. Гласувам доверие на Костадинов, защото му отива. Успелите хора никой не ги обича, всеки гледа да им намира кусури\", обяви членът на изпълкома Венци Стефанов. Шефът на Славия празнува 70-годишнина. \"Къде го създавам това напрежение? Според мен всяко решение на Изпълкома е нелегитимно. Няма да се кандидатирам за шеф на БФС. Постепенно всички футболни хора са отстранявани\", каза Лечков.", "date": "2019.11.29", "title": "Конгрес на БФС на 7 юни"}
{"url": "https://duma.bg/stihotvoreniya-ot-ivan-hristov-n204480", "text": "Съдбо моя,  във очите ще те гледам, ще се вслушвам в тайнствените твои думи. Ще съм с теб в страданията ти.  Ще споделям радостта ти.  А ти ми посочвай верния път. Води ме, не изпускай  ръката ми слаба. Вечно в тебе ще вярвам, ти единствена не си ме предала. През тъмни очила  се взирах във лъжата. С мастило от гняв   чертаех образа?...  А тя се усмихваше, докато безочливо откупуваше  поредната илюзия за истинско приятелство. Небето запази тишина. Слънцето ококорено залязва. Нейде ято птици се приготвя - да те последва в най-дългия ти път. В дни като този, вятърът се е скрил и дори шумът наоколо отсъства... Всички са насочили поглед към Усмивката, която полетя. *** Приличаш на сълза, която всеки момент ще капне върху дланта ми - солена и чиста  с форма на сърце...   *** Искам -  да проправя път в тишината, и да намеря думи, с които да изкажа  слабостта си.  Искам цялата Вселена  да поплаче с мен,  докато диво тършувам из мечтите си. Нуждая се да зърна  най-далечната от тях.  Искам тя да ме утеши.  Добър вечер, безпомощност! Добре дошла в моя свят!  Настани се удобно,  не бой се!  Извиках те с ясна цел. Вземи за себе си, всичко от мен.  Погълни онази моя ярост,  отърви ме от дълбоката тъга! В пепел превърни всичките проклети мисли. И защо - не питай!  Отговорът е в цветната безкрайност. Остави единствено сърцето ми - едничко то да се изгуби в ритъма на тишината. Колкото поети са се вдъхновявали от луната, толкова определения са й пришивали. А тя е мигновена, и няма нужда от описание. Няма нужда от думи, които да рисуват кристалните й очи.  Не са необходими камери и обективи които да снимат образа й... Няма нужда и от стихоплетци, рими да извайват...   Тайнствена и несравнима,  луната е пазител на нощта и единствен път към Вечността.  Когато водата  се превърне се в лед, когато Слънцето застине и завинаги изчезне, когато от небето студ свиреп безспирно завали -  тогава ще се преродя, за да потърся и намеря, изгорялата в топлината моя същност. Ако пребориш дявола с безразличие  и го оковеш в кървави синджири - ще свалиш от лицето си маската на лицемерието.  Тогава ще поемеш въздух, за да се пречистиш  с полъха на студовита зима и ще отпиеш глътка коняк - за ново начало. *** Вечер - свалям фалшивата си кожа и поглъщам доза истинност. Броя на пръсти  заблудите си и се надявам само нощта да е мъдра.", "date": "2019.11.29", "title": "Стихотворения от Иван Христов"}
{"url": "https://duma.bg/prez-mrezhata-na-desetiletiyata-n204481", "text": "Пред очите ми е една рядка книга. Казвам рядка, защото е написана не от професионален писател, а от един музикант, диригент и професор, какъвто е авторът Емил Янев. Книгата му носи хубавото и грижливо обмислено заглавие \"Живот сред звезди\". Преди да говоря за нея обаче, искам да кажа няколко думи за автора. Роден е в град Пловдив. Завършил е с магистърска степен Националната музикална академия \"Проф. Панчо Владигеров\", специализирал е в Музикалната академия във Ваймар, Германия. Отначало се изявява като даровит цигулар, но по-късно, завладян от магията на ансамбловото музициране, се отдава предимно на диригентска дейност. В изминатия творчески път влиза дирижирането на такива хорове като \"Георги Кирков\" и \"Христина Морфова\", на Плевенската филхармония, на Националната музикална академия \"Проф. Панчо Владигеров\", на Колегиум Музикум \"Банкя\"... Доцент е и професор по хорово и оркестрово дирижиране в Академията по танцово и изобразително изкуство - Пловдив, а от 2016 г. е директор на Творческия център \"Музика и танц\". Изнесъл е над 2500 концерта в България, Германия, Испания, Италия, Холандия, Русия, Япония и другаде. Присъдено му е званието \"Академик\" на БАНИ (Българската академия за науки и изкуства). Тези факти изнасям, не за да замая евентуалния читател, а за да стане ясно кой е представяният творец. Заглавието \"Живот сред звезди\" е напълно основателно. Защото цялото човешко и гражданско битие на Емил Янев действително е преминало сред светлината на българската музикална култура. В труда си проф. Емил Янев разказва за едно съзвездие от чудесни артисти, композитори, диригенти, за такива колоси в музикалното ни изкуство, като Саша Попов, Светослав Обретенов, Руслан Райчев, Месру Мехмедов, Бончо Бочев, Лидия Гюлева, Георги Робев, Кирил Стефанов, Захари Медникаров, божеството Васко Абаджиев, Георги Кордов, Маргрет Николова, Ирина Чмихова, Стойка Миланова и десетки други знаменитости, разнесли по света славата на България. От самото изброяване на тия имена свят ти се завива! Те не са само крупни личности, триумфално шествали по европейските и световните сцени, а хора-еталони - заключава той - блестящи артисти, емблематични фигури от европейски и световен ранг. Естествено предпочитанията на автора са към представителите на оркестровото и хорово дирижиране, тъй като това е неговата \"тясна\" специалност. За някои от \"героите\" си Емил Янев говори, както се казва днес, \"он лайн\", като техен съвременник, познайник и колега, например за Светослав Обретенов, Васко Абаджиев, Стойка Миланова, Георги Робев, Димитър Манолов... Това повишава стойността на труда му и неговата автентичност. Очерците, по-точно е да се каже портретите, представени от Емил Янев, се отличават с дълбоко познание на биографиите и фактологията (разбира се, той това го е проучвал), с точността на дадените оценки и приноси, с отгласите на другите за творците, с музикалния професионализъм и определеност на авторовия език, със стремежа към прецизност и перфекционизъм. Впечатлява лаконичността на направените с по няколко думи характеристики, понякога дори само с една, например \"цигулар от Бога\" - за Саша Попов, \"ваятел на музиката\" - за Светослав Обретенов, \"диригентът-магьосник\" Бончо Бочев, \"кадифения\" глас на Георги Кордов, \"емоционалният и органичен артистизъм\" на Георги Робев и т.н. За мнозина от творците авторът изнася неизвестни или по-малко известни факти и детайли от човешкото им и творческо битие - трагедията с ранното пенсиониране на Саша Попов, за отказа на Васко Абаджиев да приеме предлаганото му белгийско жителство, за запаленото \"левскарство\" на Руслан Райчев - първия български диригент, гастролирал в Миланската Скала, и пр., и пр. Емил Янев припомня сложния, често пъти труден живот на талантите, рядкото им трудолюбие и самовзискателност, способността им да създават художествено-музикални образи, да превръщат мъртвите нотни знаци в живо изкуство. Авторът възкресява творческата атмосфера на времето с неговите конкурси, фестивали, премиери... Очерците са написани с много разбиране, с обич и преклонение пред делото на достойните ни предшественици. Положително е, че Емил Янев не скрива симпатии и антипатии, отстоява възгледите си за обществената фигура на диригента, настоява за интонационна прецизност в изпълнението, за ясна дикция, богата музикална нюансираност, срещу самоцелното вокализиране, за прогресивно развитие на човешката музикална мисъл. Заслужава да се отбележи умението му да разказва увлекателно, което прави очерците четивни. Езикът му е културен, обигран и професионално много точен. Изразителност, яснота, убедителност са белези на изложението. В обобщение - книгата на Емил Янев \"Живот сред звезди\" е съществен принос към музикалната история на България, както и за обезсмъртяване имената на нейните талантливи дъщери и синове, прославили я по света. Затваряйки последната страница, читателят не може да не изживее великата гордост какви е деца раждала и ражда майка България и какъв принос са дали те в световната културна съкровищница. А това съвсем не е малко!", "date": "2019.11.29", "title": "През мрежата на десетилетията"}
{"url": "https://duma.bg/lavitsa-n204459", "text": "\"КОГАТО СИ ЯДОСАН, БРОЙ ДО ЧЕТИРИ\" издава \"Кръг\". Съставителка и преводачка е Елица Иванова. Книгата събира в кратка форма гениалността на великия американски писател Марк Твен. Афоризмите му отразяват неговата мъдрост, натрупана в дългия му авантюристичен живот, изпълнен с пътешествия, професионални и научни приключения, лични предизвикателства и най-вече с много нюх за смешното в инак трагичната човешка съдба. Остроумията на Твен са не просто литературни диаманти, шлифовани от прецизния му и достъпен език, но и преплитат дребнавото и възвишеното, глупостта и разума във всеки аспект от битието.  \"ПРИКАЗКИ, ЗА ДА ОПОЗНАЕМ ПО-ДОБРЕ СЕБЕ СИ\" от Хорхе Букай издава \"Хермес\" в превод на Мариана Китипова. От приказките можем да научим много за човешкото поведение. В тях са заключени нашите страхове, фантазии и мечти, целите, които си поставяме и постигаме, заплахите и предизвикателствата, пред които трябва да се изправим. Авторът разказва на модерен и магичен език 15 приказки и класически истории. Наред с традиционната поука, обръща внимание и на съвременната интерпретация, чрез която разкрива най-доброто и най-лошото в нас и нашето поведение. Ще научим как е възникнала всяка от тях и как се е съхранила през времето и различните култури. \"ТВОЕТО ТЯЛО КАЗВА: ОБИЧАЙ СЕ!\" от Лиз Бурбо издава \"Ентусиаст\" в ново издание в превод на Гергана Соколова. Авторката обяснява повече от 500 болести и предлага десетки начини за справяне с проблемите. Тя е убедена, че всеки здравословен проблем е външна проява на психологически или емоционален такъв, но да се посочи метафизичната причина за болестта, не е достатъчно. Нужно е да се помогне на хората да се освободят от чувството за вина и най-вече да се приемат такива, каквито са. Едно от най-важните неща е да потърсим подсъзнателните си нужди, да променим начина си на мислене, вярванията, които ни пречат да ги задоволяваме, както и страховете, които са ги предизвикали. \"СРЕДНОЩНАТА ТАЙФА\" от Дейвид Уолямс издава \"Дуо дизайн\". Точно в полунощ, когато всички деца спят дълбоко, среднощната тайфа забърква най-щурите си приключения. Това е завладяващият разказ за хлапетата от детското отделение на болница \"Лорд Фънт\". Понякога, само понякога, там, където най-малко очакваш да срещнеш приятели, откриваш истината за приятелството. И само тогава може би разбираш колко безценен е всеки момент от живота... Книгите на Уолямс са преведени на 53 езика и са продадени в над 26 милиона копия. А \"Плъхбургер\", \"Зъбар злобар\", \"Лютата лелка\" и \"Голямото бягство на дядо\" печелят националните годишни награди за най-добра детска книга. ", "date": "2019.11.29", "title": "Лавица"}
{"url": "https://duma.bg/da-redaktirash-vazov!-n204482", "text": "Миналата седмица в тази рубрика стана дума за \"Под игото\". Извинете ме, че отново се връщам. Но поводът е новото издание на романа, в който се оказва, че турцизмите и остарелите думи са обяснени описателно или заменени със съвременни.  Шокиран съм.  Много ми е чудно как някой може да си помисли да редактира Вазов, дори да го прави, воден от идеалната цел да могат децата да разберат романа по-лесно.  Слушах по телевизията авторката на въпросната редакция. Тя обясни, че по този начин турцизмите били заменяни с думи със славянски произход.  Винаги съм бил за славянските думи и за чистотата на езика ни.  Но романът \"Под игото\" отразява епохата, за която се разказва. И присъствието на турцизми в текста е нормално.  Позволява ли си някой да редактира \"Война и мир\", например, където Лев Толстой е вкарал много френски изрази, защото така е говорила тогавашната руска аристокрация?  Толкова ли е трудно архаичните думи да бъдат изведени под чертата?  Както се прави в много други издания.  Или това затруднява учениците, които свикнаха всичко да им бъде поднасяно наготово и да постигат всичко с минимални усилия?  И само \"Под игото\" ли ще бъде редактирано или и всички други книги, в които се срещат думи като \"гологлав\", \"глъчка\", \"чучурче\"?  Авторката обяснява, че някои от децата вече говорели на английски. Тоест, езикът ни бил твърде различен.  Трябва ли тогава да сме толерантни към безпрепятственото навлизане на английски думи в речника ни? И да заменим \"юнак\" със \"супермен\"? Когато обясних, че \"бодигард\" има българското съответствие \"телохранител\", мой ученик призна, че за първи път го чува. Според електронен урок, предоставен от един сайт, английските думи, които използваме, ни приобщавали към западната култура?  Очаквам в следващата \"редакция\" на \"Под игото\" непознатите думи да бъдат обяснени с английските им названия. Или още по-добре с цветни картинки.  И ако някой се е \"загрижил\" за турцизмите и за архаичните думи, защо няма кой да се погрижи да сложи бариера пред англоезичните думи. От години се говори за Закон за езика, но такъв още няма. И няма изгледи да има скоро. Може би защото така е угодно на управниците ни, за които глобализмът стои над националното.  Не мисля, че турцизмите в \"Под игото\" са проблем. Това е част от историята ни. И смятам, че някои красиви и звучни \"архаични\" славянски думи трябва да бъдат възродени отново за употреба. Основният проблем е подмяната на лексиката ни с англоезична. Да не допуснем това да се случи - натам трябва да бъдат насочени усилията ни. На всички, които милеем за езика ни.", "date": "2019.11.29", "title": " Да редактираш Вазов?!"}
{"url": "https://duma.bg/novo-petolinie-n204457", "text": "В начало бе Словото; и Словото беше у Бога; и Словото бе Бог. И първите думи бяха  \"Шменти-капели\". А вторите думи бяха  \"Пунта Мара\". И Бог стана Началник. И Началникът въздигна Наместник, за да ни го намества. И Наместникът се научи нас да стриже, а Той сам да се подстригва, и даже да се взема отзад. И видя Наместникът, че Доналд Тръмп не може да се подстригва, и тъга изпълни сърцето Му. И реши Наместникът да иде и да научи Доналд Тръмп да се подстригва, а Той да го вземе отзад.", "date": "2019.11.29", "title": "НОВО ПЕТОЛИНИЕ"}
{"url": "https://duma.bg/pardon-n204456", "text": "ЛАФ НА БРОЯ Преди книгите са забранявани. Но някога са ги чели. КОЛЕЛОТО ЗА ЛЕТИЩЕТО Банда български пенсионери, заловени да пресичат германската граница, преоблечени като сирийци, се обявили за икономически и политически емигранти и поискали да бъдат признати за сирийци или поне афганистанци. ДОКТОР СПАС И НЕГОВИТЕ ПАЦИЕНТИ Тя: -Аз съм джендър позитивна, веган, феминистка и комунистка. Също така вярвам, че Земята е плоска! Аз, опитвайки се да я впечатля: -Аз също съм умствено изостанал! Рубрика: ДЖЕЗВЕ Срещат се двама познати бизнесмени: - Плати ли данъците? - Да, платих ги. - И сега как си, спокойно ли ти е? - Не. - Защо? - Сега пък обяснявам на данъчните, откъде съм взел толкова пари, че да платя... ... ПАРДОН -Джон, каква е предложената от ГЕРБ система \"бонус-малус\"? -Сър, проста система е това! За Коледа БОНУС - 6000 лева за депутат,  и МАЛУС - 40 лева за пенсионер! Кое не разбрахте, сър? ФОЛКБИТАК Спрях пушенето. И пиенето оставих. Не искам да се разделя с яденето, но правителството настоява… ПЪРВА ЧАСТНА, ВТОРА ГЛУХА Излита изтребител \"Фантом\". Говори си с диспечерската кула: - Първи, тук осми, насочвам се за излитане. - Разбрано, записвам. - Първи, тук осми, излетях. - Разбрано, записвам. - Първи, тук осми, на вражеска територия съм вече. - Разбрано, записвам. - Първи, тук осми, срещу мен лети \"Миг-31\". - Разбрано, отписвам те.", "date": "2019.11.29", "title": "ПАРДОН"}
{"url": "https://duma.bg/koy-za-kakvoto-e-uchil%E2%80%A6-n204458", "text": "Каруца наблъскана с дърва. С ей такива кютюци. Конче -  слаботелесно и рошаво. Едва тегли каруцата. И селянин. И той слаботелесен, и той рошав, приличат си с кончето, все едно са близнаци. Да, обаче селянинът налага кончето с всичка сила, пердаши го да изтегли тежката каруца по баира. - Що мъчиш така животното? - викам му. - Свали малко от товара! - Бал съм му маата! - отвръща селянинът. - Да е учил за депутат, да не е учил за конь! Секи да работи това, за кое е учил! И стоварва нов жесток удар върху гърба на проскубания си брат-близнак. Дааа - би казал в случая Васисуалий Лоханкин, - може би това е великата шаячна правда! Може би, може би… Може би всичките ни беди идват оттам, че не всеки работи това, за което е учил. Ето например, има един математик, как му беше името, който вместо да се занимава с математика, се занимава ту с избори, ту с борба срещу бившата ДС. И резултатите са налице  - нито математиката ни е математика, нито изборите ни са избори, нито пък борбата с бившата ДС може някога да бъде доведена до победен край. Ами помните ли, че Тодор Колев, вечна му памет, дипломатстваше известно време в Канада? Нямам лични наблюдения върху дипломатическите изяви на този иначе блестящ актьор, но си представям следния дипломатически разговор между него, като българския дипломат и негов канадски колега. Поглежда Адама артистично-дипломатично под вежди и изпява: - Чер-но-то морей! Мнооого е добрей!… Канадският дипломат отначало се стъписва, но от стара школа е той, английска и френска школа, така че бързо се окопитва и твърдо отговаря, една октава по-високо: - Езерото Онтарио! Ооооще по-добрей!… На дипломатичен език отговорът означава, че в близките петдесет години хич да не се надяваме на канадски инвестиции в България. Няма да има! Определено няма да има! И както виждате - няма. А и Негово величество… Наш Симеон. Цял живот учил за цар, а ни беше цял мандат министър-председател! Ами чудно ли е тогава, че ни говореше не като премиер, а точно като величество? \"Рано е да се каже!\", \"Когато му дойде времето, ще научите!\" и други такива. Така мъдрият баща отговаря, когато недораслите и глупави дечица му задават неудобни въпроси. А дечицата мигат насреща му с благоговение и го врънкат да им каже, ако не друго, то поне кога ще им купи семки и захарен памук. Всъщност, примери - много! Учил за полицай, а станал бандит, учил за лекар, а станал банкер, учил за баничар, а станал министър… Каруцата с кютюците е изтеглена на баира. Кончето едва диша. Селянинът - също. - Съсипа животното, ей! - викам му. - Бал съм му маата! - повтаря селянинът. - Да е учил за… - Да, ама и на тебе ти излезе душата! - прекъсвам го. - Епа да сме учили за швейцарци, да не сме учили за българи! Пак тази велика шаячна правда, дявол да го вземе! Или може би каруцарска?", "date": "2019.11.29", "title": "КОЙ ЗА КАКВОТО Е УЧИЛ…"}
{"url": "https://duma.bg/natsionalniyat-ni-otbor-po-futbol-se-varna-v-top-60-v-sveta-n204454", "text": "Националният отбор на България се върна в топ 60 на световната ранглиста на ФИФА. \"Лъвовете\" прогресираха с две позиции до №59 с 1381 т. През последния месец българите паднаха от Парагвай (0:1) в контрола и отново в София биха Чехия (1:0) в последната евроквалификация, която беше без значение и за двата отбора. Така тимът на Георги Дерменджиев дели мястото с Буркина Фасо. Непосредствено пред нашите е Финландия с 1386 т., а 56-ата позиция разделят Мали и ДР Конго с по 1389 т. Съперникът на България в баражите за Евро 2020 - Унгария, е 52-и с 1416 т. Лидер остава Белгия с 1765 т., пред Франция 1733, Бразилия 1712, Англия 1661, Уругвай 1645 и др.", "date": "2019.11.29", "title": "Националният ни отбор по футбол се върна в топ 60 в света"}
{"url": "https://duma.bg/fenovete-gonyat-i-samuilov-ot-botev-pd-n204455", "text": "Организираните фенове на Ботев Пд поискаха собственикът Георги Самуилов да излезе от клуба. Привържениците искат оставката на шефа, който ги излъга за строежа на стадиона. Самуилов направи втора първа копка в края на лятото с обещанието да открие арената пролетта на 2021 г. Малко след това обаче строежът беше спрян, защото от ръководството на клуба искат нова концесия. Има проблем със земята под стадиона, който беше започнат от предишния собственик Цветан Василев, но замразен през 2014 г. заради фалита на банката му КТБ. \"От години тече систематизирана кампания, чрез която се цели да бъде унижен и поставен на колене най-старият футболен клуб в Пловдив. В момента любимият ни отбор е на дъното в българския шампионат и без свой дом. Не искаме да вярваме, че целта е Ботев Пд да бъде принизен до окръжните отбори. Но алчността и ненаситността са двете душевни болести, за които лек няма. Всички сме наясно, че скоро клубният стадион няма да е готов. Отдавна не вярваме на обещания, дадени от всички по веригата, но най-вече не вярваме на Самуилов и неговите придворни глашатаи и по-добре да се махат\", се казва позицията на привържениците.", "date": "2019.11.29", "title": "Феновете гонят и Самуилов от Ботев Пд"}
{"url": "https://duma.bg/nad-4-mln-lv-shte-struva-svetovnata-kupa-v-bansko-n204443", "text": "Българските фенове на алпийските ски за пореден път ще могат да гледат на живо най-добрите скиорки в света, които ще дойдат в страната ни за два старта от Световната купа в края на януари 2020 година. На 25 януари на писта \"Алберто Томба\" ще се проведе спускане, а на следващия ден ще има Супер-Г, като за двата старта в България се очаква да пристигнат носителката на Световната купа Микаела Шифрин, София Годжа, Илка Стухец, Естер Ледецка, Никол Шмидхофер, Анна Файт и др. \"Надявам се, че това ни става традиция и България трайно е на картата на световните ски и на зимните спортове. Надявам се, че Българската федерация по ски и всички съорганизатори на проявата и спонсори, ще направим всичко необходимо, за да се чувстваме всички ние горди, че сме домакини на такава проява от такъв ранг. Това е спортното събитие на 2020 г., защото медийното отразяване няма да може да бъде достигнато с нищо друго през годината\", коментира председателят на федерацията Цеко Минев по повод седмия кръг от Световната купа по ски-алпийски дисциплини, който ще се проведе в Банско от 2009 година насам и общо 10-ти в зимните спортове за България за този век. \"Не съм си мислил, когато са ме избрали, че ще доживеем този ден, в който да кажем, че ние сме направили 10 Световни купи в България в алпийските ски и сноуборда. Мисля, че това е наистина един повод за голяма гордост. Никой от нас не си е мечтал също така да имаме човек, който да вземе Големия кристален глобус, в който и да е зимен спорт, нито човек, който се е върнал в топ 30 на света в алпийските ски\", допълни Минев, цитиран от БГНЕС. За първи път Световната купа в Банско ще се проведе през януари, което е допълнително предизвикателство за организаторите, заради по-динамичното време, но директорът на състезанието Виктор Гичев увери, че трасето ще бъде подготвено и за лошо време. Подготовката ще започне на 9 януари, като в нея ще участват над хиляда души. В България ще пристигнат 36 тира с оборудване, ще бъдат наети два медицински хеликоптера от чужбина, ще бъде изградена трибуна за над 3 хиляди зрители, плюс фен зона и микс зона за още две хиляди, ще бъдат изградени над 20 километра обезопасителни мрежи. Общият бюджет за организацията на Световната купа е 4-4,2 млн. лв., а очакваната телевизионна аудитория е около 500 милиона души. За двата старта се очаква в България да дойдат над 60 скиорки. На пресконференцията присъстваха най-добрите ни състезатели в алпийските ски и сноуборда - Алберт Попов и Радослав Янков. Попов вече започна сезона със слалом в Леви, но не успя да влезе в топ 30. \"Сезонът започна не толкова успешно, колкото се надявах, но пистата в Леви не е моята, защото има доста равни участъци, а все още не съм намерил подходяща техника за моя размер, но мисля, че и това ще се случи. От тук-натам следват наистина доста тежки и сериозни писти, на които шансовете ми са доста големи, тъй като и в Леви показах в стръмната част едно доста добро междинно време, така че мисля, че от тук-натам ще се чувствам и по-сигурен и вече пистите ще са на моя страна\", сподели скиорът. \"Направихме четири лагера на сняг, минаха добре, ползотворно, без контузии, последният лагер беше изключително ползотворен, тъй като имахме добри условия, тренираме с германския отбор и имах така възможност да се конкурирам с две от момчетата, които са им най-добрите състезатели. Във вторник заминаваме за Русия, където са първите стартове за Световната купа на 7 и 8 декември. След това предстоят още два старта в Кортина и в Кареца, на 14 и 15 декември. Това са първите стартове, на които почваме да се сравняваме и да мерим сили с всички състезатели от целия свят\", сподели носителят на Големия кристален глобус в алпийския сноуборд за 2016 година Радослав Янков.", "date": "2019.11.29", "title": "Над 4 млн. лв. ще струва Световната купа в Банско"}
