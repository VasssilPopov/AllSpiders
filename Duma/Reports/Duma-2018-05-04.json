{"url": "http://www.duma.bg/node/166116", "text": "Наричаме я с любов и уважение \"професор\". Титлата е заслужена, защото на малкото й пръстче не могат да се качат стотици учени и политици. Тя е в състояние да вкара всеки \"в правия път\", стига да иска да чуе мъдрите й съвети и да се опре на богатия й опит. Който го е направил, не е сбъркал. \nВили, пожелаваме ти преди всичко здраве. Дерзай, не отстъпвай, защитавай ДУМА и нейните каузи, бори се и следвай принципите си. Надяваме се през следващите 365 дни да отделиш време и за себе си, защото го заслужаваш. Наздраве! От колегите в ДУМА   \n \t\n", "date": "2018.05.04", "title": "Нека подготовката за празника на 5 май да започне от днес,"}
{"url": "http://www.duma.bg/node/166112", "text": "Основен акцент в програмата на фестивала на балканската скара \"Банкя мези\" са патриотичните спектакли и игри - дело на мобилно читалище \"Бащино огнище\" и неговия създател Ивайло Шопски. Посетителите на събитието в парк \"Ротонда\", което започна вчера и продължава до 7 май, имат възможност да се пренесат назад във времето, като си направят снимка на специален фотокорнер с хайдушки дрехи или традиционни носии от различни български региони. \nПроявата и тази година ще предложи много изненади и атрактивни награди, а топкулинари ще приготвят на място вкусни специалитети, които стотици софиянци и гости ще имат шанса да опитат. \nМузикални спектакли на легендите от \"Сигнал\", оркестър \"Канарите\", сръбските звезди Бобан Здравкович и Стоя ще започват всяка вечер в 20 ч. Хората ще могат да се насладят и на изпълненията на Монти от \"Айс крийм\", група \"Хоризонт\", Андреас и \"Виво Монтана\", като всички концерти на певците са с вход свободен. \nПрез петте дни от 10 до 22 ч. посетителите ще се потапят в разнообразни забавления, танцови уъркшопи и надпревари. Наред с хубавата музика \"Банкя мези\" традиционно ще предложи богати празнични щандове с гергьовски изкушения като чевермета, месни деликатеси и кулинарни изненади, приготвени от най-добрите майстори на Балканите. \nОрганизаторите са предвидили и целодневни атрактивни забавления с над 1000 награди. Гостите на празника ще може да се включат в големите турнири по белот и табла, включително и по надяждания с вкуснотии. Всеки ден на фестивала се очакват уроци по български фолклор. За най-малките посетители ще е отворено \"Училище за юнаци\", където децата под формата на игра ще се запознаят с бойната подготовка на едновремешните хайдути. \nС фестивала в Банкя започва националното турне \"България мези\", което ще продължи в Пазарджик - от 17 май, Пловдив - 30 май, Свиленград - 7 юни, Стара Загора - 14 юни, Добрич - 21 юни, Варна - 4 юли, Бургас - 19 юли. Събитието ще гостува и в някои от големите български курорти. Предстои и есенно издание с богата програма.   \n \t\n", "date": "2018.05.04", "title": "Патриотични игри на \"Банкя мези\"  "}
{"url": "http://www.duma.bg/node/166110", "text": "Актьорът с бесарабски корени Руслан Мъйнов, когото публиката познава от участието му в \"Столичани в повече\" и \"Комиците и приятели\" по bTV, надвива умората с градинарство. \"Храсти, лози, треви, чоплене, садене, подвързване - това много ме разтоварва и ми дава огромна радост\", признава любимецът на малки и големи. И добавя: \"Аз съм израснал в къща и докато живеех по апартаменти, беше голяма мъка, защото бях много далеч от земята, а в нея има много енергия, тя дава сила.\" \n\"Човек трябва да има занаят и да бъде полезен, а актьор може да стане и на стари години, най-яркият пример е Луи дьо Финес\", категоричен е Мъйнов. Самият той има тапия за шлосер, за шофьор три категории и може да упражнява различни строителни дейности. \n\"Направихме проекта с патриотичните песни с \"Виво Монтана\", защото има отлив от това да обичаме страната си безрезервно\", обясни Мъйнов. Според него такива композиции съдържат много история. \"Нашата мисия е в това да ги пеем и да го докараме до съзнанието на хората, да се замислят какво означава всяка песен\", категоричен е пеещият актьор.   \n \t\n", "date": "2018.05.04", "title": "Руслан Мъйнов надвива умората с градинарство"}
{"url": "http://www.duma.bg/node/166109", "text": "Ерик, Софи Маринова и Найдо зарадваха своите фенове с нова музикална колаборация. Тримата изпълнители представиха своята най-актуална песен \"Tu sinyan mo zlato\" (\"Ти си златото ми\"). Атрактивното парче е изцяло на цигански и е интерпретация на композицията \"Петък вечер\" на Ерик. Изпълнителят на \"Diapason Records\" сподели, че песента му бележи изключителен успех както в България, така и сред наши сънародници в чужбина. \n\"Отдавна исках да направя подарък на моите почитатели зад граница. Затова поканих Софи и Найдо да изпеят заедно с мен песента на друг език. Идеята ми много им хареса и смятам, че се получи страхотна интерпретация. Със Софи често имаме общи музикални участия и след успеха на \"300 каприза\" очакваме същия и за \"Tu sinyan mo zlato\", разкри Ерик. \nВидеото към песента вече се върти в ефира на Фен ТВ, както и в официалния канал на медията в YouTube.   \n \t\n", "date": "2018.05.04", "title": "Софи Маринова направи нов прочит на \"Петък вечер\""}
{"url": "http://www.duma.bg/node/166113", "text": "Двама от бодигардовете на Джони Деп се оплакаха от звездата в съда. Юджийн Ариола и Мигел Санчес подадоха жалба тази седмица срещу бившия си шеф, като искат най-сетне да съобщят за поведението на звездата, твърди TMZ. Мъжете работили при актьора като охрана от 2016 до януари 2018 г. Причините за недоволството им се обясняват от техния адвокат: \"Те се намират в опасни и неприемливи ситуации от момента, в който Едуард Уайт, новият партньор на Джони Деп, пое юздите.\" \nДвамата бодигардове трябваше да се справят с двете деца на актьора, да наблюдават антуража на звездата, да карат коли, където има алкохол и наркотици в големи количества. Много бързо те осъзнават, че вече не защитават Джони Деп от света около него, а от самия него. Поведение, което решиха да не търпят повече от началото на 2018 г., защото \"работната среда е станала токсична и опасна\". \nОплакването не спира дотук. Двамата телохранители също разкриват, че през последните две години не са били достатъчно добре платени и дори са били експлоатирани, с нерегламентирано работно време, дори и без почивка за обяд. Мъжете претендират за обезщетение и лихви за неимуществени вреди и искат финансова компенсация.   \n \t\n", "date": "2018.05.04", "title": "Бодигардове съдят Джони Деп"}
{"url": "http://www.duma.bg/node/166111", "text": "Eдна от емблемите на родната естрада - Етиен Леви, и израелският композитор и певец Ави Бенеди записаха страхотна поп балада, която покорява още с първите ноти. Случайна среща вдъхновява двамата музиканти за съвместна работа, а участието на българския текстописец Борислав Мирчев, създал \"Ветрове\" и много от познатите и обичани родни естрадни песни, прави парчето още по-силно. \nКомпозицията на Етиен Леви и Ави Бенеди се казва \"Някой ден\" и е с изключително патриотично послание - за носталгията към страната ни, обичта към родината и връзката на всеки българин, без значение къде се намира по света. \nПредпремиерно парчето ще бъде представено в ефира на радио \"Веселина\" като част от кампанията \"VIP зона търси своята звезда\", чието послание тази година е \"Защо избираш да останеш в България?\". \nЗа снимките на клипа екипът обиколи някои от най-емблематичните и приказно красиви места у нас, пропити с много история и истински дух. Стигна до Арбанаси, Велико Търново, Боженци, Етъра и Дряновския манастир. Във видеото участват много случайни хора, които позират с ентусиазъм, както и две популярни лица от светските среди у нас - известна модна дизайнерка и един от носителите на титлата \"Мистър България\".   \n \t\n", "date": "2018.05.04", "title": "Етиен Леви и Ави Бенеди изненадват с \"Някой ден\""}
{"url": "http://www.duma.bg/node/166190", "text": "Броят на издадените разрешителни за строителство на жилища намалява през първото тримесечие на годината спрямо предходното, става ясно от данните на Националния статистически институт (НСИ). Спрямо предходното тримесечие издадените разрешителни намаляват с 10,3%, жилищата в тях - с 14,7%, а общата им застроена площ - с 9,8%. При броя на издадените разрешителни за строеж на административни сгради и на други сгради също се наблюдава спад съответно с 13,3 и 9,2%, като общата застроена площ на административните сгради нараства с 13,2%, докато площта на другите сгради е по-малко със 7,7%. \nОчаквано най-голям брой разрешителни за строеж на нови жилищни сгради са издадени в областите София (столица) - 205, Пловдив - 176, Варна - 108, и Бургас - 102. Най-много жилища предстои да бъдат започнати в областите София (столица) - 2337, Пловдив - 1355, Бургас - 754, и Варна - 687. През първото тримесечие на 2018 г. е започнал строежът на 723 жилищни сгради с 4157 жилища в тях и с 476 224 кв.м обща застроена площ, на 18 административни сгради/офиси с 22 623 кв.м застроена площ и на 467 други сгради с 428 856 кв.м площ.     \n \t\n", "date": "2018.05.04", "title": "С 10,3% по-малко са издадените разрешителни за строеж"}
{"url": "http://www.duma.bg/node/166194", "text": "Според Европейската комисия (ЕК) рисковете за българската икономика през тази година са балансирани като основната заплаха за ръста е външна, заради отворения й характер. Това е записано в новата пролетна прогноза на ЕК за развитието на общността. \nЕК подобрява очакванията си за икономическия растеж на България. Въпреки това прогнозата на еврокомисията е за малко по-нисък растеж от заложения от правителството в бюджета за този година. През 2018 година ръстът на реалния брутен вътрешен продукт (БВП) на България ще достигне 3,8%, докато заложеният в бюджета е 3,9%. Комисията очаква през 2019 г. забавяне на растежа до 3,7%. В предишния си доклад от Брюксел посочиха, че ръстът на българската икономика през тази година ще достигне 3,7%, а през 2019 година ще бъде 3,5 на сто. \nОсновният двигател ще остане вътрешното потребление. Това се дължи на подобряването на ситуацията на трудовия пазар и повишаването на реалния разполагаем доход. Ниските лихви ще продължават да подкрепят растежа на частните инвестиции. Очаква се през тази година тласък на инвестициите да дойде от заложените капиталови разходи, подкрепени от европейските средства за периода 2014-2020 година, посочват от Брюксел. Правителството обаче има навика в последните години да не изразходва парите, заложени за капиталови разходи в бюджета. \nСпоред оценката на ЕК рисковете за икономиката са балансирани като основната заплаха за ръста е външна, заради отворения характер на икономиката. Очакванията на Брюксел са, че силното вътрешно потребление ще подхрани инфлацията. През 2017 година потребителските цени се повишиха с 1,2%. През 2018 година инфлацията в страната ще достигне 1,8% и вероятно ще запази това ниво и през 2019 година. \n    \n \t\n", "date": "2018.05.04", "title": "Българската икономика е изложена на външни заплахи "}
{"url": "http://www.duma.bg/node/166191", "text": "Българската асоциация Биопродукти (БАБ) е притеснена от факта, че биофермерите в България все още не са получили плащанията по мярка 214 \"Агроекологични плащания\" и мярка 11 \"Биологично земеделие\". Според графика, който беше публикуван и променян неколкократно, средствата трябваше да се получат до края на април. Вече е май, а не само, че няма плащане, но дори никой не споменава за причините за закъснението и очаквана дата за получаване на средствата, посочват в писмо до медиите от асоциацията. \n Досега биофермерите са получили само 50% от полагаемите субсидии за обвързана подкрепа за плодове и зеленчуци, като не е ясно кога ще получат останалата част. Същевременно редица биофермери са неправомерно санкционирани по мярката за опазване на сортове, застрашени от изчезване, и също не получиха средствата си, пише в писмото. \n От асоциацията питат кога хората, които произвеждат продукти без пестициди, без химически торове, без ГМО, ще бъдат зачитани и уважавани като достойни земеделци и кога ще се изравнят с останалите фермери в България и Европа. \"Очакваме отговор от министър Порожанов на тези въпроси и изразяваме нашата готовност да съберем всички биопроизводители пред Министерството на земеделието и храните, за да чуят лично какво е виждането на ръководството за бъдещото развитие на биологичното земеделие в България\", заявяват от БАБ. \n  \n    \n \t\n", "date": "2018.05.04", "title": " Биоземеделците плашат с протести заради забавени субсидии"}
{"url": "http://www.duma.bg/node/166192", "text": "Масови данъчни проверки в пунктовете за годишни технически прегледи започва Националната агенция за приходите (НАП). Освен за издаването на касови бележки и отчитането на оборота, инспекторите ще следят и за спазването на осигурителното законодателство, съобщиха вчера от НАП. \nОбобщените данни за извършените прегледи, които всички пунктове за годишни прегледи подават към Министерство на транспорта, са анализирани в приходната администрация, като са съпоставени с данните от фискалните им устройства. При 326 пункта са установени значителни разлики между подадената информация за прегледаните автомобили и отчетените приходи на касовите апарати. Първоначалните оценки сочат, че общата сума на укритите приходи е в размер на 19,4 млн. лв. Ако тези несъответствия се потвърдят, на фирмите, които стопанисват пунктовете, могат да бъдат възложени и ревизии, предупредиха данъчните. \nОт приходната администрация напомнят на потребителите, че за всяка заплатена от тях такса за преглед задължително трябва да получат и касова бележка.      \n \t\n", "date": "2018.05.04", "title": "Данъчните проверяват пунктовете за технически прегледи"}
{"url": "http://www.duma.bg/node/166193", "text": "Най-евтината електроенергия в Европейския съюз по цени на едро през четвъртото тримесечие е в скандинавските страни, показва статистиката на Европейската комисия. Най-скъпа е тя в Италия, Португалия, Гърция и Испания. От доклада става ясно, че през последните три месеца на 2017 година цената на електроенергията в Европа се повишава навсякъде. \nДанните на ЕК за България показват, че през четвъртото тримесечие на 2017 година цената на едро на електроенергията в България е 40,70 евро за мегаватчас. За сравнение, цената в Дания, Швеция и Финландия е в диапазона 30,50-33 евро за мегаватчас. Ниска е цената и в най-голямата европейска икономика Германия - 33,90 евро за мегаватчас. В същото време в Италия за мегаватчас електроенергия се заплащат 61,80 евро, а в Гърция и Португалия - 60,50 евро. Във Франция цената е 57,40 евро за мегаватчас. Прибалтийските страни са нетен вносител на електроенергия, но цената варира между 33,10 евро в Естония и 34,50 евро в Латвия за мегаватчас.     \n \t\n", "date": "2018.05.04", "title": "Токът у нас е по-скъп, отколкото в Германия"}
{"url": "http://www.duma.bg/node/166195", "text": "Преди началото на летния туристически сезон 86 от плажовете в страната остават неохраняеми. Това призна вчера министърът на туризма Николина Ангелкова след среща във Варна с контролните органи, на която бе обсъдена подготовката за началото на сезона. От неохраняемите плажове 23 са във Варненска област, а 13 - в Добричка. \nПрез миналата година имаше 90 неохраняеми плажа, като списъкът им бе публикуван за информация на туристите на страницата на Министерството на туризма едва на 28 юли.  \nПрез настоящия сезон в курортите отново ще действат българо-румънски полицейски екипи, съобщи министърът на туризма след днешната среща. До дни ще приключат разговорите и за сформиране на такъв екип със служители на реда от Германия. \nПрез това лято експерти от Министерството на туризма ще правят самостоятелни проверки на хотели и ресторанти. Проверките на всички контролни органи започват от 1 юни. Министерството на туризма вече има право да контролира туристическите обекти. Засилените контролни функции на туристическото ведомство предвиждат контролно звено да проверява лица, извършващи туристически услуги. Длъжностни лица от ведомството ще могат да проверяват както обектите, така и дейността на лицата. Промените в Закона за туризма предвиждат съставените констативни протоколи да се изпращат до КЗП за последващ контрол и налагане на санкции. Промяната се наложи заради многобройните сигнали за нарушения, адресирани до Министерството на туризма. Досега само КЗП по искане на Министерството на туризма можеше да отнеме категорията на място за настаняване, заради което Ангелкова се оплака, че е с \"вързани ръце\".     Ангелкова допълни, че през сезона ще се следи стриктно дали преместваемите обекти по плажовете и в курортите отговарят на изискванията на закона. По нейните думи максимум до края на другата седмица ще бъдат приключени ремонтите на пътищата от републиканската пътна мрежа. Около 35% от обслужващия персонал по Северното Черноморие през настоящия туристически сезон ще бъде от страни извън Европейския съюз. Очаква се 1200 чужденци от Украйна, Молдова и Виетнам да започнат работа в курортния комплекс \"Албена\", съобщи БНР. Работодателите предпочитат да набират персонал в преки преговори с кандидатите, заяви директорът на Бюрото по труда в Добрич Васил Сивков. На еднодневната трудова борса в Добрич са били обявени 570 работни места. Няма данни каква част от тях са били заети. Липсата на кадри е по цялото Черноморие. Това са показали резултатите от проведените туристически трудови борси в Добрич, Тервел и Каварна. Очаква се към МТ да бъде създаден квалификационен и преквалификационен център по примера на Португалия и Франция за решаване на проблема с кадрите в туризма. \n    \n \t\n", "date": "2018.05.04", "title": "86 от плажовете в страната остават неохраняеми "}
{"url": "http://www.duma.bg/node/166117", "text": "Единствения по рода си дизайн фестивал в България - така го определят организаторите, сред които главен и най-активен е Борил Караиванов, особено известен като радетел за налагането на български вариант на кирилицата. Точно тази кампания преди шест години залегна в основата на първото издание на \"Типофест\". От 21 до 29 май предстои третото издание на биеналето под егидата на Европейска столица на културата - Пловдив 2019. Форумът ще доведе у нас световноизвестни специалисти по шрифт, летеринг и калиграфия от Берлин, Лондон, Москва, Париж, Копенхаген, Харков и др. Работилници и международна конференция ще се проведат в София и Пловдив, съобщи БНР.   \n \t\n", "date": "2018.05.04", "title": "\"Типофест\" за трети път"}
{"url": "http://www.duma.bg/node/166114", "text": "Известният балетист Петър Колдамов си отиде на 69 години. Той отдаде 40 години на сцената и като балетен педагог. Софийската опера и балет, Куба, Испания, Египет, Китай, Мексико и Швейцария го помнят като творец, който по уникален начин изрази емоциите си чрез движения, който усети с всяка фибра на тялото си езика на музиката. Още се говори с възторг за неговите изпълнения в  \"Изворът на Белоногата\", \"Лебедово езеро\", \"Жизел\", \"Козият рог\" и др. Колдамов се изяви успешно и като педагог в Националното хореографско училище. Негови ученици днес са известни солисти в Софийската опера и балет. Той беше хореограф и на Националния ансамбъл по художествена гимнастика. На сцената беше търсен партньор, защото живееше чрез танца. Почивай в мир, скъпи приятелю!, се казва в некролог от СОБ. Опелото ще бъде на 5 май от 12.30 ч. в черквата \"Света София\". \n    \n \t\n", "date": "2018.05.04", "title": " Почина балетистът Петър Колдамов"}
{"url": "http://www.duma.bg/node/166115", "text": "Концерт в култ към Стиви Уондър ще се състои на 5 май от 23 ч. в \"София лайв клуб\". В сет листа ще са включени едни от най-прочутите му хитове и балади - \"Overjoyed\", \"Lately\", \"Superstition\" и много други. На сцената в съботната вечер ще бъдат Елена Кокорска - вокал, Александър Славчев - вокал и китара, Радослав Славчев-Riverman - бас, Теодор Петков - клавишни, Данев - барабани, Елена Ангелова - перкусии, Тодор Бакърджиев - тромпет, Владислав Мичев - тромбон, и Арнау Гарофе - саксофон. Вечерта ще бъде подкрепена от добре познатия продуцент и дижей Mr.V.     \n \t\n", "date": "2018.05.04", "title": "Вечер с песните на Стиви Уондър"}
{"url": "http://www.duma.bg/node/166118", "text": "Световноизвестният тромбонист Конрад Хъруиг ще свири с Биг бенда на Българското национално радио. Концертът е днес, 4 май, от 19.30 ч. в Първо студио на БНР на ул. \"Драган Цанков\" 4. Под диригентството на Антони Дончев музикантите ще представят произведения на гост-солиста в нови аранжименти. \n\"Хъруиг е най-великият джаз тромбонист в света\", категоричен е Венцислав Благоев, оркестрант от Биг бенда. За 30-годишната си кариера Конрад Хъруиг записва над 200 албума. Работи с известни музиканти като Джо Хендерсън, Хорас Сребърд, Маккой Тайнър, Джо Ловано, Кларк Тери, Бъди Рич, Франк Синатра, Майлс Дейвис, Куинси Джоунс и Оркестъра на Гил Евънс.  \nИма четири номинации за \"Грами\", три за Първи джаз тромбонист от джаз-критиците на DownBeat, а през 2017-а и за \"Тромбонист на годината\" от Асоциацията на джаз-журналистите.     \n \t\n", "date": "2018.05.04", "title": " Конрад Хъруиг свири с Биг бенда на БНР "}
{"url": "http://www.duma.bg/node/166120", "text": "Вечер на Румъния е четвъртото събитие от проекта \"Обединени в изкуството\", което ще се състои на 5 май от 19 ч. в Сити марк арт център в София, бул. \"Янко Сакъзов\" 30. Проектът се осъществява с финансовата подкрепа на Културната програма за Българското председателство на Съвета на ЕС 2018 г. на Националния фонд \"Култура\", а входът за всички събития е свободен. Проектът, който представлява синтез на съвременната литература, музика и кино, е под формата на шест вечери от февруари до юни, с участието на изтъкнати български и чуждестранни имена. \nПрограмата в събота включва литературна част с водещ Светлозар Желев, в която писателят Алек Попов ще представи младата авторка Велина Минкова. Тя е родена през 1974 г. в София. Завършва Калифорнийския университет (UCLA) с английски език и литература и профил творческо писане. Има издадени сборник с разкази и роман, нейни творби са публикувани в литературни издания. Живее в Париж, където преподава английски език, превежда художествена литература и работи върху сборник разкази на български език. \nВ актьорската част ще се изявят студенти от класа на проф. Ивайло Христов в НАТФИЗ, с ментор проф. Веселина Раева. А в раздела \"Музикални уравнения\" концерт под наслов \"Балкански джаз тромпети\" са подготвили Михаил Йосифов и гости - приятели от Румъния. Ще бъдат изпълнени пиеси предимно от български и румънски композитори. \nКино \"Европа\" с водеща Катерина Ламбринова ще представи два филма от Румъния и един от България. \"Сянка на облак\" на Раду Жуде (2013) е с участието на Александру Дабия, Шербан Павлу, Михаела Сърбу, Олга Таисия Подару. В зноен летен ден в Букурещ отец Флорин Флореску е повикан да чете молитва край умираща жена... \"Нинел\" на Константин Попеску (2016) е с участието на Флорентина Тилеа, Пали Вексеи, Юлия Луманаре, Ирина Теодореску, Сергиу Костаке, Михай Константин. 30-годишната Андреа решава да пътува до друг град за среща с човек, в когото се е влюбила по интернет. Тя приема поканата му и се отправя на пътешествие, въпреки че не знае нищо за него, нито дори как изглежда. Приятелите й се опитват да я убедят, че идеята не е толкова добра. Но тя вече е решила кое е най-доброто... \n\"Синът\" на Христо Симеонов (2015) е българското заглавие в програмата, по сценарий на режисьора и на Деян Енев. Участват Александър Емилов, Борислав Русев, Ивелина Стефанова. Джанго е 11-годишно момче, живеещо със семейството си в изоставен фургон близо до жп линия. Всяка сутрин баща му скача на буферите на преминаващите товарни влакове, за да търси храна и работа в близкия град. Суровите уроци на бащата трябва да подготвят сина да се справя с трудностите в живота, който го очаква. Филмът спечели голямата награда \"Златна роза\" за късометражен филм на 33 ФБИФ, Варна 2015, Гран при за късометражен филм на МКФ Котбус 2016, награда за най-добър филм и най-добър режисьор на Festival del Cinema Invisibile 2016 в Лече, Италия.     \n \t\n", "date": "2018.05.04", "title": " Вечер на Румъния в Сити марк арт център  "}
{"url": "http://www.duma.bg/node/166119", "text": "Кой е новият български \"Музикант на годината\" в класацията на предаването \"Алегро виваче\" на програма \"Хоризонт\" ще стане ясно в Деня на радиото - 7 май, в Първо студио на БНР. Началото е в 19 ч., а входът е свободен. \nДомакин ще бъде Симфоничният оркестър на БНР с главен диригент Марк Кадин, а в галаконцерта ще участват Теодосий Спасов - два пъти носител на приза \"Музикант на годината\", Явор Желев - първи флейтист на Радиооркестъра, както и новите носители на награди в националната анкета сред слушателите на предаването \"Алегро виваче\". \nСпециалната награда \"Олга Камбурова\" за млад изявен талант ще бъде връчена за втори път в 27-годишната история на допитването. Тя дава възможност за професионален запис в Първо студио на БНР с продуцент и екип на \"Музикална къща БНР\". Първият носител на приза - 17-годишният китарист Георги Димитров-Жожо, вече осъществи своите студийни записи, а тази година екипът на \"Алегро виваче\" избра млад изпълнител с богата колекция от национални и международни награди. \nС уникален плакет за цялостното си творчество като флейтист, композитор и тонрежисьор в БНР ще бъде отличен посмъртно Мирослав Данев. Десетилетия наред записите, правени от него, са важна част от музикалната памет на България. Последното голямо постижение на Мирослав Данев беше албумът \"Барток - Бабин\" на клавирното дуо Аглика Генова и Любен Димитров, осъществен в партньорство със Симфоничния оркестър на БНР под диригентството на Йордан Камджалов. Той беше издаден от авторитетната германска фирма \"CPO\" и отличен с престижната музикална награда в Германия \"Echo Klassik\". \nСтатуетката \"Музикант на годината\" отново е дело на скулптора Христо Илиев и ще бъде връчена на изпълнителя, получил най-голяма подкрепа от слушателите на предаването.     \n \t\n", "date": "2018.05.04", "title": "Галаконцерт \"Музикант на годината\" в Деня на радиото "}
{"url": "http://www.duma.bg/node/166189", "text": "Европарламентът обсъди доклад за свободата на медиите в ЕС, като по този начин евродепутатите отбелязаха Световния ден на свободата на печата, който се празнува на 3 май след решение на Общото събрание на ООН от 1993 г. \nВ доклада е отправен призив Европейската комисия да възприема опитите на правителствата за нарушаване на свободата на медиите като сериозна и трайна злоупотреба с власт, и като действия срещу основни ценности на ЕС. Държавите в ЕС са призовани да вземат мерки, включително като предоставят подходящо бюджетно финансиране, за осигуряване и насърчаване на разнообразна, независима и свободна медийна среда, в служба на демократичното общество, включително независимост и устойчивост на обществените медии. Осъждат се опитите на правителствата да заглушат критичните медии и да унищожат свободата и разнообразието на медиите, включително чрез по-изтънчени похвати, като изкупуване от представители на правителства и техни приближени на търговски медии и принуждаване на обществените медии да обслужват интересите на малки групи. Според Съвета на Европа над половината от случаите на тормоз срещу работещите в медиите са дело на представители на държавата, пише в доклада. \nЕП отбелязва, че обществените власти имат задължението да се въздържат от прилагане на ограничения върху свободата на изразяване на мнение и да приемат закони за развитието на свободни, независими и разнообразни медии. Те имат също задължението да защитават независимостта и безпристрастността на обществените медии, които работят в служба на демократичните общества, а не като обслужват интересите на действащите правителства. \nПредлага се също държавите в ЕС да се задължат да съобщават за бюджетното финансиране, предоставяно на медийните дружества, както и да се извършва постоянно наблюдение на всяко бюджетно финансиране, отпускано на собственици на медии. Осъдените или признатите за виновни в извършване на каквото и да било престъпление не следва да бъдат собственици на медии, се допълва в доклада. \nЕП призовава държавите да приемат и приложат правила за собствеността на медиите, така че да се избегне съсредоточаване на собственост, непряката собственост и собствеността, обхващаща различни медии, както и да се осигурят прозрачността, оповестяването и лесният достъп за гражданите до информация за собствеността на медиите, източниците на финансиране и управлението им. Подчертава се необходимостта от ограничения за обществените служители да бъдат собственици на медии. Предлага също да се забрани или поне да стане напълно прозрачно участието в обществени поръчки на дружества, чийто краен собственик притежава медийно дружество. \n \n    \n \t\n", "date": "2018.05.04", "title": "Европарламентът призова страните да защитават свободата на словото   "}
{"url": "http://www.duma.bg/node/166181", "text": "Президентът на САЩ Доналд Тръмп е решил да се оттегли от ядрената сделка с Иран, съобщиха редица медии, позовавайки се на агенция Ройтерс. Според добре информирани източници Тръмп ще обяви новината на 12 май. Той е убеден, че ядреното споразумение от 2015 г. между Запада и Иран не работи. Договорът задължава Иран да се откаже от разработването на ядрено оръжие, като в замяна постепенно отпаднат международните санкции срещу него.   \nГенералният секретар на ООН Антонио Гутериш призова Доналд Тръмп да не излиза от споразумението с Иран, предаде Би Би Си. Пред медията той заяви, че споразумение е \"важна дипломатическа победа\" и трябва да се запази. \"Не трябва да се отказваме от него, освен ако нямаме по-добра алтернатива\", каза той и добави, че сме \"изправени пред опасни времена\". Американските съюзници Франция, Великобритания и Германия са единодушни, че сделката е най-добрият начин да се спре разработването на ядрени оръжия в Иран. \nПовечето американци са против излизането на САЩ от договореността, показва допитване на изданието \"Политико\". 56% одобряват споразумението, а 26% са против.      \n \t\n", "date": "2018.05.04", "title": " САЩ излизат от споразумението с Иран  "}
{"url": "http://www.duma.bg/node/166182", "text": "В Сирия тече подготовка за нова провокация с \"химическа атака\" с участие на американските спецслужби. \nТова съобщи за руската агенция РИА \"Новости\" информиран източник, свързан със сирийските спецслужби. \n\"Операцията е ръководена от бившия член на \"Ислямска държава\" Мишан Идриз ал Хамаш. Целта на начинанието е да се инсценира химическа атака срещу мирни жители с последвало разпространение в медиите\", заяви събеседникът. По негови данни подготовката за \"химическата атака\" е започнала на 23 април. За място на бъдещата инсценировка е избрано нефтеното поле \"Ал Джафра\", 27 километра източно от град Дейр ез Зор, където има военна база на САЩ. Сега там се прехвърлят жители от западния бряг на река Ефрат за участие в планираните снимки. Екстремистът смятал да привлече към акцията брат си Мохамед Рамадан Ал Идриз и хора от неговото семейство, разкри още източникът. \nСлед провокацията с уж използваното химическо оръжие миналия месец в град Дума САЩ, Великобритания и Франция нанесоха ракетен удар срещу обекти в Сирия.      \n \t\n", "date": "2018.05.04", "title": " САЩ гласят нова провокация в Сирия"}
{"url": "http://www.duma.bg/node/166183", "text": "Лидерът на арменската опозиция Никол Пашинян призова своите привърженици да спрат протестите и окачестви Русия като стратегически съюзник. \nНа митинг в Ереван той призова съмишлениците да не провеждат масови митинги и да изчакат 8 май, когато ще се проведе вторият тур за избор на премиер. На първия тур той не можа да събере необходимите 53 гласа от 105-местния парламент, а на втория ще му трябва подкрепата само една трета от депутатите, за да бъде избран. Кандидатурата му вече има подкрепата на повечето партии, включително и на  управлявалата доскоро Републиканска партия, която вече се разпада. \nНикол Пашинян уверява, че Руся ще остане стратегически съюзник на Армения, ако дойда на власт, пише в. \"Коммерсант\". По думите му нищо не застрашава отношенията между двете страни, Армения ще остане в Евразийския икономически съюз, руската военна база ще остане в Армения, а руските граничари ще продължат да пазят арменско-турската граница, продължи той. Трябва обаче да се улесни достъпът на арменски стоки до руския пазар и правото на арменци да работят в Русия. Пашинян се безпокои от сближаването на Русия с Азербайджан и смята, че трябва да се разговаря по този въпрос.      \n \t\n", "date": "2018.05.04", "title": " Пашинян смята Русия за стратегически съюзник"}
{"url": "http://www.duma.bg/node/166185", "text": "Ден след като Еврокомисията представи в сряда предложението си за Многогодишната финансова рамка на ЕС за периода 2021-2027 г., както е официалното наименование на бюджета на съюза, стана ясно, че предстоят трудни дебати върху окончателната му версия. Предложението трябва да бъде одобрено от всички страни в ЕС.  \nТо обаче вече срещна критики. Според австрийския канцлер Себастиан Курц, чиято страна поема европредседателството през юли, във финансовия план на ЕК има някои позитивни политики за модернизация. Въпреки това той бил все още далеч от приемливо решение. Според Курц новият евробюджет след \"Брекзит\" трябва да е по-икономичен и ефективен.  \nПолша и Франция бяха сред първите страни членки на Европейския съюз, които реагираха крайно отрицателно на предложената от Европейската комисия рамка: \"Пътят до пълното съгласие за бюджета ще е много дълъг\", заяви заместник външният министър на Полша Конрад Шимански. Той заяви, че Варшава ще се противопостави на всички предложения, които не балансират нуждите на отделните страни членки. \nФренският министър на селското стопанство Стефан Травер пък нарече напълно неприемливо съкращаването на земеделските субсидии с около 5 на сто - до 365 милиарда евро. Франция е най-големият бенефициент на средства за селското стопанство. \"Не можем да приемем каквото и да било намаляване на доходите на фермерите\", заяви Травер. \nЕврокомисията среща съпротива също така от нетни донори като Холандия и северните страни, които настояват ЕС да затегне разходите и да ореже парите за традиционни програми като селскостопанските субсидии за сметка на дигитална политика и защита на границите. Германските министри на финансите и на външните работи Олаф Шолц и Хайко Маас призоваха за справедливо разпределение на бюджетните тежести между страните членки. Ако проектобюджетът бъде приет, Германия ще трябва да осигурява по 10 милиарда евро повече годишно за Европейския съюз от настоящите си вноски. \nЕвропарламентът от своя страна се изказа като цяло положително за бюджета, но някои от депутатите изразиха съжаление, че в предложенията на ЕК няма достатъчна \"визия\" или по-смели мерки за борба със социалните неравенства и климатичните промени. Това стана ясно по време на пленарната сесия на ЕП вчера. Евродепутатите са категорични, че земеделските общности на Европа не трябва да бъдат жертвани. \nЕврокомисията предложи евробюджетът за периода 2021 - 2027 г. да е по-голям в сравнение със сега действащата многогодишна финансова рамка и да достигне 1,25 трилиона евро, въпреки очакваната бюджетна дупка заради излизането на Великобритания от ЕС. Правителствата на страните членки бяха призовани да повишат приноса си и да намерят нови инструменти за генериране на общоевропейски приходи. Брюксел настоява 27-те страни членки да отделят по 1,11% от националните си бюджети вместо досегашният 1%. \nПредставяйки дългоочаквания проект, председателят на ЕК Жан-Клод Юнкер заяви в сряда пред Европарламента, че новата многогодишна финансова рамка е \"прагматичен план за това как с по-малко да се направи повече\". \nЗа пръв път ЕК ще създаде механизъм \"върховенство на закона\", който обвързва отпускането на еврофондове със съблюдаването на европейските ценности. Предлага се възможност за спиране, ограничаване или намаляване на еврофинансирането за страни, в които има проблеми с върховенството на закона. Целта е да се минимизират проблеми като тези със спорните закони в Полша и Унгария от последните месеци.  \nРазходите на Евросъюза за отбрана и сигурност ще нараснат с 40% до 27,5 милиарда евро за периода 2021-2027 г. Това ще представлява около 2% от общия бюджет на ЕС за този период. Разходите за външна политика се предвижда да бъдат увеличени с една четвърт до 120 милиарда евро. По-голямата част от тях ще бъдат предназначени за непосредствените съседи на ЕС, включително бившите съветски републики.   \n \t\n", "date": "2018.05.04", "title": "Тежки преговори очакват новия бюджет на ЕС  "}
{"url": "http://www.duma.bg/node/166184", "text": "Пострадалите при инцидента в Солсбъри Сергей  Скрипал и дъщеря му Юлия са скрити от британските спецслужби, заяви руският външен министър Сергей Лавров в интервю за италианското списание \"Панорама\".  \n\"От самото начало на произшествието британската страна е в нарушение - подчертавам това - на своите международни задължения, като отказва да ни информира за оказваната помощ на пострадалите, за хода на разследването, не ни предоставя консулски достъп, който е необходим, когато става дума за руски граждани. Отказът от консулски достъп дава основание да разглеждаме случващото се като отвличане или преднамерена изолация. Това е абсолютно неприемливо\", подчерта Сергей Лавров. По думите му Лондон е пренебрегнал не само нормите на международното право, но и елементарната етика.  \nМиналия месец специализираната международна организация ОЗХО потвърди, че Скрипалови са били отровени от нервно-паралитично вещество, чийто произход не може да се установи.  \nВиктория Скрипал, племенница на Сергей и братовчедка на Юлия, е написала открито до Юлия, в което изразява загриженост от липсата на каквато и да информация за нея и баща й, съобщи в. \"Московски комсомолец\". Тя изразява недоумение, че още няма актуална снимка на двамата, нито пък някой дава информация за тях, макар тя да има пълномощно от майката на Сергей да се интересува за състоянието му. Тя се обръща към Юлия да й даде указания или пълномощия за уреждане на въпроса с апартамента и колата й. \n    \n \t\n", "date": "2018.05.04", "title": " Лавров: Лондон крие Скрипалови"}
{"url": "http://www.duma.bg/node/166186", "text": "Съдят румънски вицепремиер за непредумишлено убийство \nБившият румънски вицепремиер и министър на вътрешните работи Габриел Опря бе изправен пред съда по обвинение в непредумишлено убийство заради пътен инцидент през 2015 г., при който загина 28-годишен полицай. Той бил част от моторизираната охрана на вицепремиера. Но според обвинението Опря нямал право на такава охрана.  Пентагона забрани китайски смартфони \nПентагона забранява търговията със смартфони от китайските марки Huawei и ZTE в американските военни бази по целия свят, пише в. \"Уолстрийт джърнъл\". Военното министерство на САЩ се опасява, че в смартфоните може да е инсталиран софтуер за подслушване и проследяване. Бури и градушки в Западните Балкани \nПроливни дъждове се изсипаха в Хърватия, в популярния сред туристите град Сисак има изкоренени дървета, наводнени домове и улици, прекъснато е и електрозахранването, предадоха медиите. Светкавици и гръмотевични бури е имало и в централната част на страната. В босненската столица Сараево дъждовете и бурите бяха придружени с градушка.  Инцидент в Лондон, 30 пострадали \nНай-малко 30 души пострадаха при експлозия в Стамфорд Хил, Северен Лондон. Произшествието станало на тържества по случай еврейския празник Лаг Баомер, на който традиционно се палят огньове. Предполага се, че взривът е причинен от мобилен телефон, а на улицата имало много хора. \n98 индийци загинаха в пясъчна буря \nНай-малко 98 души загинаха при пясъчна буря, опустошила части от щата Утар Прадеш. Ветровете достигнали скорост от над 130 км/час. Повечето от пострадалите са били ударени от летящи дървета, отломки и предмети. Бурята засегнала район, в който се намира монументът Тадж Махал.    \n \t\n", "date": "2018.05.04", "title": "Кратки новини"}
{"url": "http://www.duma.bg/node/166187", "text": "Мнозинството граждани на Македония са против каквато и да било промяна в името на страната им. Това показва проучване миналия месец на Македонския център за международно сътрудничество и Института за демокрация, цитирано от телевизия \"Телма\". Срещу промяна на името се обявиха 47,1% от македонците, докато 14,4% биха приели \"двойна формула\". Договорено име за международни организации е приемливо за 13,6% от допитаните 1004 души, а 10,1% приемат съгласувано име за цялостна международна употреба. За 48,3% от македонците искането на Атина за промяна на конституцията е неприемливо, едва 16,4% от тях го определят като допустимо. \nВ сравнение с предходна анкета от 2013 г. наблюдава се 15-процентен спад в противопоставянето на всяка промяна в името, но негативното отношение към идеята продължава да доминира.     \n \t\n", "date": "2018.05.04", "title": "Мнозинство македонци против смяна на името"}
{"url": "http://www.duma.bg/node/166188", "text": "Русия ще представи изтребителите МиГ-31К с най-новата свръхзвукова ракета \"Кинжал\" на парада на 9 май, съобщи на армейско съвещание министърът на отбраната Сергей Шойгу. \nАвиацията ще бъде представена и от самолетите Су-57 (пето поколение изтребител), Су-З0СМ и МиГ-29СМТ, добави министърът. На парада ще бъдат представени и други перспективни образци оръжия и военна техника, включително зенитно-ракетните комплекси \"Тор-М2\", бойните машини \"Терминатор\", роботните комплекси \"Уран-6\" и \"Уран-9\", съвременни безпилотници и всепроходими армейски коли. \nВ средата на април Шойгу каза, че механизираната колона на парада \"ще наброява над 190 единици техника, определяща съвременния облик на армията на Русия\". \nВладимир Путин представи свръхзвуковата ракета \"Кинжал\" и други нови системи руски оръжия по време на посланието си пред Федералното събрание в началото на март. По думите му ракетата може да развива скорост до 10 маха (10 пъти скоростта на звука) и да преодолява всички отбранителни системи, доставяйки на разстояние от 2000 км ядрени и обикновени заряди. \"Кинжал\" може да поразява самолетоносачи и военни кораби, той вече е на бойно дежурство в Южния федерален окръг.     \n \t\n", "date": "2018.05.04", "title": "Русия ще покаже   \"Кинжал\" на 9 май"}
{"url": "http://www.duma.bg/node/166200", "text": "Въвеждането на областна здравна карта ще предизвика вълна от фалити на болници и до здравен туризъм, коментира д-р Семир Абумелих от сдружението на бургаските болници и собственик на университетската болница \"Дева Мария\", бивш депутат от ГЕРБ в 42 и 43 Народно събрание. Според него новите правила са правени от чиновници и е време управленците да вземат ситуацията в ръце. \"С 40% ще намалеят леглата в здравните заведения в областта, ако здравната карта влезе в сила. Средно са 5 легла на 1000 жители, а в Бургас са 3,7. На какво основание Бургас ще има толкова легла, а софиянци - 5. Би трябвало стандартът за цялата страна да е 5 промила примерно, каза Абумелих. Според него не са предвидени и хилядите туристи, които посещават региона през лятото. Може дори да се стигне до ситуация, в която няма места в Бургаската болница и ще трябва да се търсят легла в здравните заведения в страната. Целият този труд за привличане на лекари от страната, които да работят и живеят в Бургас, отива на вятъра, поясни Абумелих. Според него УМБАЛ-Бургас не може да съществува при такива условия и ще има фалити на здравни заведения. \nЕдин от най-острите въпроси, на които концепцията за Национална здравна карта няма отговор, е сезонната миграция на населението, коментират от ЦЗПЗ. Милиони хора от страната и чужбина работят или почиват по Черноморието. За няколко месеца населението нараства близо 10 пъти. Броят на лечебните заведения за извънболнична и болнична помощ обаче е разчетен на базата на постоянно живеещите там, а здравната карта забранява разкриването на нови лечебни заведения, структури и легла за 3 години. Това води до суспендиране на правата ни като здравноосигурени. Пациентите, макар да са здравноосигурени, са принудени да плащат за всичко, свързано със здравното обслужване. Вината за това обаче не е на лекарите, а на правилата, заложени с Националната здравна карта, коментират от пациентската организация.     \n \t\n", "date": "2018.05.04", "title": " Областната здравна карта ще доведе до фалити на лечебни заведения"}
{"url": "http://www.duma.bg/node/166203", "text": "Началникът на Районното управление в Раковски Георги Илиев остава за постоянно в ареста, реши вчера Пловдивският апелативен съд. Илиев, двама негови подчинени и полицай от Пловдив са с обвинения за изнудване на контрабандист на цигари и вземане на подкуп от 20 хиляди лева. \nСпоред магистратите, ако полицейският началник е с по-лека мярка за неотклонение, той може да извърши престъпление, като въздейства върху свидетели по разследването. Другите двама полицаи от Раковски бяха освободени под парична гаранция след пълни самопризнания.                           \n \t\n", "date": "2018.05.04", "title": "Полицейският началник в Раковски остава в ареста"}
{"url": "http://www.duma.bg/node/166201", "text": "С 58 000 лева са намалели разходите на МБАЛ в Шумен от началото на 2018 г. спрямо същия период на м.г. Загубата за първото тримесечие на годината е намаляла спрямо същия период на 2017 г. със 77 000 лв. Това сочи отчетът на директора на лечебното заведение д-р Атанас Атанасов, с който разполага и ДУМА. \nПоводът е насроченото за днес - 4 май, общо събрание на акционерите. Най-важната точка от дневния ред е смяна в състава на съвета на директорите. По предложение на министъра на здравеопазването ще бъдат освободени председателят Елка Савова и изпълнителният директор д-р Атанас Атанасов. В новия съвет на директорите предстои да влязат Деница Шалева и д-р Димитър Костов, който ще бъде и новият изпълнителен директор на болницата. Д-р Лиляна Куздова запазва досегашното си място на зам.-председател на директорския борд. \nВ писмото д-р Атанасов припомня, че управлението на дружеството беше поето от настоящото ръководство с 610 000 лв. загуба за 2015 г.  \nДУМА припомня, че Шуменската болница се обедини с Новопазарската през април 2016 г. До средата на 2015 г. д-р Атанасов бе директор на болницата в Нови пазар, а след това пое ръководството на Шуменската. През пролетта на 2017 г. бе обявено, че загубите на обединеното лечебно заведение възлизат на над 1,5 млн. лв. Но в началото на февруари т.г. в отговор на въпрос на депутата от СП Иван Иванов, здравният министър Кирил Ананиев обяви, че задълженията на обединената болница възлизат на 2,51 млн. лв., докато в края на 2016 г. били 912 хил. лв.  \nКъм края на февруари т.г. се заговори и за смяна на шефа на обединената болница, а в средата на март стана ясно, че д-р Димитър Костов ще бъде новият й ръководител.     \n \t\n", "date": "2018.05.04", "title": "Шефът на Шуменската МБАЛ се отчита "}
{"url": "http://www.duma.bg/node/166204", "text": "Инспекторатът към Висшия съдебен съвет вече ще има достъп до банковите тайни на магистратите при изричното им съгласие. При отказ ще се минава през процедура, която изисква да бъде сезиран районен съд, който да разреши или откаже достъпа. Това решиха депутатите вчера с приемането на първо четене на измененията в Закона за съдебната власт. Целта е преодоляване на противоречивата съдебна практика по отношение на компетентния съд, който може да постанови разкриване на банковата тайна, като се предлага това да е районният съд по постоянния адрес на лицето. Промените бяха подкрепени от 96 народни представители, двама бяха против, а 41 се въздържаха. \nСрещу промените възразиха социалистите, според които се изземват функциите на районния съдия, който трябва безпристрастно да разгледа молбата за достъп до банковите сметки и да прецени дали има основание за това. Тодор Байчев обаче призна, че с промените ще се оптимизира законовата уредба, след като са възникнали някои въпроси по приложението на закона. Дали е необходимо да се облекчава процедурата за банковата тайна на магистратите и не се ли изземват така функциите на районния съдия, който безпристрастно да реши, попита социалистът. \nС предлаганите промени се удължава срокът за извършването на проверката на имуществените декларации на магистратите от три на шест месеца. Освен това се ускоряват и конкурсните процедури и тези за избор на административни ръководители. \nВсички права по управление на имуществото на съдебната власт, които до този момент се осъществяват от министъра на правосъдието, ще бъдат вече в правомощията на пленума на ВСС.    \n    \n \t\n", "date": "2018.05.04", "title": " Депутатите одобриха банковите тайни на магистратите да се разкриват по-лесно"}
{"url": "http://www.duma.bg/node/166205", "text": "Всички забавени и законни строителни преписки в столичния район \"Младост\" ще бъдат подписани и пуснати по установения ред. Това заяви вчера арх. Румен Русев, който ще очаква да поеме поста на и.д. кмет от другия заместник на Десислава Иванчева - Владимир Клисуров. Това ще стане от другия вторник - 8 май, когато Клисуров официално излиза в отпуск за 4 дни. Двамата заместници на арестуваната кметица Десислава Иванчева дадоха съвместна пресконференция, на която за пореден път се опитаха да обяснят кой е или ще стане действащ кмет на района.  \nВчера Клисуров е депозирал официално оставката си при кмета на София Йорданка Фандъкова, при Десислава Иванчева и Столичния общински съвет. От другата седмица излиза в отпуск и функциите му поема арх. Русев. Клисуров няма намерение да се връща в общината като заместник-кмет, но ще продължи да е част от инициативата \"За зелен Младост\". Според него много строителни преписки са против волята на гражданите и той не знаел как да ги спре. За пореден път Клисуров обясни, че не се чувства компетентен да се занимава със строителни преписки и не иска да си цапа ръцете.  \nАз ще си изцапам ръцете, заяви соченият за противник на Иванчева Румен Русев. Той бе категоричен, че ще започне работата си с подписването на всички забавени преписки, ако те са законни. Те ще бъдат придвижени към главния архитект на района Стефан Стефанов. Русев отново уточни, че скандалната преписка на бизнесмена Александър Ваклин вече е придвижена.  \nПо-късно кметът Йорданка Фандъкова потвърди, че при нея има две заявления от Владимир Клисуров - за излизане в отпуск и за подаване на оставка. Според нея обаче приемането на оставката е в правомощията на Иванчева. Да се съберат и да се приключи неразборията, призова Фандъкова.    \n \t\n", "date": "2018.05.04", "title": "И.д. кметът на \"Младост\" започва да пуска всички забавени преписки"}
{"url": "http://www.duma.bg/node/166214", "text": "МнВР обсебва външните връзки на общините. Екатерина Захариева е изпратила писмо, в което задължава кметовете да съгласуват с политическия й кабинет свои инициативи с международно участие, подписването на договори, поставянето на паметници, побратимяване с чуждестранни градове и други  прояви. В министерското разпореждане обаче липсват мотиви защо се налага императивно мярката, след като от ГЕРБ постоянно се хвалят как административната тежест и съгласувателни и регистрационни режими за общините отпадат. Захариева явно е \"забравила\", че НС ратифицира през 1995 г.  , която изрично дава право на местни общности да си сътрудничат с общности от други държави. \n    \n \t\n", "date": "2018.05.04", "title": "МВнР обсебва външните връзки на общините "}
{"url": "http://www.duma.bg/node/166206", "text": "Фирмата \"Джи пи груп\" започва големия ремонт за 24 млн. лева на столичната улица \"Граф Игнатиев\" и околните пространства, които включват участъци от още няколко улици, два площада и пространството през църквата \"Св. Седмочисленици\". Същата фирма е изпълнител и на реконструкцията на пространството пред НДК, което отново се прочу с дефектно подредени и нагънали се плочки. \nПроектът за започващия на 7 май ремонт бе представен вчера от екипа на кмета Йорданка Фандъкова. Първият му етап, който обхваща подмяна на инженерна инфраструктура, на трамвайните линии и на пътната настилка на самата улица и площадите, ще приключи в средата на октомври. Втората фаза, която включва рехабилитация на ул. \"Иван Шишман\" и 6 септември\", ще се реализира следващата година.  \nАвтобусна линия ще поеме пътниците при спирането на трамваите в района. Релсите им ще се демонтират една седмица при силен шум, предупредиха от общината. Новите съоръжения ще бъдат с гумена шумоизолация. Тротоар в района вече няма да има, ще бъдат поставени гранитни плочи и павета, но трамвайното трасе ще бъде специално обозначено.   \nКнижният пазар на пл. \"Славейков\", който вече е преместен пред хотел \"Рила\", ще се запази, но не в същия вид, обеща Фандъкова. Не е ясно дали обаче наемите няма да бъдат завишени. Зеленчуковият пазар обаче напълно ще изчезне. Фонтанът на \"Славейков\" също ще се реконструира.  \nСтоличният кмет се застрахова от неуспехи при ремонта, като изтъкна, че гаранционният срок е 8 години, а фирмата изпълнител е внесла 600 000 лв. гаранция, която ще бъде върната наполовина при предаване на обекта, а останалата половина остава в общината за следващите осем години. При неспазване на срока за завършване фирмата ще дължи по 24 000 лева за всеки ден на кметството. При проблем с качеството на ремонта санкцията е до 5% от стойността на договора.    \n \t\n", "date": "2018.05.04", "title": "Фирмата с нагънатите плочки пред НДК поема ремонта на \"Графа\""}
{"url": "http://www.duma.bg/node/166209", "text": "\"БСП за България\" определи изслушването на регионалния министър Николай Нанков вчера като кризисна пиар акция без съдържание. Гербаджията дойде вчера в парламента по искане на съпартиеца си Александър Ненков, за да се похвали за напредъка по приоритетни пътни проекти.   \n\"Вие явно още един път доказвате, че живеете в паралелен свят, нямащ нищо общо с действителността. Иначе щяхте да сте на протеста на пътя Никопол-Гулянци и да обясните на хората там, че са черногледи и не виждат розовото си бъдеще във Вашата шарена карта. Вместо да ни анимирате с шарени трасета, трябваше с прости думи да ни кажете откъде ще вземете 600 млн. лева за довършване на магистрала \"Струма\", лот 3-2\", обърна се към министъра депутатът от \"БСП за България\" Таско Ерменков. \"Трябваше да ни покажете колко дупки има по новопостроените пътища, защото се краде от строителството им. Поне стана ясно, че колкото и да е раздута администрацията, тя не стига, за да има до всяка дупка чиновник, както ни обеща премиерът. Трябваше да си говорим и за ДАИ, и арестите там, и за арестувания брат на главния секретар на Министерството на транспорта\", продължи социалистът.  \n\"Вместо да ни показвате шарени трасета като на ученици от първи клас, е хубаво да осъзнаете горчивата истина, че у нас магистралите се строят не за да има по-безопасно движение, а за да се усвояват милиарди. Нещо повече, за да не престане златната кокошка да снася яйцата си в полога на управляващите и приближените им фирми, тези магистрали се строят, за да бъдат  ремонтирани пак с нови милиарди\", възмути се Ерменков. Той припомни, че преди година от БСП са поискали създаването на анкетна комисия за магистралите и корупционните обществени поръчки. Поискахме я, за да видим кой носи политическата отговорност, но вие се уплашихте и скрихте, а проблемите лъснаха още повече, коментира Ерменков. \nИма много тревоги у местните и бизнеса заради това, че с автомагистралата Русе - Велико Търново се удължава пътят до Русе с 30 км, заяви депутатът от \"БСП за България\" Явор Божанков. Той обяви, че хората от Горна Оряховица са поискали среща с министър Нанков и въпреки усилията му да я организира, тя не се е състояла. Божанков цитира заявление на местния бизнес, че няма да използва магистралата. \"Индустриалният център се свързва с магистралата през мост, строен 1800 г. с едно пътно платно. Държавата ще поеме ли ангажимент да направи скоростна връзка от индустриалния център?\", попита Божанков, но не получи конкретен отговор. \nНяма магистрала, която да не е открита и след няколко месеца да не е затворена за ремонт, коментира Любомир Бонев от БСП. Той даде за пример откритите през 2011 г. 20 км от магистрала \"Люлин\". \"От 2012 г. до април 2017 г. са разплатени средства по договори на стойност 8 млн. лв. при положение, че съоръжението е гаранционно. Дори в момента едното платно на пътя е затворено заради активизирали се свлачища, които са били вече обезопасявани и укрепвани\", съобщи Бонев. Защо за ремонти се дават пари от държавния бюджет, въпреки че обектите са в гаранция?, попита риторично той.  \nВсичко, което се прави в регионалното развитие, не е планирано, а хаотично, категоричен е Танер Али от ДПС. По-думите му много е важно не само да се планират републиканските пътни мрежи, а да се синхронизират с общинските кметове, чрез Националното сдружение на общините, както и да се рехабилитира и общинската пътна инфраструктура.  \nВ изявата си пред депутатите регионалният министър се опита да ги убеди, че магистралите ни са най-евтините в цяла Европа. Средната цена у нас била 3,1 млн. евро, докато в Сърбия е 5,5 млн. евро, а в Румъния - 6,43 млн. евро, в Гърция  10,28 млн. евро. Само за година били започнали пътни проекти за около 1,4 млрд. лв. Сключени били и договори за строително-монтажни дейности за почти 500 млн. лв. на второкласни, третокласни и общински пътища, мостови съоръжения, тунели и др. \nСпоред Нанков всички обществени поръчки в МРРБ и АПИ били \"публични, прозрачни и в пълно съответствие с нормативната уредба\". Според него големият брой кандидати в търговете доказвал, \"че се работи на светло и под прожекторите\". Критериите за участниците не били дискриминационни, а броят на обжалванията бил изключително нисък в последната година и половина, което доказвало, че процедурата и работата на комисиите са без забележки, твърди министърът. \n След едномесечно мълчание община Благоевград излезе с официална позиция в защита на древното селище, открито край града при изкопни работи за строителството на магистрала \"Струма\". Местни хора организираха подписка в защита на находките, попадащи в трасето на бъдещата магистрала. Те искат свикване на местен референдум за промяна на трасето на магистралата, което би забавило изграждането му с години. Новият асфалт стигна до археологически открития, сред които и непокътната гробница от римско време, за които се смята, че са останки от Скаптопара - предшественикът на Благоевград.  \nKметът на Благоевград Атанас Камбитов излезе вчера с официална позиция: \"Община Благоевград застава изцяло зад идеята за запазване на археологическите находки в автентичния им вид\". Очаква се комисия от специалисти да посети обекта и да даде становище дали той ще бъде реставриран на място или най-ценните находки ще бъдат преместени, а останалото - покрито с асфалт. На 11 май пък ще има извънредна сесия с искане за референдум. \nПо-рано в НС министър Николай Ненков увери депутатите, че 7-километровият участък на \"Струма\" от Благоевград до Железница върви \"изключително добре\". Работата там е прекъсната край археологическото находище, но той щял да изчака и да се съобрази с мнението на еколозите и археолозите. Ако Административният съд го позволи, тази година ще започне тръжната процедура за най-трудния и скъп участък на магистрала \"Струма\" през Кресненското дефиле - за 800 млн. лв. Според Нанков с \"много добра организация\" е реалистично в края на 2024 г. да имаме и изцяло завършена автомагистрала \"Хемус\".     \n \t\n", "date": "2018.05.04", "title": "Изслушването на Нанков бе кризисна пиар акция без съдържание "}
{"url": "http://www.duma.bg/node/166210", "text": "\"Воля\" подготвя референдум за излизане на България от НАТО, обяви вчера в радиоинтервю лидерът на партията Веселин Марешки. По думите му това ще е една от големите им инициативи в кампанията за европейските избори. \n\"НАТО на практика нищо не ни дава, а ни ограбва. В момента се говори за няколко милиарда, които трябва да се вземат от българския народ и да се дадат за безсмислена купчина желязо, от която народът нищо няма да види. Ние сме абсолютно против това\", заяви Марешки. Според него НАТО като истински партньор \"спокойно може да подари няколко самолета на най-бедната държава в Европа\". По думите му една истински силна и обединена Европа може да бъде равностойна на САЩ, вместо да е тяхна \"притурка\". \nДУМА припомня, че на 1 март \"Воля\" се присъедини към \"Движение за Европа на нациите и свободите\". Тази седмица Марешки участва в лидерската среща на крайнодесните националистически партии в Европа, домакин на която беше председателят на Френския национален фронт Марин льо Пен.   \n    \n \t\n", "date": "2018.05.04", "title": "Марешки иска референдум за излизане от НАТО"}
{"url": "http://www.duma.bg/node/166211", "text": "Вицепремиерът Валери Симеонов обвини Комисията по хазарта, че обслужва хазартни олигарси. Лидерът на НФСБ очаква посегателство срещу него и семейството му заради инициираните от него законови промени, забраняващи телевизионните реклами и ограничаване на продажбите на масово разпространените талончета с печалби. Симеонов обясни, че талони се продават навсякъде и само Българската православна църква не го прави в храмовете. По думите му хазартът е болестно състояние, определено от СЗО като патологично разстройство, което държавата подпомага с пасивност. Това е пандемия, която обхваща България, руши ценностната система на нацията, внушава, че без труд може да се успява в живота, коментира той. От хазарта Северозападна България не забогатява, отбеляза лидерът на НФСБ и констатира, че рекламите за печалби били \"придружени с олигофренски усмивки\". \nБългарският спортен тотализатор понася огромни щети от нелоялната конкуренция на незаконните \"Игри на щастието\", които, първо, разполагат с неограничена реклама, второ - въртят 3 млрд. лв. с единственото задължение да платят 15% такса по Закона за хазарта, аргументира се вицепремиерът. В същото време държавното ТОТО инвестирало 50% от печалбата си в българския спорт. Лидерът на НФСБ очаква до края на седмицата подкрепа за промените от коалиционните партньори \"Обединени патриоти\" и ГЕРБ. \nПредлаганият от него спорен законопроект, който пък разрешава частично тютюнопушенето в ресторантите на обособени места, ще бъде внесен още тази седмица в парламента, за да не бъдел ощетяван туристическият бизнес през лятото. \n    \n \t\n", "date": "2018.05.04", "title": "Симеонов обвини Комисията по хазарта в обслужване на олигарси"}
{"url": "http://www.duma.bg/node/166212", "text": "Здравното министерство работи по промени в Закона за здравето, но случаят с Кармен Лазарова ще ускори действията ни, увери министърът на здравеопазването Кирил Ананиев. ДУМА припомня, че медиумът Лазарова заведе група, в която бе и онкоболната Теодора, на алтернативно лечение в Бразилия, където състоянието на Теодора се влоши след сеансите на световноизвестния медиум Жоао. МЗ започна проверка, която установи, че Лазарова не е в регистъра на Районната здравна инспекция за извършване на регламентирана дейност. По своята същност тя е извършила нарушение, вследствие на което ще последва и съответното наказание, каза Ананиев. Констатираното нарушение е, че Лазарова дава здравни съвети на сайта си, без да има необходимата квалификация (няма медицинско образование). Вече има издаден акт за нарушение. Глобата е до 10 хил. лв., но точният й размер ще стане ясен след издаване на наказателното постановление, поясни Ананиев.  \nПредвижда се с промените в закона да бъде затегнат контролът, най-вероятно ще бъдат увеличени санкциите за подобни нарушения, както и да бъдат регламентирани по-строги критерии за дейности по алтернативна медицина. Необходимо е много по-ясно да се регламентира дейността, която е призната и законна, категорично да бъде определена тази дейност, която е непозволена, каза Ананиев. Той смята, че е необходимо промените в закона да детайлизират видовете наказания в зависимост от нерегламентираната дейност. \nПо-късно от МЗ призоваха гражданите да бъдат внимателни и да търсят институционално удостоверена информация в случаите, когато се обръщат към неконвенционални методи за лечение. От ведомството на Ананиев напомниха, че всяка РЗИ води на сайта си регистър на обектите, в които законно се практикуват неконвенционални методи за въздействие върху индивидуалното здраве.   \n \t\n", "date": "2018.05.04", "title": "Променят Закона за здравето заради \"бразилския\" случай"}
{"url": "http://www.duma.bg/node/166213", "text": "Категорична позиция, че ЕС не бива да намалява средствата за кохезионна политика, защити вчера президентът Румен Радев. Той и австрийският му колега Александър ван дер Белен обявиха, че страните ни споделят общи приоритети, които ще бъдат отстоявани в последователните председателства на двете държави на Съвета на ЕС. \"Без кохезия, без реална конвергенция рискуваме да се задълбочи разделението вътре в Европа. Това е недопустимо, защото в такава ситуация отбраната и сигурността губят своя смисъл. Затова България е на позиция, че последното нещо, което може да се намали, това са средствата за кохезия\", подчерта Радев. Той добави, че европейските средства имат дълбоко значение, ако наистина се изразходват по правилния начин. Според него, ако бъдат въведени условия за обвързването на европейските фондове със спазването на принципите на правовата държава, трябва да има и критерии за обективността на оценката. \nДвамата президенти призоваха сътрудничеството на страните от Дунавския регион да бъде подкрепено с реално финансиране и създаване на необходимите механизми за реализация на общите проекти. Радев подчерта, че ЕС трябва да засили подкрепата си към по-слабо развитите европейски региони, които са на територията на България, именно в региона на р. Дунав. \nВиена подкрепя присъединяването ни към Организацията за икономическо сътрудничество и развитие, стана ясно от думите на Ван дер Белен. Австрия цени високо постигнатото от България за охраната на външните европейски граници и подкрепя присъединяването на страната към Шенген, потвърди австриецът. \nДвамата президенти бяха единодушни, че е необходима промяна в европейската миграционна политика, която да създаде повече възможности за икономическо развитие и социална интеграция в страните на произход на мигрантите и да ограничи миграционния натиск към Европа. \n Няма как да коментираме сериозно идея за излизане на България от НАТО, отсече президентът Румен Радев, помолен да коментира предложението на лидера на \"Воля\" Веселин Марешки. \"НАТО е нашата колективна система за сигурност и сме длъжни да бъдем лоялни членове, винаги ще продължа да повтарям: не само на думи, а с реални действия, по укрепване на отбранителните способности на Българската армия\", добави той. Според него идеята на Марешки е шега. \nПо-рано президентът отбеляза, че България е в авангарда на общата европейска политика по отношение на Русия. \"С моето посещение в Русия през втората половина на май, с посещението на президента Макрон почти по същото време и посещението на руския президент във Виена в началото на юни ние наистина провеждаме тази единна европейска политика по отношение на Русия - да се търсят всички възможности за поддържане на отворен диалог и за развиване на проекти от взаимноизгодно значение\", заяви Радев. \"Необходимо е не само да продължим дипломацията на посещенията, но да продължим и диалога с Русия. Нашата позиция е много близка до тази на България\", посочи Александър ван дер Белен. \n    \n \t\n", "date": "2018.05.04", "title": "Последното, което може да се намали, са средствата за кохезия "}
{"url": "http://www.duma.bg/node/166208", "text": "Книгата \"Чиновничество и властници\" от Тодор Влайков беше представена вчера в клуба на народния представител в парламента. Тя е преиздадена след 80 години от община Пирдоп с подкрепата на ПГ \"БСП за България\". В тържеството участваха кметът на общината Ангел Геров, лидерът на БСП Корнелия Нинова, народни представители, гости.  \n\"Чест е за мен да дам неформален старт на традиционните \"Влайкови дни\", организирани от община Пирдоп с представяне на \"очерките\" на Тодор Влайков по случай 75-годишнината от смъртта на именития писател, политик и общественик. Той е пример за народен представител с кауза, обществена мисия и висок морал\", заяви депутатът от 26-ти избирателен район София област Лало Кирилов. \n\"Ангажираността на Тодор Влайков е широкоспектърна - от образование и култура до земеделие, с огромен принос за кооперативното движение, но и като основоположник на учителския съюз. Ролята му да обединява съсловни и обществени кръгове в полза на общото благо са щрихи в портрета на именития ни съгражданин и пример, който ние, следващите потомства, трябва да следваме. Тази книга е само малка част от нашия дълг да съхраним наследеното на Тодор Влайков. За да остане жив споменът за него за следващите поколения и да служи за образец на творец и общественик е нужно словото му да не стои в архивите на книгохранилищата, а да го тиражираме и разпространяваме\", призова Кирилов.     \n \t\n", "date": "2018.05.04", "title": " С книга почитат делото на Тодор Влайков"}
{"url": "http://www.duma.bg/node/166197", "text": "22-годишен мъж е пребил медицинска сестра в Своге. Побоят станал на 2 май, а към 16,20 часа на телефон 112 постъпил сигнал. На мястото пристигнал екип на полицията. Униформените установили, че жената е пребита и взели показания от нея. Установено е, че мъжът е удрял сестрата с ръце и я е ритал с крака. Полицаите са започнали разследване по случая. Установена е самоличността на извършителя - 22-годишен местен жител. Нападателят е задържан за срок до 24 часа. По случая е образувано и досъдебно производство. \n    \n \t\n", "date": "2018.05.04", "title": " 22-годишен преби медицинска сестра в Своге"}
{"url": "http://www.duma.bg/node/166207", "text": "Жителите на Добрич отново останаха без вода заради голяма авария по магистралния водопровод. За последните десет дни това е втора голяма повреда. \nВчера от ВиК дружеството съобщиха, че се е наложило водоподаването да бъде спряно сутринта преди 7 часа. Според главния инженер Павел Павлов проблемите с водопреносната система отново са много. Основният е свързан с авария на ул. \"Димитър Ковачев\", където ден по-рано при ремонт от водния цикъл на града е бил свързан нов водопровод. Това е повишило налягането и е предизвикало големи пробиви в старата мрежа. \n\"Когато се премина към новия водопровод, в неговия участък няма загуби, вдига се налягането и това рефлектира върху стария. Ако там има слаби места, те избиват. По време на водния цикъл такива работи ще се случват. Няма начин\", коментира Павлов. \nМногопрофилната болница в Добрич е без вода още от сряда. Захранва се единствено Хирургичният корпус, но налягането достига само до четвъртия етаж, съобщи директорът д-р Трифон Йорданов. \nВчера по обяд Добрич остана и без ток. Голяма авария на два далекопровода доведе до спиране на електричеството в широкия център. \nПо-късно КЕВР изиска в 3-дневен срок ВиК в Добрич да представи анализ на причините за нарушеното водоснабдяване, информация за предприеманите мерки и точен разчет за сроковете, в които ще бъдат реализирани мерките за нормализиране на ситуацията. След получаване на цялата искана информация КЕВР ще изготви доклад за резултатите от извършената проверка, които ще бъдат публично обявени. \nДУМА припомня, че това не е първата голяма криза в Добрич. Само преди два дни част от града отново остана без вода заради авария на водопровод по ул. \"Ясна поляна\". Целият град бе на сухо между 20 и 23 април заради повреда в помпена станция \"Приморци\". Заради дългата липса на водоподаване имаше и предложения да се обяви частично бедствено положение, но дотам така и не се стигна. В същото време Добрич е едно от местата, в които хората плащат най-скъпа вода. От март цената й бе повишена до 3,12 лв. на куб. м. \n    \n \t\n", "date": "2018.05.04", "title": "За десет дни Добрич за втори път остана без вода "}
{"url": "http://www.duma.bg/node/166196", "text": "Дискусия на тема \"Кризата в медиите - криза в журналистиката\" събра вчера в Съюза на българските журналисти представители на СЕМ, университетски преподаватели и журналисти от различни електронни и печатни медии. Датата на срещата не бе избрана случайно - на 3 май е Международният ден на свободния печат. \nОрганизаторите на събитието си бяха поставили за цел да \"бият тревога\" за кризисното състояние на българските медии и на медийната среда у нас. Срещата бе открита от председателя на Съюза на българските журналисти Снежана Тодорова. Накратко тя припомни законовите изменения, предлагани от СБЖ и целящи подобряването на трудовото битие на гилдията. Разказа и за съдбата им в ресорната парламентарна комисия. Все още обаче няма яснота какво се случва с предложенията, които предвиждат и сключването на колективни трудови договори, изсветляването на собствеността на медиите и др. \"Неофициално научихме, че нашите предложения може би ще бъдат използвани в работата по Закон за медиите. Това ни учиди и притесни, защото нашите идеи са законодателни инициативи за защита правата на журналистите и свободата на словото. Не сме инициатор на Закон за медиите\", подчерта Тодорова. Тя обясни, че причината за това са притесненията, че евентуален такъв закон може да ограничи правата на колегите. По-късно по темата се включи зам.-председателят на парламентарната комисия по култура и медии Даниела Савеклиева от ГЕРБ, която бе единственият депутат, уважил дискусията. От думите й стана ясно, че  медиен закон  наистина се готви \"от три министерства\" - икономическото, финансовото и културното. Стана ясно, че се обсъжда проблемът за собствеността и финансирането на медиите и тяхното разпространение. Не мога да ви кажа дали става въпрос за нов закон или по-скоро за допълнения за финансиране за печатните издания, отметна се тя. На уточняващ въпрос гербаджийката уточни все пак, че става въпрос за \"законопроект, който се подготвя за решение от Министерския съвет от края на февруари\". \nСавеклиева се оказа \"учудена\" от очакванията на СБЖ \"механизмът да се задвижи\" след внасянето на законодателните им инициативи в медийната комисия на НС. Тя се оправда, че предложенията се отнасяли още до финансовата и социалните комисии. Вие с колко от колегите в НС сте говорили, атакува тя, след като допълни, че всеки депутат би могъл да припознае идеите като свои и да ги \"входира\". \nНавлизането на \nчастния интерес в обществените медии пък бе засегнато от бившия шеф на БНР Валерий Тодоров. Той не пропусна да разкритикува и настоящия директор на националното радио Александър Велев за поведението му около кризата с музикалните състави на БНР. Тодоров подчерта, че всеки бюджет се прави за определен период, и попита защо ръководството на БНР се е сетило за музикантите едва на третата година от мандата си. А въпроса за журналистите, които взимат по 580 или 610 лв., никой не повдига, възмути се той. Тодоров отбеляза още, че телевизията е част от шоуто, но журналистиката не е шоу и не бива да се превръща в такова. Страхът е навлязъл  дълбоко в професията, заяви Светослав Терзиев от в. \"Сега\". Той също отбеляза изключително ниските възнаграждения на журналистите, както и факта, че с навлизането на електронните медии и безплатните издания трудът на колегите е обезценен. \"Медиите станаха толкова евтини, че който не е пожелал, той не си е купил такава. Вече издателите купуват не медии, а техните дългове\", добави журналистът. Медиите станаха лесна плячка на властите. Медите бяха овладени от едни хора, които седят на маса, върху която се въртят много пари, цитира той Вежди Рашидов от 2008 г. Според Терзиев тези хора са \"прословутото задкулисие, което управлява и държавата. Онази паралелна държава, която и днес назначава собственици на медии\". По думите му недоволните с подмяната на посоката, по която върви дадена медия, имат само един достоен, но тъжен избор - да напуснат професията. Терзиев добави, че журналистиката е била подменена с пиар, пропаганда и реклама. \nТемата за солидарността и  подкрепата в гилдията също бе засегната. Особено щом думата взе Оля Ал Ахмед, която доскоро бе част от екипа на \"Стандарт\". През сълзи тя разказа за проблемите в медията, напусналите журналисти. Дължат ми заплати за 11 месеца, може ли да си представите 11 месеца да не плащате на топлофикация, ВиК, да не си плащате сметките и да си издържате семейството, попита тя. И размаха снимка на ордер, на който пише \"Заплата\", без да се указва за какъв период, за сума от 50 лв. Искра Крапачева от същото издание разказа, че дори е осъдила \"Стандарт\", но все още нищо не е получила. \nБяха напомнени и конкретни примери за заплахи и дела срещу родни журналисти. Призивите за повече единност и колегиалност обаче останаха на думи. И тази дискусия не мина без \"престрелка\" между представителите на няколко от най-големите издателски групи. Двата етични кодекса, разностранното възприятие на истината и други различия сблъскаха Любомира Будакова от \"Монитор\", Терзиев и Люба Кулезич. Острата размяна на реплики бе потушена от Велислава Дърева от ДУМА, която призова гилдията да бъдем силни, а не да се ядем едни други. Да защитаваме журналистиката - не като професия, а като живот, настоя Дърева. В Етичния кодекс на българските медии, приет през 2004 г., а предполагам, че и в другия, отсъства най-важното словосъчетание - \"свобода на словото\". Няма го, уважаеми колеги! Свободата на словото не фигурира в тъй наречения \"Етичен кодекс на българските медии\". Защото той е написан от корпоративни интереси, както предполагам и Етичният кодекс на другия издателски съюз. Когато собствениците и парите пишат етичен кодекс, там свобода на словото няма! \nВ Устава на СБЖ има едно малко приложенийце, което се нарича \"Етични правила\". Едно мънинко, късинко. Там свободата на словото е на първо място и има поразителен текст \"интересите на обществото стоят над интересите на собствениците\" и \"нито един журналист не бива да се съгласява неговите материали да излизат обезобразени\", цитирам по памет. Това са най-важните текстове в българската журналистика! Интересите на обществото стоят над интересите на издателите - намерете един издател, който да ви каже, че интересите на обществото стоят над неговите лични... Няма такъв. \nНие седим тук, водим целия този разговор. Да се разкриела собствеността на медиите... Извинете, колеги, ние нима не знаем чия е собствеността? Много добре знаем. И какво от това? Какво следва от този факт? Нищо, абсолютно нищо! \nТова, което за мен е най-важно... Няма солидарност, колеги, и гилдия няма. Някога ги е имало - преди и след 9 септември, до 10 ноември, дори след него ги имаше, сега ги няма! Няма солидарност. Закриват се издания - гробовно мълчание от гилдията. Уволняват се журналисти, ей така, на партиди. Журналисти-номади се придвижват из медийното пространство, белким някъде да могат да оживеят. Солидарност - нула. От един вестник уволняват 15 души, 50 чакат на вратата и питат: \"Кога ще ме назначиш?\". Солидарност ли, няма такова понятие! Затова сме на това дередже. \nПропуснала съм идеята за журналистически омбудсман. Говорим за омбудсман на СБЖ, защото най-важна е ролята на Съюза. СБЖ е и творческа, и синдикална организация. В САЩ най-голямото страшилище за работодателите не е стачката на работниците. Най-голямото страшилище е синдикатът, който и да е той. Всеки синдикат може да \"откине главата\" на един работодател. Това е истината. В България обаче не е така. Мисля, че това е супер отговорна роля за СБЖ. Защото журналистиката е много специална работа. Няма смисъл да ви казвам, предполагам повечето от вас са убедени, че журналистиката не е професия. Журналистиката не е приятно прекарване в кулоарите на парламента или по жълтите плочки между НС и МС. Журналистиката дори не е начин на живот, тя е животът! Докато ние не разберем, че трябва да сме солидарни, и докато всеки се надява някъде да уволнят 20 души, че да си намери работа, ще си водим тези безсмислени разговори, никога няма да се защитаваме взаимно... Тук правя една скоба, че единствените, които са ме защитавали и преди, и след 10-и ноември, са СБЖ. \nНай-важното е СБЖ да влезе в своята роля на синдикална организация, каквато е била. Трябва да познаваме собствената си история, за да извадим оттам най-важното, което може на нас да ни помогне, тъй като наистина сме в криза, както е формулиран днешният разговор. Да бъдем наистина силни, а не да се ядем едни други, да защитаваме журналистиката - не като професия, а като живот.   \n \t\n", "date": "2018.05.04", "title": "Велислава Дърева: Да защитим журналистиката като живот!"}
{"url": "http://www.duma.bg/node/166198", "text": "Община Кубрат е изправена пред сериозна криза с боклука. Фирмата, която почиства населените места, отказва да събира сметта, а контейнерите пред домовете са препълнени. Хората се оплакват, че децата излизат и играят в мръсотията пред блоковете. \nПо договор сметта в селата трябва да се събира и извозва по три пъти месечно, а в Кубрат - по 4 пъти, но комисия е установила, че този ангажимент не се изпълнява, съобщи кметът Алкин Неби. Днес на извънредно заседание Общинският съвет трябва да реши какви действия да предприеме администрацията, тъй като договорът с фирмата  изпълнител е до 2025 г. Според кмета най-разумното решение е да се направи общинско предприятие. \"Сега сме в кризисно положение, защото времето е топло и е възможно да избухне епидемия\", посочи още той. \nДоговорът за сметосъбиране и сметоизвозване в общината е сключен преди три години. През 2016 г. от администрацията намалиха план-сметката по контракта и заради това решение беше осъдена да плати 1,2 млн. лева на дружеството, което извозва отпадъците. От общината са завели две дела – с едното оспорват сключването на този договор и настояват той да бъде обявен за нищожен, а с другото оспорват решението, с което са осъдени да платят на фирмата изпълнител. \n    \n \t\n", "date": "2018.05.04", "title": "Криза с боклука в община Кубрат"}
{"url": "http://www.duma.bg/node/166169", "text": "1886 - РАЖДА СЕ АЛЕКСАНДЪР ПЕЕВ-БОЕВОЙ, БЪЛГАРСКИ ЮРИСТ (УМИРА 1943 Г.). Депутат в 18-то НС (1919-1920). Един от основателите и секретар на Съюза на българските спестовно-строителни кооперации (1935-1936). Участник в антифашистката борба. От 1941 г. под името Боевой става ръководител на нелегалната разузнавателна група \"Дубок\", която работи в помощ на съветското военно разузнаване, осъществявайки над 400 радиопредавания. 1903 - УМИРА ГЕОРГИ (ГОЦЕ) НИКОЛОВ ДЕЛЧЕВ, ЕДИН ОТ НАЙ-ЗНАЧИМИТЕ БЪЛГАРСКИ РЕВОЛЮЦИОНЕРИ, водач и идеолог на Българските македоно-одрински революционни комитети, по-късно известни като Вътрешна македоно-одринска революционна организация. Национален герой в България и Република Македония. 1932 - АЛ КАПОНЕ ВЛИЗА В ЗАТВОРА В АТЛАНТА, САЩ. Обявеният за \"обществен враг №1\" е с присъда от 11 години за укрити данъци. Известен като \"Белязания\", Капоне е смятан за пълен господар на града по време на сухия режим в Чикаго. Едва 26-годишен, той е начело на престъпен синдикат за нелегално производство и пласиране на алкохол. 1943 - РАЖДА СЕ ГЕОРГИ АСПАРУХОВ-ГУНДИ, ФУТБОЛИСТ (ЗАГИВА 1971 Г.). Централен нападател на \"Левски\". Със синия отбор печели три шампионски титли и три купи на България. Записва 245 мача за първенството, в които отбелязва 150 гола. През 1965 г. е избран за спортист и футболист №1 на България. През с.г. е на осмо място в класацията за \"Златна топка\". С националния тим играе 50 мача и отбелязва 19 гола, участва в три световни първенства - в Чили, Англия и Мексико. Гунди е първият българин, отбелязал гол на Англия на \"Уембли\". Загива на 30 юни 1971 г. при автомобилна катастрофа заедно с футболиста Никола Котков. 1953 - ЪРНЕСТ ХЕМИНГУЕЙ ПОЛУЧАВА НАГРАДАТА \"ПУЛИЦЪР\" ЗА КНИГАТА СИ \"СТАРЕЦЪТ И МОРЕТО\". Повестта е написана през 1951 г. в Куба и е едно от най-добрите му произведения. Две години след издаването й авторът е отличен с Нобелова награда за литература. Прототип на стария рибар Сантяго от книгата е кубинецът Грегорио Фуентес, който умира през януари 2002 г. на 104-годишна възраст. 1980 - УМИРА ЙОСИП БРОЗ ТИТО, роден през 1892 г. в Кумровац, Северозападна Хърватия. През 1920 г. става член на Югославската комунистическа партия. Получава прякора си Тито през 1934 г. Желязната му диктатура води до подобряване на стопанското положение на Югославия, но и до множество убийства, предизвикали отчасти югокризата от деветдесетте години на ХХ век. 1999 - НС ГЛАСУВА ИСКАНЕТО НА НАТО ДА БЪДЕ ПРЕДОСТАВЕНА ЧАСТ ОТ ВЪЗДУШНОТО ПРОСТРАНСТВО НА БЪЛГАРИЯ ЗА ВЪЗДУШНИ АКЦИИ СРЕЩУ ЮГОСЛАВИЯ. Предложението е подкрепено от 153-ма депутати, против са 81 от Демократичната левица, Евролевицата, Зелената партия и независими. Гласуването е съпроводено с митинги в подкрепа и против това решение.   \n \t\n", "date": "2018.05.04", "title": "Датата"}
{"url": "http://www.duma.bg/node/166170", "text": "- Трябва да изясняваме нещата, не да ги опростяваме, моето дете. - Дядото говореше съвсем сериозно, а внучето го слушаше виновно. - Казваш, че просто си откраднал тази пръчка. Но това е пластмасова пръчка, розова, прилича на кокал - от кого я открадна? И защо това да е просто? \n- От кучето я взех. Ей там! - Внучето посочи с показалеца на малката си ръчичка близката градинка. - Тази пръчка е хубава. Кучето ще си намери друга. \nСедях в ъгъла на пейката и подслушвах. Двамата бяха в другия край. Какво ли ще се случи? Дали внучето ще върне пръчката? \nДядото бавно продължаваше да дава акъл - нали е дядо, трябва да оправдае възрастта си. \n- Иди да я върнеш. Не е редно така. \n- Няма. - Внучето се нацупи. - А и... ще ми се скарат, че съм я откраднал. \n- Тогава го направи така, че да не забележат. Все едно не си го сторил, нека така да изглежда. Просто я остави там, откъдето си я взел. \n- Защо? \n- Защото тази пластмасова пръчка не е твоя. Виж, розова е. За какво ти е? Ти си мъж. Нима ще си играеш с розови пръчки? Тя е за кучето. Прилича на кокал. \n- Добре, добре, дядо. Много си досаден. Но искам да знаеш, че го правя само заради теб. \nВнучето държеше пръчката и я наблюдаваше втренчено. Изглеждаше му интересна и скъпа. У тях нямаше нищо толкова лъскаво и скъпо. А дядото се сепна и рече провлечено: \n- Тогава не го прави, чедо. Задръж я. - Помълча. - Недей да правиш нищо заради мен. Че кой съм аз? Нямам нищо общо. Мислех, че си ме разбрал. Само си губим времето. \nСтана, присви коленете си и се огледа - наоколо имаше много хора, пролет беше, една майка с бебешка количка и старци, много старци имаше в градинката отсреща. Знаеше, че в тази държава е така. Но пък кучетата играеха навсякъде и баби им подхвърляха по нещо, за да убият времето до обед. \nТръгнаха към блока си и минаха покрай хлебарницата: ядосан дядото с мислите, омърлушено внучето с пръчката. \n\"Нищо просто няма в кражбата, сине - спореше наум възрастният с внука си. - Това е най-сложното нещо. Сведеш ли живота до собствените си потребности, за нищо не ставаш. Животно си. Като отнемаш от другите, придобиваш ли? Не. Само присвояваш.\" \nОпашката пред фурната беше дълга. Отвори дядото вестника. Вицепремиерът по икономическите въпроси и демографската политика спрял шума по дискотеките. Борел се срещу ограничаването на строежите по планините. Зелените били идиоти. Растежът на икономиката надхвърлял очакванията. Лифтове трябвали. Ще се внесе работна ръка от Молдова. \nПровери стотинките в джоба си, замижа - ще стигнат за хляба. И продължи да чете заглавията: \"България служи за пример. Европа ни завижда. В момента цял свят гледа само България.\" \nЗамисли се и затвори очи. Загледах го. Да, бях чувал за тоя особняк, с никого почти не общувал, но със себе си - често. Чак сега му обърнах внимание. Синът му избягал да работи в чужбина с жена си. Оставили внучето. От пенсиите с бабата заделяли по малко, за да го гледат, докато се върнат младите. Ако се върнат. \nА клепачите му помръдваха и четях зад тях: \"Защо е тая лъжа във вестника? Та ако Европа ни забелязваше, щеше да види пустеещите градинки, разорените заводи, пияниците по улиците, изпотрошените пейки и ненужните украшения, с които залъгват еврофондовете, че парите им се харчат за рахатлък и развитие. Да погледнат фонтана отсреща, ако не друго - напълно нов е, но няма вода. Всички говорят, че са изхарчили един милион и половина за обновяването му. С тия пари можеше цял цех да се изгради, да има работа... Та да се върнат младите.\" \n- Дядо - подръпна го малкият и той ококори очи, - аз отивам да поиграя, докато се редиш на опашката. Скучно ми е. \n- Иди, чедо, иди. Ама да те виждам. \nНе че ще го види. Очилата стояха вкъщи на масичката в антрето, не ги беше взел. Затова четеше само заглавията. \nНаредих се зад него, да купя и аз хляб. По това време беше топъл. Мислите ли му бяха шумни или понеже бяхме набори - знам ли, но го чух да разсъждава: \"Вицепремиерът по икономиката и демографията трябва да бъде питан какво е направил за икономиката и демографията. И защо се е заел да прави нещо, което не му отърва. Всеки ден трябва да бъде питан. Важно е и елементарно. Някой ръфа народа, краде и него, и страната. Ако откраднеш пластмасова пръчка - пръчката може да върнеш, а народа си, вярата, младостта как ще върнеш? Защо си поел служба, която не можеш да носиш? Публичната отговорност не е товар за всеки. А пък щом и за патриот се смяташ - още повече. Не бива с думи да замиташ неспособността си. Или друго.\" \n- Един типов, моля! - чух да казва. \nСтресна ме гласът му. Бях се заслушал в мислите. А те се редяха една след друга: \"Той, този вицепремиер, може да ходи по дискотеки; нощем, яхнал белите коне на дрогата, да обикаля барове и да обискира проститутките, да арестува дисководещи и да опитва питиетата, да рови в хладилниците и да проверява прахта по плотовете... Той може да прави всичко като обикновен човек, ако... не беше облякъл дрехата на властта. Доброволно. Като вицепремиер по икономическите въпроси той е отговорен пред народа и пред правителството за икономиката. За нея именно. Не за заведения, не за дискотеки, не за шума, не за отделни курорти, не за един отрасъл дори.\" \nМоят ред беше след неговия. И аз ще си купя типов хляб, той е топъл. Но изчаках секунда да чуя всичко в главата на дядото. Той не спираше да умува: \"Икономиката ни се срива. Чужди инвестиции почти липсват. Работещите бедняци се увеличават. Заплатите са най-ниски в Европа. Средствата от еврофондовете се оказват напълно недостатъчни, за да задвижат колелото на стопанските процеси. Трябва нов мотор. Кражбите, кражбите... те трябва да спрат най-сетне! И тая ужасна корупция...\" \nНе усетих кога казах на глас папагалски: \n- Вицепремиерът по демографската политика е отговорен пред народа и правителството за демографията. Не за дрогата в баровете, не за шума в летните курорти, не за чистотата на тоалетните. \n- Твой ред е! - заблъска ме набор с намръщен вид. - Айде, мърдай! Какъв вицепремиер? Изкуфелец! - Обърнах се. Тоя зад мен сигурно е дрогиран, щом ме ръга така с поглед и лакът. Кръвясал поглед, остър лакът. Ако продължава така, като нищо ще се обадя на вицепремиера по демографията да го прегледа и да го вземе в редиците на партията си. Такива създават шум и причиняват срив на икономиката. А и в демографско отношение от тях няма полза. Като го гледам, вече не може да прави деца, щом се е вдетинил да се блъска.  \nЗад мен стоеше вицепремиер. Един от многото. За това не казах нищо. Това е болен човек. \nОсигурих насъщния, сведох поглед и на свой ред се замислих. България изживява най-големия си демографски срив след Освобождението от турско робство. Никой и никога не се е отнасял по-зле към собствения си народ от правителствата през последните 28 години. Къде са програмите за възраждане на надеждата на младите? Какви са стимулите към младите семейства? Как се осигурява и облекчава отглеждането на децата? И понеже демографията е свързана с икономиката - какви програми обмисля правителството съвместно с банките, за да осигури по-светло бъдеще на родителите и децата им, за да останат в страната... И защо, по дяволите, обругаха възрастните? Какво са им сторили? Няма ли поне малко уважение? \nОтхапах от хляба. Миришеше хубаво. Ама ми горчеше нещо вътре. Джваках бавно и вървях, като да общувах с оня дядо, той ми говореше: \"Точно обратното на уважението има - улично, просташко поведение и говорене, крясъци, нощни изпълнения, екшъни без съдържание и последици. И шумно, кресливо ограничаване на волята и свободата, която тя създава, бягство от смисъла, оправдаващ съществуването на държавата.\" \nСпомних си, че в първата част на своя \"Левиатан\" Томас Хобс беше написал нещо такова: \"Където няма държава, нищо не е несправедливо.\" Обаче днешните мутри в управлението знаят това и без да са чели Хобс. За тях е важно държавата да е просташка и крадлива до гордост, за да я припознават всички като себеподобна, присъща, естествена, логична. Тогава несправедливостта ще се изроди във форма на управление. В държава. \nТрябва да съм се заблеял нанякъде, защото не щеш ли дядото и внучето отново се появиха пред мен. Детето подскачаше от радост и се въртеше около тежките крачки на възрастния. Пееха птички. Минзухарите увехнаха в градинката, но първите теменужки вече подаваха глава. Два гълъба кълвяха нещо по плочките. Литнаха, когато младежът извика: \n- Дядо, направих го! - сияше. Беше гордо момчето. - Йес! \nСви юмрук, повдигна лакът и рязко го сведе към хълбока. \n- Какво направи? - попита строго старецът. - Какво пак? \nИ той беше заръфал самуна откъм края и говореше с пълна уста. Погледнах го: очакваше още лоши новини. \n- Върнах пластмасовата пръчка на собственика на кучето. Той ми благодари. Каза, че вече я бил отписал, защото днес всички крадат и може на някого пък да е притрябвала розовата пръчка. Хората крадели какво ли не. Беше млад мъж и ми заприлича на тате. А и кучето как се зарадва!  \nЦъфна дядото, развесели се, хубаво му стана. Пък и времето беше такова - пролетно, топличко, нежно; скромни, а богати, тихи, уханни цветове красяха дърветата навсякъде. \"Кой знае - чух го да мисли, - може човешката природа да победи накрая. Доброто винаги побеждава. Поне в приказките.\" \nПрав е наборът, рекох си. Ако ние не успеем, тя ще победи. Природата. Доброто в нея. Така трябва.  \nИ пак откъснах парченце от типовия. Този път не горчеше. Никой не е по-голям от хляба, нали? \nЕдин вицепремиер... \n... и народът му     \n \t\n", "date": "2018.05.04", "title": "Типово  "}
{"url": "http://www.duma.bg/node/166174", "text": "И такава партия има. Нормална държава. Нормално беше да подкрепи мажоритарен кандидат за кмет. Нормално беше после да оттегли подкрепата си... Нормално беше да забъркат неподготвената кметица в корупционен скандал с подкупи и други подобни демократични прийоми в нормалната  ни държава. А е нормално и тя самата да е готова за подобни нормални искания и щения... Прост народ - слаба държава... Прости прости управляват. Пълен консенсус. Нормално е... \nВсичко е точно. Всичко е нормално. Посоката е вярна. Евроатлантическа... \nНормално беше в парламента да са народни избраници като Ана Баракова, Бат Сали от Самоков с 400 гласа от Кюстендил.Все мажоритарни постижения. Нали това искаме! \nТака ще бъде и когато на власт дойдат определените с кастинг от \"Шоуто на Слави\" нови управляващи!? \nТова е характерно днес за нормалната ни държава... Такъв е парламентът, такива са повечето кметове, такова е правителството... Демокрация. \nИ излиза един набеден за \"мотор на демократичните процеси\" у нас и партийното строителство и ти казва, че това е вярната посока. Евроатлантическа. Пет пъти вече закусва молитвено господинът. Няма как да говори друго. Освен да е против избора на президента Румен Радев, против мнението на онези, които не са съгласни с неговата оценка, да е против Русия естествено, да е за постоянни санкции, да е за изгонване на руски дипломати, да е проводник на идеите на Тереза Мей, на Макрон и на Тръмп... \nА вярната посока е посред бял ден да бягат рецидивисти от Централния затвор и само една чистачка да е готова да ги пази. Вярната посока е през летищните контролни органи да минават непроверени пътници. Вярната посока е посоката на вятъра на промяната, който ни държи първи по корупция, на 109-о място по свобода на словото, първи или сред първите по бедност и престъпност, вярната посока е тази, която ни прави стабилни по неграмотност и лошо здравеопазване. \nВярната посока е да се сеят бисери в политическото говорене. Както някога един Радичков герой казваше :\"Араламбене му е майката!\" Вярната посока е конгратюлейщината, парлевуфрансещината, да те галят поне три папи по главата, Юнкер да те милва по тила, а ти яваш-яваш да управляваш Западните Балкани... \nВярната посока е вицепремиер да  дава лични оценки за действията на правосъдието и вътрешните работи, друг да блъска бабички по границата, да неглижира участието в политиката на всички останали, трети да трупа килограми от преяждане с власт и празни приказки. \n Вярната посока е да не стихва навалицата на терминала и българите да търсят изхода от положението си все оттам вече няколко десетилетия... Вярната посока е най-некадърните и неграмотните да дават награди  и грамоти на грамотните  и  кадърните у нас. \nПосоката е вярна... Евроатлантическа. \nА нормално ли е демократи тридесет години след началото да решават спорове с юмруци? \nВсичко е точно. Всичко е нормално. Посоката е вярна и по време на българското  европредседателство. Защо обаче има \"гадове\", които освиркват първите в държавата, когато искат да поздравят една певица с български произход по време на концерт? Това нормално ли е? Може и да не е. Но е справедливо. Защото и търпението, и търпимостта имат някакви граници. И посоката е вярна. \n      \n    \n \t\n", "date": "2018.05.04", "title": " Всичко е нормално - посоката е вярна... евроатлантическа"}
{"url": "http://www.duma.bg/node/166172", "text": "Във времената на настръхнала геополитика, променяща се международна среда и нови моди в диалога между политическите играчи, когато ние се изживяваме като фактор на Балканите, една книга на дългогодишен дипломат, Боян Михайлов, ни връща към годините на традиционната дипломация. Години, когато \"личности незабравими\" създаваха \"събития значими\" и творяха история. Години, когато лидери като Фидел Кастро, Че Гевара, генерал Вашку Гонсалвиш, Арвару Кунял или творци като Жоржи Амаду и Габриел Гарсия Маркес не само променяха хода на историята, но оставиха следи, които дори противниците им признават и оценяват по достойнство. \nСъдбата е била благосклонна към този наш дипломат, защото е получил не само възможността да се докосне до такива личности, не само да съпреживее, макар и отстрани, сътвореното в политиката от тях, но и да го осъзнае, анализира и представи днес пред изкушените от процесите в Латинска Америка. Процеси, които по своя характер са жалони във вековните стремежи на народите към единение, национално освобождение и живот \"в името на хората\". \nДа назовеш книгата си \"Събития значими, личности незабравими\" означава, че си даваш сметка за величието на лидери, които свалят режима на апартейда в ЮАР, водачи са на войните за национално освобождение на португалските колонии в Африка или ръководят онези революции в Куба и страните от Латинска Америка, които вдъхновиха милиони по цял свят. Онези милиони, които останаха верни на левите си идеи и изстрадаха по свой начин рухването на социалистическата система. У нас отдавна не се говори открито по тези теми, но ако се прочете как Португалия през 2005 г. е изпратила ген. секретар на португалската комунистическа партия Алвару Кунял, как управляващите са отдали почит чрез обявяване на ден на национален траур в чест на този лидер, тогава човек ще си даде сметка защо Португалия се справи с кризата, която разтърси Европа през последните години. Защо има своята социална политика и икономически постижения, които вече не са достъпни за повечето европейски граждани в ЕС. \nНяма спор, че \"ще ги тачат и след смъртта им като неувяхващи червени карамфили\", но е важно да се подчертае, че \"ако е престъпление това, че Кунял и ген. Гонсалвиш са били последователни комунисти, това си е тяхно право, така както всеки друг има право да бъде социалдемократ, либерал, консерватор, монархист, само не и фашист, терорист, колонизатор, грабител, убиец...\". Като завършил журналистика, Боян Михайлов е намерил начин да излезе от лабиринта на дипломатическите анализи и да даде емоционален заряд на изводите си за значението на личности като президента на Бразилия Лула или Дилма Русеф, които в наши дни станаха жертва на процесуални игри на десните сили в най-голямата държава в Латинска Америка и дори Лула попадна в затвор. А \"нашата\" Дилма Русеф продължава битките си със съдебната система на Бразилия. Което не поставя сянка върху постигнатото от тях за бразилците и всъщност не стопява вярата в идеите им за добруване на народа. Поне такива изводи прави Боян Михайлов в книгата си. \nНаистина е вълнуващо в наше време да се припомни знаменитата реч на Фидел Кастро пред съд през 1953 г., която е известна с \"Историята ще ме оправдае\", където излага убедително политическата и социално-икономическата програма на възникналото и утвърдило се \"Движение 26 юли\". Движение, което е част от революцията и силно емоционален етап от историята на Куба и целия латиноамерикански континент. Движение, което доведе до победа на ръководените от Фидел Кастро партизански отряди през 1959 г. и постави началото на нова Куба. Онази Куба, която днес цял свят следи как ще се развива, след като ще бъде ръководена за първи път от 60 г. не от член на фамилията Кастро. Онази Куба, за която музикалният канал МТV непрекъснато върти новата песен \"Хавана\". Песен, в която се пее за Хавана в сърцето. Ами да, в сърцата е, но зависи какви са сърцата и какво е добре за кубинците и техните сърца. За Боян Михайлов няма тайни в това отношение. Той познава кубинските лидери, познава достатъчно кубинци, за да дава еднозначен отговор. \nВсички личности, за които пише авторът, несъмнено са \"рицари на надеждата\" и заслужават онази почит, която милиони питаят към тях. Изненадващо е, че е взел решение да пише и за Георги Димитров, но от позицията на \"другите извън България за Георги Димитров\". С което още веднъж доказва, че е нестандартен автор, който не се съобразява с \"конюнктурата на времето\" и дава израз на онова, което е не само в неговото сърце. Но и в сърцата на хора, които се наричаха прогресивни преди време. Заслужава си тази книга да се прочете, за да се разбере, че медалът има и друга страна, която ние забравихме във времената на евроатлантическата ни ориентация. Има идеали, има вяра, има уважение, което се поднася, дори и да не споделяш принципите на политически противници. Има още много за учене. Друг въпрос е дали ще се случи. \n    \n \t\n", "date": "2018.05.04", "title": "За личности незабравими и събития значими    "}
{"url": "http://www.duma.bg/node/166199", "text": "Районните здравни каси ще имат право да разпределят към личните лекари до 10% по-голям брой направления за специалисти и изследвания. Това прие Надзорният съвет на НЗОК, съобщи председателят на съвета Жени Начева пред БНР. По думите й направленията са в съответствие с нуждите на населението от брой прегледи и изследвания в рамките на договорените стойности в Националния рамков договор. Тъй като има увеличение на бюджета и за специализирана, и за медико-диагностична дейност, тези средства ще отидат в повече направления, каза зам.-министърът. Личните лекари ще получат по 500 лв. еднократна помощ, ако открият практика в отдалечени или труднодостъпни райони, прие още Надзорният съвет на НЗОК.   \n \t\n", "date": "2018.05.04", "title": "Личните лекари ще разполагат до 10% повече направления"}
{"url": "http://www.duma.bg/node/166202", "text": "Работещите в болницата в Ловеч излязоха на протест и блокираха за 30 минути една от основните улици в града - ул. \"Съйко Съев\". От началото на миналата седмица служителите на лечебното заведение излизат всеки ден на протест заради неполучени заплати от януари насам. Протестиращите се заканиха да блокират и автомагистрала \"Хемус\" на 7 май. \nМБАЛ \"Проф. Параскев Стоянов\" има просрочени задължения от над 6 млн. лева. В края на миналата седмица беше постигната договорка с част от кредиторите за вдигане на запорите. Така парите, които е заработила държавната болница за март, ще бъдат преведени на кредиторите. Заради това работещите в държавната болница не могат да получат заплатите си. \n Протестиращите посочват като основен проблем, че все още не ясно бъдещето на болницата - дали ще бъде закрита или просто ще се самозакрие заради липсата на персонал. От началото на тази година болницата са напуснали над 50 лекари и медицински сестри, а останали работят на претоварени графици. \nПротестиращите настояват и за среща със здравния министър Кирил Ананиев, и с премиера Бойко Борисов. Те заявиха, че ще продължат да излизат всеки ден на протест, докато не бъдат чути. Вчера служителите на болницата бяха подкрепени и от много граждани на Ловеч, сред които и таксиметрови шофьори, които също блокираха улицата с автомобилите си. \nМеждувременно детското отделение на болницата получи нова апаратура и обзавеждане, купени със средства от благотворителната акция \"Жълти стотинки - деца помагат на деца\". Те са закупени със събраните през 2017 г. над 53 000 лева, посочи координаторът на инициативата в Ловеч Ирина Митева. Сред даренията са стерилизатор за съдове за хранене, компресорни инхалатори, инфузионни помпи, кислородни палатки за кърмачета, електрически парен стерилизатор, спално бельо и детски столчета.   \n \t\n", "date": "2018.05.04", "title": "Медиците от Ловеч плашат да блокират \"Хемус\"  "}
{"url": "http://www.duma.bg/node/166176", "text": "\n\"Управителят ли? С нашите, разбира се - съобщава бай Ганьо, - и околийският е с нашите. Постоянната комисия не е законна, ама кой ще му дири законност, тя е наша. Бюрото е наше. Градският съвет е наш. Кметът малко шава, ама ще му отрежем куйрука. Общинските съвети по селата не са утвърдени нарочно, разбирате ли? Ако бъдат с нас - ще ги утвърдим, ако не - на дяволите. Пак ти казвам - колкото за управителя, нямай грижа, той е наш. \n- Ами хамалите? - любопитствува Бочоолу. \n- И хамалите са наши, и циганите, и Данко Харсъзина е наш... \n- Ами че той нали беше затворен за кражба? - учудва се Бочоолу. \n- Е-хе, ти патки пасеш. Пуснахме го ний него. Нали той ни спечели хамалите. Отишъл при тях онзи ден, събрал ги, че като им скръцнал със зъби, те замръзнали по местата си, като им изръмжал: \"Зъбите ви ще разкъртя, ако не изберете бай Ганя!\" - и хамалите кандисали. Пазарил ги Данко по два лева на човек и срещу изборите цяла нощ ядене-пиене\". \nЕй тези редове гениалният Алеко Константинов написа преди близо 125 години. Ама за днешните деца те били неразбираеми и затова вече няма да ги учат в училище! Хайде, холан, децата ни в точно \"това\" живеят в последните 8-9 години, та много яко го разбират. Но и \"Бай Ганьо у Иречека\" няма да учат, защото Ганя отишъл в Европа да се излага, а сега какво - за похожденията на някои днешни властници из Европейския съюз ли да им намекваме? Няма такива работи, произведението ще се учи на части, по-безобидничко - \"Бай Ганьо пътува\" в Vтт клас, \"Бай Ганьо се върна от Европа\" в Х клас и \"Бай Ганьо на гости\" в Хт клас. Толкоз. А знаменитите фейлетони на Алеко, хеле пък \"Разни хора, разни идеали\" - вън от училище! Няма какво да мътят главите на младите българи и да им пречат да се отдадат на евроатлантическите ценности! \nИронизирам, ала не ми е до смях. В последните дни общественото пространство пак кипи протестно заради проектите на МОН за учебните програми по литература за Хт и Хтт клас. В мрежата е пълно с гневни коментари, че отпадат изобщо фейлетоните на Алеко, както и произведенията на Емилиян Станев, защото върху това акцентираха медиите. Вярно, Емилиян Станев вече го няма, а досега се изучава с \"Крадецът на праскови\" в Vттт клас и с \"Антихрист\" в Хтт клас. Пет фейлетона на Алеко от досегашните програми за Хт клас, и те отпадат. Някъде видях аргумент, че  фейлетонът не бил литературен жанр (хлъц!) и трябвало да се изучава в предмет като \"Гражданско общество\" например. Но да е само това, с мед да ги намаже човек корифеите на МОН. Ако сравним какво се изучава досега от V до Хтт клас в училище с новите учебни програми за същите класове, ще установим, че изобщо отпада и цялата публицистика на Ботев, която досега присъстваше в Хт клас. Разбира се, осемте гениални предсмъртни строфи от \"Борбата е безмилостно жестока\" на Вапцаров ги няма (сакън!) - Тодор Танев навремето искаше да ги върне в програмата, понеже са емблема за творчеството на поета, но Кунева след него ги поряза. Изгонени са от училището Мопасан, Гогол, Оскар Уайлд, басните на Лафонтен, цялата лирика на Пушкин, за гиганта Лев Толстой да не говорим, него отдавна го няма. Досега младите журналисти, учещи в т и тт курс във вузовете, на въпроса какво знаят за \"Война и мир\", отговаряха, че \"Наташа стои на балкона след бала, а княз Болконски отдолу я въжделява\" (цитирам реални отговори). Не знаеха какво общо има романът с Наполеон и Кутузов. Впрочем, кой е Кутузов?  \nДа продължим обаче с прегледа на учебните програми. От тях са изчезнали яко дим и... драмите на Яворов, които досега се изучават в Хт клас с акцент върху \"В полите на Витоша\".  \nОтпада емблематична част от българската класика - нещо, което е немислимо да се случи в която и да било съвременна европейска държава. Отпадат автори като Павел Вежинов, Валери Петров, Ивайло Петров. За изгонването от V клас на целия цикъл за Крали Марко и на \"Даваш ли даваш, Балканджи Йово\" скандалът бе преди две години - пошумя, пошумя и заглъхна. Да не говорим, че досега в Хт клас Яворов присъства с 16 стихотворения, Ботев - с 11, Вазов - с 16. От тези творби са останали двойно по-малко, при това те са разхвърляни из целия курс на обучението в прогимназията и гимназията. Причина за това е другата голяма промяна в учебните програми по литература - досега произведенията и авторите се учеха хронологично, всеки с епохата си, оттук нататък те ще се изучават, разпределени по теми. Примерно: \"Човекът и природата\", \"Човекът и другите\", \"Човекът и изкуството\", \"Любовта\", \"Смъртта\", \"Властта и насилието\" \"Вярата и надеждата\" \"Труд и творчество\", \"Избор и раздвоение\".  \nНеизвестно кой измисли подобни абсурди (тема \"Свобода или смърт\" примерно не би се харесала на цивилизационните ментори от типа на \"Америка за България\"), но дори начинаещите литературоведи знаят, че всичките тези теми се преплитат във всяка талантлива литературна творба и няма как да бъдат изолирани отделно като грипен щам. В резултат на този немислим експеримент творбите и авторите им, особено Яворов, Вазов, Вапцаров, са разхвърляни понякога дори на части из различните класове. Така примерно в V клас, когато децата за пръв път се срещат с отделен автор - в случая Ботев, стихотворението \"Хайдути\" е съчетано с песента \"Троица братя града градиха\" и с \"Легенда за рома\". В Vт клас \"Отечество любезно\" на Вазов е подредено заедно с романа \"Моето семейство и други животни\" на Джерълд Даръл. След тях пак следва \"Косачи\" на Елин Пелин, а след това - \"Братчетата на Гаврош\" на Смирненски. В Vттт клас е още по-красиво - тук \"За буквите\" на Черноризец Храбър е в съчетание с \"Декамерон\" на Бокачо. Три \"неутрални\" глави от \"Под игото\" пък са разпарчетосани по разни теми в комплект с разни автори, а романът като цяло го няма. Много професионално! Непонятно защо \"История славянобългарска\" на Паисий отиде от Vт в тХ клас, но тук пък ни в клин, ни в ръкав излизаме от принципа \"по теми\", който важи за останалите класове, и кацваме по периоди - Европейското просвещение, Романтизъм, Реализъм, Модернизъм, след което... Българско Възраждане. Така след Бодлер и Пол Верлен иде едно наше възраждане, представено с Паисий, \"Изворът на белоногата\" на П.Р. Славейков и 5 стихотворения от Ботев. Толкоз.  \nВ резултат на този тюрлюгювеч, преглъщан в течение на 8 училищни години, можем да прогнозираме неизбежното -  пълна каша в главите на учениците които няма да различават нито епохи, нито времето, в което е творил даден автор, нито обусловеността на творчеството му от характеристиките на тази епоха. Огромна част от младите българи, завършили училище в последните 5-6 години, и сега едва изброяват имената на не повече от 4-5 български автори. А след новия иновационен подход на МОН при изучаването на литература утре ще ви кажат, че Радичков и Смирненски са връстници. Понеже се учат заедно в една тема.      \nТук трябва да добавим и абсурдната ситуация, създадена от новия Закон за предучилищното и училищното образование, прокаран силово от мнозинството в НС. Никакъв разум не успя да пробие това мнозинство, в резултат на което новите учебни програми за различните класове влизат в сила по различно време. През миналата учебна година е в сила новата програма за V клас, от тази - програмата за Vт и Vттт клас. От догодина есента ще стане факт в класните стаи програмата за Vтт и тХ клас, от учебната 2019/2020 г. ще се радваме на нова програма в Х клас, а от 2020/2021 г. - в Хт и Хтт клас. За тези последни два класа учебните програми са все още в проекти, които може и да се променят заради общественото недоволство. При това всичките програми са правени и се правят по различно време, при различни министри (Тодор Танев, Меглена Кунева, Красимир Вълчев) - без да се осмисля като цяло курсът на обучение от V до Хтт клас. И без да се премахне уклонът да се изучава не литература, а литературознание - ученикът трябва да усвоява \"жанрови характеристики, литературни похвати, тропи и фигури, развитието на герой в сюжета\", при това - не по цялото произведение, а по отделни откъси от него (Наташа стои, Болконски я въжделява и това какво общо има с Наполеон и Кутузов?). За началното училище до тV клас е същото, но то си заслужава отделен разговор.  \nИ последен щрих в училищната бъркотия. По новия училищен закон МОН изработи и нови учебни планове, в които се вместват учебните програми, за които говорим. Та, според тези учебни планове, целият задължителен учебен материал по всички предмети трябва да бъде усвоен до Х клас в първия гимназиален етап, а в Хт и Хтт клас има само профилирана подготовка. В двете последни гимназиални години задължителните предмети са само 5 - български език, литература, математика, физическо възпитание, гражданско образование. Историята, която е тясно свързана с осмислянето на литературата и е също основен предмет, формиращ компетентността, културата и манталитета на всеки човек, не е задължителен предмет в последните два класа на средното образование. Пълен нонсенс, да не говорим как един абитуриент кандидатства за висше училище с история, ако е спрял да я изучава след Х клас.  \nОт МОН успокояват, че учителите щели да имат право сами да подбират допълнителни текстове. Първо, задължителното училищно образование, за разлика от висшето образование, не може да бъде различно за всяко училище, то е национална базова образователна система. И второ - и в момента броят учебни часове не е достатъчен, за да бъде преподаден и усвоен качествено предвиденият учебен материал, а какво остава за допълнителен извън програмата.     \nНеобяснимо е, че повечето специалисти отчитат всичките тези недомислия, чието пагубно отражение върху поколенията ще се види след 5-10 години, но дори обществени дискусии по въпроса какво се учи в училище няма. Да не говорим за опити нещо да се поправи. А би трябвало спешно поне да се преразгледат \"тематичният\" Франкенщайн и програмите, доколкото още може, преди да влязат в сила за всички класове. Но цари апатия. И керванът си върви. А кучетата са на служба при друг овчар.  \n    \n \t\n", "date": "2018.05.04", "title": "Позорището продължава"}
{"url": "http://www.duma.bg/node/166175", "text": "Демографският срив днес е най-големят проблем на България, а нацията ни продължава да се топи и гасне като свещ. Зад сладникавата мантра как на българина му се отворила прекрасната възможност и \"свободата да пътува\" всъщност прозира една чудовищна тенденция, на която управляващите продължават да не обръщат никакво сериозно внимание.    \nСамо за едногодишното управление на ГЕРБ и патриотите, по данни на НСИ, нови 31 586 български граждани са се изселили от страната. От тях 4625 са на възраст под 20 години, 17 410 млади хора на възраст между 20 и 49 години са предпочели да отгледат децата си в чужбина, вместо в България, или отново над две трети са емигранти под 40-годишна възраст. \nСтатистиката за последните 7 години е следната: от началото на 2010 до края 2017 г. 193 871 българи са се изселили от страната, като близо половината от тях (91 626) са се изселили през последните три години. Две трети от изселилите се от България са под 40-годишна възраст. Всеки втори емигрант (50,7%) е на възраст между 20 и 39 години, - млади хора, които предпочитат да отглеждат децата си в чужбина, вместо в България. Най-младите емигранти (под 20 години) за последните 7 години са 28 033 (14,46%), като половината от тях (14 142) са се изселили през последните 3 години. \nНаселението на страната се топи всяка година. Официалните прогнози са през 2070 г. жителите на България да са само 5 млн. души. Наред с това продължава процесът на застаряване на населението. \nБългарите имат най-ниската средна продължителност на живата в страните от ЕС, а по смъртност сме №1 в общността. Картината се допълва с факта, че броят на сключените бракове намаляват, а разводите се увеличават. И всичко това няма начин да не е свързано с начина ни на живот, което включва доходи, стрес и качество на здравеопазването. \nТази ли безперспективност наричат \"стабилност\" и правилна посока на развитие? Та България просто си отива.  \n    \n \t\n", "date": "2018.05.04", "title": " Гербиемиграцията   "}
{"url": "http://www.duma.bg/node/166171", "text": "\n          \nХората на възраст като мен, живели и трупали опит в два века и две епохи, знаят, че в не така далечното минало 1 май в България беше празник на ликуване и триумф от постигнати високи резултати в честния и всеотдаен труд за възхода и просперитета на Родината. Ден на радост и веселие. Ден за признателност към обикновените трудови хора и в прослава на сътвореното от тях. \nЗа съжаление днес ние, вместо да празнуваме, правим протест срещу мизерията и грабежа на сегашните управляващи, които през последните десетина години доведоха страната ни до множество първи места в Европейския съюз: \n- По корупция и разграбване на националното стопанство; \n- По бедност, ниски доходи и мизерия; \n- По смъртност на глава от населението; \n- По брой загинали от катастрофи по пътищата; \n- По брой починали вследствие на онкологично заболяване; \n- По отрицателни демографски показатели, обричащи на гибел бъдещето на България. \nАз съм български офицер от запаса и 64 години от живота ми са пряко или косвено свързани с армията, в която служех  с доблест, достойнство и чест. През времето на моята офицерска служба армията ни, която наброяваше над 120 000 души, беше наистина сигурен страж на мирния съзидателен труд на народа и гарант на националния ни суверенитет. Тя беше модерно въоръжена, добре окомплектована и боеспособна, с висока подготовка на щабовете и войските. Разполагаше с офицери, сержанти и войници, предани на Отечеството и жертвоготовни. Да служиш на Родината тогава беше чест и гордост. Армията имаше висок обществен авторитет и признание от страна на хората, респектираше младите със своята организация, ред и дисциплина. Част от тях с желание се посвещаваха на военната професия. \nСлед т. нар. демократични промени хиляди офицери и сержанти бяха буквално изхвърлени на улицата и тотално забравени. Тези високоподготвени кадри, с доказани лидерски качества, с по едно или две висши образования бяха принудени да оцеляват предимно по бариерите като охранители. Едва ли има държава в света с толкова висококвалифицирани пазачи. Аз самият бях принуден да премина по този път. На почти 82 г. съм и още работя. \nДнес БА за съжаление е силно редуцирана, унизена, непрестижна и непривлекателна държавна институция. Стотици китни и благоустроени до неотдавна казармени сгради са изоставени, ограбени от крадци, буренясали и превърнати в руини. Въоръжението и техниката - физически и морално остарели - не помнят годините си. Личният състав е обезверен и демотивиран. Кадровият некомплект от офицери, сержанти и войници надхвърля 5000 души. След многобройните реформи, редукции и оптимизации, придружени от голи обещания армията да бъде малка, но модерна и високоефективна, крайният резултат е, че тя само стана малка, лошо въоръжена и с остър недостиг на ресурси. Командирите правят едва ли не чудеса, за да проведат едно що-годе прилично, но белязано с много недоимъци и условности, батальонно тактическо учение с бойни стрелби.    \nПри тази нерадостна и нелицеприятна картина големият жизнено важен за настоящето и бъдещето на страната ни въпрос е: Способна ли е при необходимост БА като въоръжена сила да защити нашия национален суверенитет и да гарантира териториалната ни цялост? С болка в сърцето и душата си искам да споделя, че с всеки изминал ден съграденото с труда на поколения българи в интерес на сигурността на страната ни се срива и унищожава. \nПричините са повече от очевадни! Корупция, облечена във власт. Диктувани отвън срещу високи възнаграждения недомислени и непригодни за нашите условия реформи. Престъпна безотговорност от национални предатели, лакеи, васали, слагачи, които са срам и позор за България. Това, което заслужават, е съд и затвор! \nИма ли надежда, има ли светлина в тунела? Моят отговор е да! Убеден съм, че единствено БСП е в състояние да спре ширещите се грабеж и корупция по високите етажи на властта, обедняването на хората, нищетата и бедността, моралния упадък на нацията! \nИ да не забравяме, че Слънцето изгрява от изток! Аз съм оптимист по природа и вярвам в бъдещето. Сигурен съм, че наближава времето, когато БСП ще поеме кормилото на властта. Това е пътят да бъдат изринати авгиевите обори! Идните поколения заслужават по-добър живот.  \n    \n \t\n", "date": "2018.05.04", "title": "Армията ни е унизена, къде е надеждата?"}
{"url": "http://www.duma.bg/node/166180", "text": "Помните ли израза \"Големият брат те наблюдава?\" Той, макар и зловещ, е знаков в култовия роман \"1984\" на Джордж Оруел. Големият брат е тайнственият диктатор в страховитата тоталитарна държава Океания, където Партията налага безпощадна преса върху всички хора с цел своите интереси. И сега в Уикипедия може да се прочете пояснението как в \"1984\" \"всеки в  обществото е под пълно наблюдение от властта, на хората непрекъснато им се напомня това с фразата \"Големият брат те наблюдава\", това е в основата на държавната пропагандна машина. Думата на Големия брат е безпрекословен закон за всички. Уважението и възхищението от него са задължителни за всекиго.\" \nЖелаещи да изпълнят и днес, и тук, ролята на Големия брат никак не са дефицит.  Последният мераклия  изненадващо се появи откъм Министерството на външните работи на страната ни. С подписа на вицепремиера Екатерина Захариева до Националното сдружение на общините в Република България е изпратено писмо с дата 05.04.2018 г. Впрочем, няма как да е търсена конфиденциалност на съдържанието му, след като чисто процедурно това писмо следвало да стигне до всички областни управители и през тях - до всички кметове на български общини. А като се има предвид, че най-често кметовете уведомяват общинските съвети за подобна кореспонденция, ясно е, че и стотици общински съветници също ще бъдат посветени в проблема на министерското разпореждане. Е, всички вече са посветени. \nВ качеството си на министър на външните работи г-жа Захариева моли областните управители да уведомят кметовете как оттук насетне всички инициативи на местното самоуправление с международно участие, както и подписването на двустранни документи, поставянето на паметни плочи и паметници, побратимяване с чуждестранни градове и други подобни прояви, трябва да бъдат съгласувани писмено с политическия кабинет на Министерството на външните работи на Р България. До момента областните управители чинно са изпълнили ангажимента си и са препратили депешата до всички кметове. \nНормално или не, но е факт, че във въпросното министерско писмо разпореждане няма и грам мотив защо се прави това, срещу какво се обезопасяваме и на какво основание се налага така императивно мярката. Ако в зреещия абсурд на тази ситуация има нещо светло, то това е адекватната и доста навременна реакция на националното сдружение на общините. В прилично експедитивен срок от сдружението отговарят на г-жа Захариева. За реакциите си сдружението напълно коректно писмено уведомява и председателите на общинските съвети и кметовете на общините. \nЕдва ли е било нужно да се търсят дълго аргументи, за да се заяви ясно на министър Захариева как въпросното й разпореждане инициатива е лишено от законово основание. Извън съмнение е, че липсва законов мотив едно министерство \"в движение\" да налага императивно нов съгласувателен режим на българските общини, още повече с политическия кабинет на външния министър.  Недоумението става още по-окръглено като се има предвид периодичното повтаряне от страна на правителството на ПП ГЕРБ как се работи по програмата за намаляване административната тежест и дори отпадане на съгласувателни и регистрационни режими за общините. \nТепърва ли външното ни министерство има нужда от припомняне на \"а,б-то\" за българските общини като конституционни правомощия и инициативи за международно сътрудничество? \nТепърва ли експерти и министри трябва да си опресняват факта как българският парламент е ратифицирал още през 1995 г. Европейската харта за местно самоуправление на Съвета на Европа, чиито клаузи изрично дават право на местните общности да си сътрудничат с общности от други държави? \nТепърва ли ще се преговаря подготвеността на експерти и управленци по Закона за местно самоуправление и местна администрация? Защото именно в него са заложени и никак не са отпаднали правата и възможностите на гражданите и избраните от тях органи да решават самостоятелно всички въпроси от местно значение. Именно в този закон ясно и категорично се урежда законовият ред за сътрудничество на общините, в т. ч. и международно. И че това се решава единствено от общинските съвети. \nБългарските общини заслужават да имат полагащото им се самочувствие в този смисъл, разбира се, в същия размер си носят и отговорността за решенията и политиките си. Но няма никаква причина един външен министър да се опитва едва ли не да ревизира или да упражнява предварителен контрол върху международните контакти на една община. Не само че това е незаконно, но е и откровено лишено поне от смислено обяснение какво се опитва държавата да обезопаси с такава мярка. Апропо, сътворилите и подписали такова разпореждане, още повече когато са от Министерството на външните работи, задължително би трябвало да имат предвид, че  \nподобна претенция ще има и международен резонанс Защото това недоразумение все ще се разбере по някакъв начин от чуждестранни партньори или просто побратими от една или няколко общини в една или няколко държави. \nКакво ли се е криело зад страховете на нашето Външно, можем само да гадаем. Докато не го разберем, сме свободни да разсъждаваме. Някъде вероятно може да бъде обобщена информация с колко побратими се е обзавела през годините всяка една българска община. И не от последните 10-20, а от поне половин век насам. Защото това е традиция, регистрират се културен, спортен, бизнес обмен, пътуват деца и младежи, творци, почитат се взаимни празници. Вероятно част от държавите, от които са някои от побратимите, през годините са променяли политическа ориентация и дори са наранявали част от общите ценности. Ако някъде се появят индикации за напрежение или рискове за националната или гражданска сигурност, за това си има служби и е ясно, че те работят. Но това по никакъв начин до момента не е наранявало международни контакти или общински побратимявания, културен или друг обмен, още по-малко на местните общности. \nСпомняте ли си преди години как като истинска канонада Република Турция едностранно замрази или прекрати побратимени отношения с български общини? Направиха го писмено и с обяснения, които се разминаваха доста с реалността. Като например, че в местните управи на нарочените български общини имало участие на партия, а южната ни съседка не желаела да работи с нейните представители. Създаде се напрежение, но повече бе недоразумението. Тогава и двете държави повишиха нивото на мерките си за сигурност и намериха дискретни начини службите да проверяват кой какъв е като част от побратимените делегации, когато си гостуваха по поводи и празници. Но от това не пострадаха отношенията на общините. Впрочем как ли си представя външно министерство непрекъснатите съгласувания, ако, макар и незаконни, общините кандисат да се съобразяват с тях? И на какво ли основание външно министерство ще реши да оспори или одобри, примерно, решение на общинските съветници да издигнат паметник на достоен и с принос чуждестранен гражданин, с чието родно място са установени партньорски връзки и обмен? Ще ревизира аргументите на решението на общинския съвет ли? Ще прослушва на запис? И накрая ще отсича с финален печат: това \"да\", това \"не\". Нека не се забравя, че българските общини, съветите и общинските администрации прекрасно знаят, че носят законови отговорности, ако с действията и решенията си застрашат националната сигурност или пък рискуват дипломатически и международен конфуз. И до момента има немалко регламенти, през които това може и трябва да се проследява. Иначе не ми се мисли дали политическият кабинет на Министерството на външните работи е готов, как ще реагира на новата си мярка спрямо утвърдени международни форуми и институции между общини. Включително и такива, базирани в София. Защото едно такова е Бюрото за международни връзки на община Виена, Ойроком - ПР София. Вече повече от двадесет години въпросното дружество в рамките на Виенския холдинг поддържа международните връзки на община Виена с поредица европейски градове. В официалния сайт на бюрото пише: \"В нашето време на глобализация и съвременни комуникационни технологии регионите си сътрудничат все по-активно, а международните връзки придобиват още по-голямо значение. Поради това общинската администрация на Виена се стреми към тясно сътрудничество с градовете партньори в областите градоустройство, строителство на социални жилища, енергоснабдяване и ефективно използване на енергията, водоснабдяване, градски транспорт, образование и култура, както и при изработването на стратегии за развитието на \"интелигентния град\". Сътрудничеството трябва също така да предостави възможност на градовете, да се обединяват и заедно да защитават интересите си.\" \nСилно се надявам подобни сдружения и точки за координиране на поредица от побратимени градове да има и на други места из страната, и на други нива - на средни и малки общини. Още повече че български общини работят и по трансгранични проекти, по линия на културен обмен с балкански държави. И вероятно оттук насетне ще падне едно писане, съгласуване, обяснения и разрешения от Външно, дали и с коя побратимена общината ще може да се сближават общините и с какви точно инициативи? Или Големият брат в лицето на българския външен министър ще следи всичко директно? \nИзвън  абсурдността на тази приумица обиждането на общините е директно. Но пък си струва да се замислим и върху въпроса: Ами само общините ли ще държи изкъсо Външно на тема международни контакти? Ами държавните администрации, ами българският парламент? Ами неправителственият сектор? Или някой по презумпция е решил, че общините имат по-малко конституционни права или капацитет за носене на отговорност. Усещате ли, че работата върви към пълен абсурд? Усещате, нали? Само Големият брат не го е усетил още. Дано да го направи скоро. И да признае гафа си. Иначе ще се изложим, този път наистина пред чужденците. Или пък за пореден път.      \n \t\n", "date": "2018.05.04", "title": " Външно министерство ще следи общините като Големия брат  "}
