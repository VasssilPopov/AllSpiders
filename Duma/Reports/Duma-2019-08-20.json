{"url": "https://duma.bg/sred-parvite-sme-v-sveta-po-zamarsyavane-sas-seren-dioksid-n198083", "text": "България е единствената държава от Европейския съюз, класирана в топ 20 на най-големите замърсители със серен диоксид в света. Сърбия и Украйна са другите две страни от Европа, заели почетни позиции.  \"Горещите зони\" са проследени със сателит на НАСА и анализирани в най-новото изследване на \"Грийнпийс\". Електроцентралите и индустриите, изгарящи въглища, както и тези, зависими от петрола, са виновни за две трети от замърсяването със серен диоксид, причинено от човешката дейност. Основните източници на серен диоксид в страната ни са централите от Маришкия басейн (най-голямата ТЕЦ \"Марица изток 2\" и най-старата - ТЕЦ \"Брикел\") и ТЕЦ \"Бобов дол\".  Серният диоксид, или SO2, е един от най-опасните замърсители, тъй като е сред основните причинители на смърт и заболявания. Картата на горещите зони в света показва, че индустрията трябва възможно най-бързо да направи прехода отвъд въглищата. Година след възстановяването на дейността на електроцентралата край Варна, за която собственикът й твърди, че е минала от въглища на газ, но реално почти не работи, тя също е успяла да се нареди сред най-замърсяващите в света със серен двуокис, предаде \"Медиапул\". Точно заради системно неглижиране на нормите за серен диоксид срещу България има заведено дело в края на юли от Европейската комисия. След като страната беше осъдена през 2017 г. за високите норми на фините прахови частици, това е второто дело срещу страната пред Съда на ЕС във връзка с качеството на въздуха. България заема 19-о място в топ 20 на държавите най-големи замърсители със серен двуокис в света и е единствената членка на ЕС в класацията. Лидер в нея е Индия, следвана от Русия. Топ 3 се затваря от Китай. САЩ са на девето място, изпреварвани от Украйна и следвани от Турция.", "date": "2019.08.20", "title": "Сред първите сме в света по замърсяване със серен диоксид "}
{"url": "https://duma.bg/rosatom-uchastva-v-konkursa-za-aets-belene-n198084", "text": "Държавната корпорация за атомна енергия \"Росатом\" обяви официално, че е подала заявление за участие в конкурса за строителство на АЕЦ \"Белене\" в България. Заявлението бе прието от Националната електрическа компания на България, съобщиха от \"Росатом\". Вчера изтече крайният срок за офертите в обявения от правителството конкурс. По информация на БНР заявление е подала и Корейската хидроядрена компания. Желанието си да вземе дял от замразения ядрен проект е подадено и от Китайската държавна ядрена корпорация (CNNC), са съобщили източници на \"Медиапул\", близки до компанията. Това са и реално големите ядрени играчи, които имат технологичната и финансовата възможност да довършат проекта, който се оценява на максимум 10 млрд. евро, в които НЕК смята да участва с направените досега инвестиции в оборудване, площадка и лицензи на обща стойност около 3 млрд. лв., или 1.5 млрд. евро, което би й осигурило 15 на сто в бъдещата проектна компания за реализация на строежа. Останалите две оферти са за предоставяне на оборудване - от \"Фраматом\" и \"Дженерал електрик\". Възможно е стратегическите инвеститори да се обединят с някои от тези, които искат да предоставят оборудване, стана ясно от думите на енергийния министър Теменужка Петкова преди дни. По данни на БНР заявка за участие в процедурата с интерес към придобиване на миноритарен дял е подала и българска компания. Коя е тя, не е ясно. Пред БНТ Петкова заяви, че не очаква реакция от страна на Европейската комисия заради желанието на руската компания да строи централата. Според нея реализацията на идеята за втора атомна е гаранция за енергийната сигурност на страната. А изборът на стратегически инвеститор за АЕЦ \"Белене\" ще стане факт до една година. Петкова обяви преди ден, че държавата няма да променя условията на конкурса и няма да прави компромиси и отстъпки. Плановете са стратегическият инвеститор да бъде избран до догодина. \"Ще търсим оптимален вариант за това да бъдат допуснати максимално широк кръг потенциални и стратегически инвеститори и компании, които биха желали да придобият миноритарен дял, или такива компании, които биха желали да сключат договор за изкупуване на електрическа енергия. Процедурата е с много широки възможности за комбинации в хода на самата процедура, така че надявам се всичко да бъде наред\", каза министърът. Наскоро премиерът Бойко Борисов каза, че в региона ще възникне необходимост от производствени мощности, които да генерират чиста електроенергия на достъпни цени, отчитайки все по-амбициозните цели за намаляване нивата на вредни емисии във всички сектори на икономиката. В този смисъл АЕЦ \"Белене\" може да се превърне именно в такъв електроизточник за региона.", "date": "2019.08.20", "title": "\"Росатом\" участва в конкурса за АЕЦ \"Белене\""}
{"url": "https://duma.bg/razreshavat-samostoyatelni-praktiki-na-akusherki-i-sestri-n198085", "text": "Медицинските сестри и акушерките ще имат право на самостоятелни практики, за каквито те от години настояват. Това предвиждат промени в Закона за лечебните заведения, публикувани от Министерството на здравеопазването за обществено обсъждане.  В мотивите си от ведомството обясняват, че така за практикуващите тези професии специалисти ще се създаде възможност за самостоятелен избор на професионално развитие и този вид здравни услуги ще бъдат извадени от сивия сектор. През последните години търсенето на здравни услуги от сестри и акушерки се увеличава, отчитат от МЗ. Очакванията са по този начин да бъдат привлечени млади хора към тези професии, тъй като има драстично намаляване на кандидатите за обучение. Цели се и намаляване на личните и обществените разходи за здравни услуги.", "date": "2019.08.20", "title": "Разрешават самостоятелни практики  на акушерки и сестри"}
{"url": "https://duma.bg/i-vmro-nedovolni-ot-upravlenski-politiki-na-gerb-n198088", "text": "Към атаките на лидера на НФСБ Валери Симеонов срещу управленските политики на ГЕРБ се присъединиха от ВМРО. Зам.-председателят Искрен Веселинов също призна за слабости в управляващата коалиция, които трябва да се преодолеят. От партията на Каракачанов настояват за разговор с ГЕРБ. \"Той в управляващата коалиция най-после трябва да започне, трябва да има преглед на свършените и несвършените неща. Няма причина да си заравяме главата в земята като щрауси и да казваме, че всичко върви добре, защото управляваме ние. Има неща, които вървят на добре, има и неща, които не вървят на добре\", каза Веселинов в тв интервю.  Изявлението идва ден след предупреждението на Симеонов към ГЕРБ за разпад на управляващата коалиция през септември, ако няма промени в управленските политики в енергетиката, земеделието и туризма. ВМРО също иска среща с Бойко Борисов, на която да се разискват \"тежки въпроси\". В неделя лидерът на НФСБ посочи, че ще има \"доста сериозни промени в отношенията ни с ГЕРБ\", а от ВМРО подчертават, че не става въпрос за кадрови промени. \"От есента ще направим сериозна заявка за разговор по политики с ГЕРБ. Няма да искаме нови позиции, нито бихме могли да се разграничим от управление, в което участваме. Негативните страни на управлението трябва да бъдат изговорени и преодолени\", обясни Веселинов. ВМРО са съгласни с критиките на Симеонов за финансирането с държавни средства на ТЕЦ \"Варна\" на Ахмед Доган. Веселинов обяви, че за предстоящите местни избори структурите на ВМРО ще могат да се коалират \"при взаимно желание\" с тези на \"Атака\", въпреки че партията на Волен Сидеров бе отлъчена от коалиция \"Обединени патриоти\".", "date": "2019.08.20", "title": "И ВМРО недоволни от управленски политики на ГЕРБ"}
{"url": "https://duma.bg/kaloyan-metodiev-oglavi-kabineta-na-prezidenta-rumen-radev-n198087", "text": "Политологът Калоян Методиев е новият началник на кабинета на президента Румен Радев, съобщиха вчера от прессекретариата на държавния глава. Той е член на Стратегическия съвет към президента. Методиев поема поста на Иво Христов, който стана евродепутат. Със същия указ държавният глава назначи Методиев за председател на Стратегическия съвет.  Калоян Методиев е роден през 1976 г. в София. През 2001 г. се дипломира като магистър по политология в СУ \"Св. Климент Охридски\", специализира Външна политика и Национална сигурност. Той е доктор по политология, автор е на монографиите \"Поколения и възраст в политиката. Българският преход\" и \"Западните Балкани и България (политика, дипломация, сигурност)\" и на стотици статии и интервюта на политическа и социална тематика. Има научни публикации на английски, сръбски, хърватски и албански език. Методиев е хоноруван преподавател в катедра \"Политология\" на СУ, а като асистент в ЮЗУ \"Неофит Рилски\" е водил курсове по Политически маркетинг, Институции на съвременната държава, Политически партии, Имиграционни политики, Съвременна политическа история на Балканите. Методиев е политолог и главен анализатор на Института за стратегии и анализи. ", "date": "2019.08.20", "title": "Калоян Методиев оглави кабинета   на президента Румен Радев"}
{"url": "https://duma.bg/sofiya-praska-novi-milioni-za-boklutsite-n198092", "text": "Столичната община продължава да харчи милиони левове за боклука на София. Точно в края на мандата на настоящото ръководство, през юли, бе обявена обществена поръчка за 436 млн. лв. за събиране на сметта на града през следващите няколко години. Преди ден общината пусна два нови конкурса, като този път търси кой да извози и приеме остатъка от преработения боклук в завода край с. Яна. Победителят ще трябва да транспортира смет от площадката \"Хан Богров\" в с. Горни Богров, от Инсталацията за биологично третиране и площадката \"Садината\", както и от Завода за механично-биологично третиране на отпадъци. Освен хартия, черни и цветни метали, пластмаса и каучук, дървесни пелети, компост и други материали за рециклиране трябва да бъде извозен и горимият отпадък - RDF. Планира се той да е по 180 000 тона годишно. За тази цел общината ще даде 14 млн. лв. без ДДС за период от 4 години. Други 36,5 млн. лв. без ДДС ще бъдат предоставени на предприятията, които ще приемат и оползотворят RDF горивото в рамките на следващите три години. Ако се наложи, договорът с фирмите може да бъде удължен за още две години срещу 14 млн. лв. без ДДС. Откакто работи заводът за отпадъци, RDF се гори в циментови заводи. Заради отклонения в качествените му показатели обаче някои от тях отказват да го приемат.  Столичната община планира да построи инсталация за оползотворяване на горимия отпадък на територията на \"ТЕЦ-София\" почти в центъра на града. Съоръжението ще струва 157 млн. евро без ДДС, от които 67 млн. евро са заем на общината. Кредитът ще трябва да бъде връщан от \"Топлофикация\". Наскоро столичните социалисти заявиха съмнението си за проблеми с процедурата по финансирането на строителството на инсталацията.  Вчера Столичната община обяви, че търси и кой да почиства през зимата пътя между Самоков и София и Южната дъга от Околовръстния път. За тази дейност са предвидени близо 10 млн. лв. ", "date": "2019.08.20", "title": "София пръска нови   милиони за боклуците"}
{"url": "https://duma.bg/blizo-39-ot-balgarite-sa-zaplasheni-ot-bednost-n198091", "text": "38,9% от българите са заплашени от бедност и социално изключване към 2017 г. По този показател страната е на първо място в Европа. Това показват данни, представени от \"Евронюз\". Според изследване на Световната банка през 1990 г. броят на хората в крайна бедност възлиза на 1,9 милиарда, или 36% от населението на света. До 2018 г. се изчислява, че той е спаднал до 650 милиона, или 8,6% от световното население.  В крайна бедност в световен мащаб живеят хората, чиито доходи са под 1,90 долара на ден. По тази мярка Европа едва се регистрира в скалата. Доходите са по-високи, но и разходите за живот са повече, сочи проучването. В повечето страни от ЕС линията на бедността е определена на 5,50 долара на ден. Като се вземат предвид и материалните и социалните лишения, данните от Евростат от 2017 г. предполагат, че 22,4% от хората в целия Европейски съюз, или 113 милиона души, са изложени на риск от бедност или социално изключване.", "date": "2019.08.20", "title": "Близо 39% от българите са заплашени от бедност "}
{"url": "https://duma.bg/v-sliven-izlyazoha-na-protest-zaradi-ubiystvoto-na-7-godishnoto-dete-n198086", "text": "Граждани излязоха вчера на протест в Сливен в подкрепа на родителите на 7-годишната Кристин Георгиева, убита зверски от 21-годишния Мартин Трифонов. Протестиращите и родителите на детето настояват за налагане на най-тежкото наказание на убиеца - доживотна присъда. Вчера в Сливен бе обявен ден на траур. Убийството бе извършено в четвъртък в сливенското село Сотиря. Той е настанен в болница в Сливен под засилена охрана, след като бе прострелян от полицията при оказване на съпротива при задържането му след няколкочасово преследване.  Междувременно вчера Окръжният съд в Сливен реши Трифонов да остане за постоянно в ареста. Той е обвинен в блудство, изнасилване и убийство. Според държавното обвинение смъртта на Кристин е причинена с особена жестокост. Трифонов има стара условна присъда от 8 месеца с 2-годишен изпитателен срок за друго блудство и опит за изнасилване.", "date": "2019.08.20", "title": "В Сливен излязоха на протест заради   убийството на 7-годишното дете"}
{"url": "https://duma.bg/vidinskata-bolnitsa-trayno-se-razpada-n198090", "text": "Видинската болница продължава своята агония, след като напуснаха и невролозите й след едномесечно предизвестие заради ниските заплати. След около месец болницата ще остане и без медицински сестри, които също са заявили желание да хвърлят оставки в края на септември. Заплатата на лекар - началник на отделение, е 1280 лв., а на сестрите - 580 лв. Директорът на лечебното заведение е обявил, че няма да има увеличение на заплатите. Най-близкото неврологично отделение е на 100 км. Това е поредната криза във видинската болница, която уж беше спасена, след като през юли здравният министър Кирил Ананиев обяви, че няма да затвори нито една от трите болници в Северозападна България. Отделно общината обеща да подпомогне финансово лечебното заведение. \"В момента има двама лекари. Единият работи нощна, а другият дневна смяна. Те обаче не са специалисти. Тоест могат да лекуват, но не и да изписват пациенти. Ако ги изпишем, лечението им ще остане за сметка на болницата и НЗОК няма да го плати\", обясни старшата сестра на отделението Даниела Милова. Тя допълни, че в това отделение се приемат хора с инсулт, за които транспортът до другата най-близка болница може да е фатален. Най-близкото неврологично отделение е на 100 км. Напускането на кадри поставя пред сериозно изпитание бъдещото функциониране на болницата въпреки обещанието на здравния министър от юли, че няма да затвори нито една от трите болници в Северозападна България, и решението на общината да подпомогне финансово лечебното заведение. Заради недостига на кадри Министерството на здравеопазването е изпратило писмо до директори на други болници, с което иска съдействие за командироване на медицински специалисти в болницата във Видин след 28 септември. В гилдията обаче са скептични, че тази мярка ще доведе до резултат, тъй като повечето болници изпитват кадрови трудности и едва ли биха се лишили от специалисти, които пък не могат да бъдат командировани без тяхното съгласие. Местният общински съвет гласува през юли създаването на специален фонд, от който да се дофинансират заплатите на медицинските специалисти. За целта беше решено да се заделят 250 хил. лева годишно. За да влезе в сила решението обаче, е нужна промяна в общинска наредба, което може да го забави.", "date": "2019.08.20", "title": "Видинската болница трайно се разпада"}
{"url": "https://duma.bg/bsp-obyavi-kandidat-kmetovete-si-za-aytos-i-bratya-daskalovi-n198089", "text": "БСП в Айтос номинира за кмет на общината Пламен Чолаков. Той е бивш полицай и през 2015 г. напуска системата на МВР. Чолаков е завършил висшето военно училище \"Васил Левски\" във Велико Търново, а след това и социология в СУ \"Св. Климент Охридски\". Тази година е председател на Ротари клуб в Айтос. Социалистите подредиха и листата си за общински съветници. Водач е общинският лидер на БСП Милена Куртова-Радева. След нея се нарежда Пламен Чолаков. Трети е Атанас Маринов, четвърти - икономистът Руси Русев, а пета - д-р Силвия Маринова.   Кандидат-кметът на БСП в Братя Даскалови е председателят на партията в общината Веселин Калчев. Той е и водач на листата с общински съветници. Делегатите на общинската конференция на левицата в Братя Даскалови издигнаха и кандидати за кметове на селата Оризово - Таньо Тотев, на Черна гора - Иван Стоянов, на Гранит - Койчо Георгиев, на Плодовитово - досегашния кмет Димитър Димитров и на Караново - Мара Димитрова.", "date": "2019.08.20", "title": "БСП обяви кандидат-кметовете си за Айтос и Братя Даскалови"}
{"url": "https://duma.bg/pustinya-bez-oazisi-n198093", "text": "Пак поведохме черната статистика - от 113 милиона в ЕС, изложени на риск от бедност или социално изключване, ние, българите, сме с най-висок процент - близо 39. Вече и с просто око се вижда как крайната бедност у нас захапва зверски не стотици, а милиони хора. Оглозгва по пътя си не само съдбите на тези милиони, но и икономика, и социални трансфери, и пенсии, и заплати. Всичко. Всичко, което трябва да крепи нещастния ни животец. Но ние отдавна сме пуснали вълка в кошарата да брани стадото. Резултатът е известен. Вълкът обаче не е сам, той се възпроизвежда с бързината, с която българинът обеднява. И все си стои в кошарата. Или по-скоро ние го вкарваме в нея. Иначе щяха ли поредните проучвания на социолози да сочат, че близо 22 на сто от гласовете, ако изборите бяха днес, ще са за ГЕРБ, а 16 за БСП. На този фон да се разсъждава за заетост, връзване на двата края, социално подпомагане, стопяване на неравенствата и т.н. си е чист мазохизъм.  Светът може и да е станал по-богат, отколкото е бил преди, но България не е като света. Нищо, че Борисов ни се хвали ката ден, че сме цъфнали и вързали. \"Върховете\" на държавата се опитват да ни внушават: българите не са бедни, доходите са по-високи от когато и да било. За разходите никой не споменава, ако не се брои официалната статистика, която от време на време отронва истината - разходите водят над доходите. Със сегашните управляващи гоним Субсахарска Африка.   И какво от това, че излиза поредната убийствена за нас статистика? Нещо да се е променило? Няма и да се промени, поне докато водещи по върховете са корупцията, алчността, невежеството, цинизмът и непоносимостта към собствения народ. Из пустинята на бедността оазиси не се виждат.  Както написа една адвокатка във фейсбук: нима сме последните българи? Оскотяващи, напускащи на тълпи родината си в търсене на нормален живот? Мислещи само как да се нахранят и да си платят сметките? Ами да, това сме!     ", "date": "2019.08.20", "title": "Пустиня без оазиси"}
{"url": "https://duma.bg/sled-izbivaneto-na-prasetata-babh-pusnala-porachki-za-zagrobvaneto-im-n198082", "text": "Българската агенция по безопасност на храните е обявила няколко експресни обществени поръчки за покриване на разходи по загробване на умъртвени заради чумата по свинете животни. Поръчките са за милиони левове, повечето са от началото на август и с мотива за форсмажорност на ситуацията те са преминали с пряко договаряне, съобщава в. \"Сега\". Поръчките са дадени на големите свинекомплекси. Изданието посочва, че те са бързи, но в същото време са обявени доста след като е започнало и даже приключило умъртвяването на животни в съответните райони на страната. Четирите поръчки са за областите Русе, Велико Търново и Силистра и са общо за 5,1 млн. лв. По тях са предвидени отделно пари за дезинфекция на стопанствата извън свинекомплексите, като тя е възложена на една и съща фирма - \"Биоконтрол Корпорация\", и е на стойност 1,3 млн. лв. без ДДС. През първата седмица на август агенцията е пуснала поръчка и за доставка и монтаж на техника за изследване на проби. Тя е за 450 хил. лв. Компанията, която я спечели, ще трябва да обучава и екипа на агенцията как да работи с техниката в разгара на заразата. Междувременно вчера служители на БАБХ в Благоевград започнаха дезинфекция в кочините и задните дворове на стопаните от гр. Кресна, отглеждащи свине. Миналия понеделник в р. Струма в Кресна бе открито мъртво прасе, три дни по-късно пробата се оказа положителна за африканска чума. В събота и неделя хората си изклаха прасетата, къде със страх, къде със сълзи на очите, работата е свършена на 90 процента, оказаха се към 160, каза пред БГНЕС кметът на Кресна Николай Георгиев. Според него все още няма ясни доказателства, че в Кресна има огнище на африканска чума, а прасето е подхвърлено, смятат в градчето.", "date": "2019.08.20", "title": "След избиването на прасетата  БАБХ пуснала поръчки за загробването им"}
{"url": "https://duma.bg/infantilizam-n198080", "text": "\"Силно се надявам, че това не е било сериозно.\" Така реагира датският министър-председател Мете Фредериксен, след като бе помолена да коментира думите на американския президент Доналд Тръмп, че САЩ обмислят идеята да купят остров Гренландия от Дания. Наследниците на викингите отхвърлиха категорично тази \"оферта\". Надеждите на Фредериксен обаче се оказаха напразни. Три дни след подмятането на Тръмп икономическият му съветник Лари Къдлоу потвърди, че идеята витае по коридорите на Белия дом, но не била \"номер 1\" в списъка от приоритети на администрацията. Последното, разбира се, е успокоително за датчаните. Тях ще ги изядат за десерт към вечерята, а не за закуска. Единственото, което обяснява поведението и логиката на американците, е, че те май свикнаха да купуват всичко - съвести, правителства, медии, цели страни са превърнати в държави инструменти.  Светът, в който президентът на единствената свръхсила, на сочения за стожер на демокрацията хегемон може да прави такива нагли заявления, е много опасен свят. При това тук не става дума за империалистически заплахи, по почина на XIX век, а за нещо като игра на разглезено дете. Видяло нещо интересно като Гренландия, чуло, че там има полезни изкопаеми, американска база и почти няма хора, и айде... \"Искам го, искам го, бе, мамоо\".  Ако всичко опираше само до подронването на авторитета на САЩ, нямаше да бъде толкова зловещо. Но ние виждаме същия инфантилизъм и в поведението на редица британски политици в ситуацията с Брекзит, исканията за репарации към Германия от страна на Полша и Гърция.  Инфантилността става норма в държавните и международните отношения. Това е от политическа глезотия, породено от усещането за всесилност. Въпрос на време е играчката да се превърне в плачка.", "date": "2019.08.20", "title": "Инфантилизъм"}
{"url": "https://duma.bg/milioni-se-leyat-n198081", "text": "Милиони левове се наливат за боклука на София. И скоро няма да секнат. Няма друга дейност, която да гълта толкова много обществени пари в столицата. Неслучайно за присвояването им ламтежът не стихва. Очаква се тези дни да стане ясно кой ще прибере над 430 млн. лева за събирането на сметта от улиците. Други милиони обаче предстоят да се раздадат, за да се извозва остатъкът от вече преработената смет. Защото мистичното RDF-гориво, което сега се праща на циментовите заводи, проявили милост да го приемат, все още търси своя дом. Инсталацията, която ще го гори, също е спорна - планирана е в центъра на града, строежът й изисква поредните нови милиони евро, а и буди съмнения за замърсяване на въздуха.  Боклукът все не свършва, а парите никога не стигат. Направиха се депа, инсталации, завод, рязаха се лентички, правеха се дружески посещения в чужбина за попиване на външния опит... И накрая пак сме в началното положение. Кофите са все така пълни, а боклукът продължава да се разкарва напред-назад из страната. Мислехме, че времето на балите е минало, че кризи повече няма да има, че модерната преработка и оползотворяване ще намалят разходите в системата. Нищо подобно обаче не се случва. Всяка година средствата, които отделя София за сметопочистване и извозване, се увеличават, а част от тях изобщо не отиват за чистотата.  Вероятно нейде има загадъчни субекти, които се възползват от безредието в столичния боклук и от липсата на планиране. Черпят с пълни шепи заради бъркотията и разчитат на поредните обществени поръчки, които са напълно легалният начин да се раздават обществени средства за неясно какви каузи. Щом на светло се жонглира с толкова много пари, какво ли става на задкулисния пазар?", "date": "2019.08.20", "title": "Милиони се леят"}
{"url": "https://duma.bg/solarnite-patishta-se-provaliha-n198071", "text": "Три години след началото на експеримента по превръщането на някои междуселски пътища във Франция в електроцентрали със соларни панели инициаторите от компанията \"Колас\" признаха, че той се е провалил. Това съобщи сайтът lifestyle.bg, като се позова на чужди медии.  Основният проблем се е оказала тежестта на често преминаващите трактори, които са вредили на настилката от фотоволтаици дори повече от тировете. Жителите на близките до тези участъци от шосетата села пък се оплакали от необичайно високия шум, който издавали гумите на автомобилите. Не помогнало и намаляването на скоростта до 70 км/ч. Най-неприятното за проекта обаче било обстоятелството, че панелите, монтирани хоризонтално, не могат да улавят ефективно слънчевите лъчи, защото за целта трябвало да бъдат разположени под ъгъл, но тогава самата идея за шосе електростанция се обезсмисля. Преминаването на автомобилите също ограничавало допълнително ефективността на соларния път. Например за един от монтираните във френската провинция пътища се очаквало да генерира 800 киловатчаса на ден, но се оказало, че генерацията е едва 409 кВтч на ден.  От компанията \"Колас\" са признали, че засега соларните пътища остават просто добра идея, която за момента не може да се реализира ефективно на практика. През 2016 г. на някои от пътищата в Нормандия, Франция, са били инсталирани 2800 фотоволтаични панели, за да се провери дали шосетата могат да се превърнат в източник на възобновяема енергия.", "date": "2019.08.20", "title": "Соларните пътища се провалиха"}
{"url": "https://duma.bg/lyatoto-e-muzika-kray-baseyna-n198072", "text": "\"Summer Is Music\" (Лятото е музика) се случва за четвърта поредна година край басейна на \"Топ сикрет\". Тази година в програмата са три вълнуващи музикални приключения с латино джаз, боса нова и фънк. Водачи в тях са както утвърдени имена от родната сцена, така и по-млади музиканти, всички те - талантливи, очарователни, с живот, отдаден на хубавата музика. Концертът през август (на 21-ви) ще ни понесе в енергията и вихъра на фънка. На сцената ще бъде представен албумът на Trombobby x C-MO - \"The Year Without a Summer\". Trombobby (Божидар Василев) и C-MO (Симеон Желязков) създават своето първо съвместно EP от 7 композиции, вдъхновени от преживяванията на съвременния човек в градска среда и размишленията на музикантите върху всекидневни и глобални теми. В концерта в сряда участват Симеон Желязков (вокал), Trombboby (тромбон), Петър Йотов (китара), Евден Димитров (бас китара) и Радо Казасов (барабани). ", "date": "2019.08.20", "title": "\"Лятото е музика\" край басейна"}
{"url": "https://duma.bg/evropeyski-dni-na-nasledstvoto-n198076", "text": "Европейските дни на наследството през 2019 г. ще бъдат отбелязани с над 300 събития на територията на цялата страна през септември. Над 500 000 души се очаква да се включат в инициативите според получената до момента информация от общинските администрации, научи ДУМА от Министерството на културата.  Различни прояви са организирани от общини във всички области на България - фестивали, празници на градовете, обществени дискусии, кръгли маси, концерти, изложби, поетични конкурси, театрални постановки на открито, образователни игри за деца и др. Десетки музеи, културни и природни обекти ще осигурят свободен вход за посетителите си в определени дни на идния месец.  Календарът на празничната програма е изготвен от Министерството на културата като национален координатор по провеждане на Европейските дни на наследството у нас, съвместно с общинските администрации, които от години активно съдействат за популяризирането на богатото историческо и културно наследство на регионите и страната. Всяка година през септември 50-те държави, подписали Европейската културна конвенция, участват в Европейските дни на наследството - съвместна инициатива на Съвета на Европа и Европейската комисия. В нея се включват повече от 20 милиона европейски граждани, което прави дните най-голямото и най-споделено културно събитие не само в Европа, но и в света.  В продължение на повече от 25 години Европейските дни на наследството събират хора от всички обществени сфери като голямо семейство с една идея: да опознаят и да ценят наследството си, да почувстват създадените благодарение на него връзки между европейските народи.  Тази година ЕДН извеждат на преден план развлекателния аспект на културното наследство. Затова и общоевропейските чествания през 2019 г. ще бъдат обединени в темата \"Изкуства и развлечение\". От уличното шоу до концертната зала, от традиционните театър и музей до модерното кино и цифровото изкуство европейското наследство ще бъде показано на местни, национални и международни сцени за посетители и гости от всички възрасти.", "date": "2019.08.20", "title": "Европейски дни на наследството"}
{"url": "https://duma.bg/hilok-karnaval-sabira-fenove-v-plovdiv-n198074", "text": "Нетипичен е думата, с която най-кратко може да се определи събитието, което на 24 и 25 август ще очаква своите \"нетипични\" фенове в Пловдив. Става въпрос за фестивал с още по-нетипичното име \"Хилок карнавал\" и не по-малко нетипично мото - \"Този фест не си го слушал!\". Идеята за тази бликаща от нетипичност проява е на лейбъла \"Horz\", зад който стоят няколко млади музиканти от Сърбия, България и Италия. Идеята им е в последния уикенд на най-горещия месец да задържат лятото с пауър джаз, ембиънт рок и импровизационни концерти на \"неочаквани\" места в Града под тепетата, превръщайки го в още по-шарена и неповторима Европейска столица на културата. Братската могила, Хаджи Хасан махала, битакът на Руския пазар и Централната жп гара ще станат фестивални сцени на музика, която тотално ще преобрази усещанията за време, пространство и айляк, смятат организаторите. По думите им музиката на \"Хилок карнавал\" я няма в обичайните стрийминг платформи и плейлисти. Не само защото в събота, 24 август, шестимата балкански \"космонавти\" от Спейс трио и \"ЛавлиДаниДима\" ще свирят извънземно на Братската могила, а \"Хаджиоркестър\" ще върти стари градски номера напук на диригента - в Хаджи Хасан махала. И не само защото в неделя, 25 август, горещият сръбски пауър джаз на \"Драгънс фюъл\" ще се лее с големия черпак на битака на Руския пазар, а бързият влак за Марс ще се движи като за последно на Централната жп гара, надувайки ембиънт-рок свирката на \"Земляни\". Спейс трио свири напълно импровизационна музика. Без уговорки, без рифове, без ноти, без план, абсолютно всичко се създава на момента. Първият албум е издаден в Португалия от лейбъла \"Creative Sources\". \"ЛавлиДаниДима\" също е трио, но от Нови Сад, подчинено на правилото да не свири писана музика. \"Хаджиоркестър\" интерпретира стари градски песни, следвайки символно дирижиране. Диригентът е в основната роля на аранжор и композитор, като всичко се случва и създава на момента. \"Драгънс фюъл\" свири пънк-джаз, пауър-джаз, трайбъл. Музиката й може да бъде наречена по много начини, но най-важното е, че тя става за танцуване. \"Земляни\" e атмосферик-рок \"чедото\" на \"Horz\", което със сигурност ще спечели много неочаквани фенове. \"Кервиз\" е пловдивска банда, сформирана специално за \"Хилок карнавал\". Историята на \"Horz\": През 2015 г., докато учат в престижната Prins Claus Conservatorium в Грьонинген, няколко млади музиканти от Сърбия, България и Италия се обединяват около търсенията и идеите си за творческа свобода. Те създават в Нови Сад независим лейбъл със собствено студио. През май 2018 г. пускат първия си проект, водени от желанието да променят средата в собствените си страни. Година по-късно идва замисълът за \"Хилок карнавал\". След натрупването на сериозен каталог от албуми на разнообразни като музика проекти, източноевропейското обединение с име на славянски бог минава на следващото ниво - концептуални живи концерти, завладяващи света. Около \"Horz\" има още забавни и не по-малко любопитни подробности. Контрабасът на Васил Хаджигрудев е произведен през 1908 г. Китаристът Алберто Миорин e побеждавал в онлайн китарна схватка самия Марк Нопфлър. Лав Ковач, синът на сръбската легенда Борис Ковач, е създателят и на панонските трайбъл ритми на \"Драгънс фюъл\". От \"Horz\" издават с усмивка, че сред тях има повече производители на домашна ракия, отколкото китаристи. От друга страна, много групи имат китарни дуели, но много малко могат да си позволят бас-китарни дуели, и \"Земляни\" е една от тях. Малко известно е и, че студиото на \"Horz\", където е записан всеки от албумите - Kachara, в село Буковац до Нови сад, е преустроена винарска изба. Постройката е на над 150 години, известна е и като партизанско скривалище. Педжа (Предраг Окилйевич) e наричан Кларк Кент от колегите си, тъй като през деня е културен адвокат в костюм, а вечер избухва със своя тенор саксофон. Другата му \"свръхсила\" е да свири в тон с Воя (Войслав Савков), другият саксофонист на \"Драгънс фюъл\".", "date": "2019.08.20", "title": "\"Хилок карнавал\" събира фенове в Пловдив  "}
{"url": "https://duma.bg/poetat-mincho-minchev-s-visoko-otlichie-n198075", "text": "Жури в състав Боян Ангелов - председател на СБП, поетът Матей Шопкин и публицистът Георги Й. Георгиев - членове на съюза, определи за носител на специалната награда за цялостно творчество на епически произведения \"Шипка 2019\" поета Минчо Минчев. На тържество в НЧ \"Светлина 1861\" - гр. Шипка, в присъствието на почитатели и гости Боян Ангелов връчи наградата - плакет \"Севт Трети\" и парична премия, след рецитал на Минчо Минчев.  Това е петото издание на ежегодния конкурс. Тържеството бе ръководено от Гина Хаджиева, тя поднесе встъпително слово. Кметът Василка Панайотова връчи на гостите Боян Ангелов и Минчо Минчев грамоти за участието им в августовските Богородични празници на града.", "date": "2019.08.20", "title": "Поетът Минчо Минчев с високо отличие"}
{"url": "https://duma.bg/dzhordzh-kluni-stava-sirenar-n198070", "text": "Холивудският любимец на женската част от публиката Джордж Клуни ще се отдаде на продажбата на любимото си италианско сирене в САЩ, съобщи БГНЕС. Актьорът се вманиачил по сиренето Пекорино де Парду, докато би на почивка на езерото Комо. Опитаният от него деликатес бил приготвен от фермер на име Пепино и поднесен на Клуни по време на закуска.  58-годишният актьор вече е изпратил 32 кг от твърдото, солено, сирене от овче мляко обратно в Лос Анджелис, като възнамерява да раздаде за проба на своите приятели и потенциални клиенти, пише \"Дейли Стар\", цитиран от БГНЕС.   Клуни вече има опит в търговията на дребно, след като през 2017 г. се опита да пласира на пазара марка текила.  Ако актьорът реши да реализира сиренето на Пепино в САЩ, коментират медии, това ще преобрази живота на фермера и неговото семейство, които в момента продават по-голямата част от продукцията си от малък микробус, паркиран близо до имението на Клуни край езерото Комо.", "date": "2019.08.20", "title": "Джордж Клуни става сиренар"}
{"url": "https://duma.bg/kartini-varhu-voda-v-dvoretsa-v-balchik-n198073", "text": "Август е наситен месец в културния календар на комплекс \"Двореца\" в Балчик. До 23-ти в Учебния център по изкуствата там може да се види изложбата \"Картини върху вода\" на Антоанета Бебенова, съобщи БНР. Техниката се нарича ебру. Прехвърлянето на изображението става върху хартия, плат или друга основа. Самото пренасяне на образа съдържа изненада и за автора на водната картина, тъй като той не може да предвиди как точно ще изглежда тя. Когато е сама, Антоанета предпочита абстрактните форми, а когато е пред публика избира елементи от природата. \"Водата при ебру се сгъстява предварително с натурални вещества и след това върху нея се напръсква с четки боята. Оригиналните четки, традиционните четки при ебру, се правят от дръжка от роза и конски косми\", пояснява художничката. След като водата е напръскана с боята, се извайват желаните форми. При отпечатването боята се захваща за листа хартия. Според Галя Георгиева, организатор \"Културна дейност\" в \"Двореца\", посетителите са очаровани от тази малко позната техника и с удоволствие се записват в работните ателиета.", "date": "2019.08.20", "title": "Картини върху вода в \"Двореца\" в Балчик"}
{"url": "https://duma.bg/datata-n198077", "text": "917 - ЦАР СИМЕОН РАЗБИВА ВИЗАНТИЙЦИТЕ ПРИ Р. АХЕЛОЙ. След тази битка българската държава добива пълно военнополитическо надмощие в Югоизточна Европа, а Симеон приема титлата \"цар на българи и гърци\". За първи път в българската история по инициатива на царя се отслужва водосвет на българските бойни знамена. 1847 - РАЖДА СЕ БОЛЕСЛАВ ПРУС, ПОЛСКИ ПИСАТЕЛ (УМИРА 1912 Г.). Рожденото му име е Александер Гловацки. Автор на много фейлетони и хроники за печата (над 1000). Създава нов тип социално-психологически роман - \"Кукла\", панорама на живота във Варшава през 1878-1879 г. и същевременно история на три поколения полски идеалисти. По романа е направен едноименният филм \"Кукла\" на режисьора Войцех Ежи Хас. Сред известните му произведения са \"Еманципантки\", \"Фараон\" и др. 1915 - УМИРА ПОЛ ЕРЛИХ, НЕМСКИ ХИМИК И ЛЕКАР (Р. 1854 Г.). Известен е с изследователската си работа. Основател на химиотерапията. Първи развива медикаментозното лечение срещу сифилис. Участник в създаването на серум срещу болестта дифтерия. Заедно с Иля Мечников през 1908 г. получава Нобелова награда за създаването на имунологията. 1935 - ГЕОРГИ ДИМИТРОВ Е ИЗБРАН ЗА ГЕНЕРАЛЕН СЕКРЕТАР НА КОМИНТЕРНА. Комунистическият интернационал е създаден на 4 март 1919 г. в Москва. По време на седмия конгрес, състоял се в съветската столица от 25 юли до 25 август 1935 г., придобилият международна известност по време на Лайпцигския процес българин Георги Димитров е избран за генерален секретар. Неговият доклад \"Настъплението на фашизма и задачите на Комунистическия интернационал в борбата за единството на работническата класа\" заема централно място на конгреса. Димитров негласно отрича вдъхновеното от Сталин противопоставяне на комунистите с останалите политически течения и се обявява за единен фронт срещу настъпващия фашизъм. 1944 - РАЖДА СЕ РАДЖИВ ГАНДИ, ИНДИЙСКИ ПОЛИТИК (УМИРА 1991 Г.). Син на Индира Ганди и внук на Джавахарлал Неру. След убийството на Индира Ганди през 1984 г. е избран за председател на Индийския национален конгрес (ИНК), оглавява правителството (1984-1989) и едновременно е министър на външните работи до 1988 г. След падането от власт на ИНК става лидер на опозицията. Убит е по време на предизборна кампания от тамилска терористка камикадзе. 1976 - УМИРА МИТА СТОЙЧЕВА, НАРОДНА ПЕВИЦА (Р. 1909 Г.). От малка получава признанието на хората. През 1954 г. образува певческа група заедно с други известни изпълнители, сред които Радка Кушлева, Борис Машалов и др., с цел популяризиране на народната песен. С тази група изнася над 5000 концерта в България и зад граница. Това са първите изпълнители, посланици на българската народна песен в чужбина.", "date": "2019.08.20", "title": "Датата"}
{"url": "https://duma.bg/rodna-stryaha-minalo-bez-badeshte-n198078", "text": "Стърчащи железа, недовършени покрив и стени, строителни отпадъци, гъсти храсталаци посрещат всеки ден живеещите между кварталите \"Манастирски ливади\", \"Борово\" и \"Гоце Делчев\" в столицата. Точно на ъгъла на бул. \"България\" и ул. \"Тодор Каблешков\" повече от 30 години стои недостроена претенциозна сграда, въплътила големите амбиции на едно друго време, но не успяла да се превърне в емблематична за епохата си. Малцина от жителите на района знаят, че рушащата се постройка е трябвало да стане Дом на българите в чужбина, наречен \"Родна стряха\". Три десетилетия не му стигнаха да се превърне в бяла спретната къщурка. След години на забрава, прекъсвана за кратко от някой скандал, бъдещето на строежа днес е малко по-ясно. И то не е светло. Преди четири месеца Столичната община поиска терена и недовършения обект в него от собственика му - фонд \"13 века България\". Столичният общински съвет подкрепи доклада на кмета Йорданка Фандъкова и така имотът ще бъде придобит безвъзмездно веднага след съгласието и на Министерския съвет. Намеренията на кметството са сегашната постройка да се разруши, а на мястото й да се построят училище и детска градина, каквито в района няма. Поне такава заявка даде зам.-кметът Тодор Чобанов. на емигрантите няма нищо общо с романтичното му начало. То е поставено през 1981 г., когато тогавашната власт решава по повод на 1300-годишнината на българската държава да издигне помпозна сграда за българите, живеещи зад граница. Всъщност идеята е с още по-ранна дата - от 1979 г., и е на българската общност в Австрия. По това време на емигрантите не им е разрешено да отсядат в частни домове. Идеята е сградата да се издигне със средства, дарени от сънародниците ни в чужбина. В дипломатическите ни мисии започват да се дават дарителски свидетелства срещу 20 долара.  За бъдещия дом е избрано място в края на София, с гледка към Витоша. Теренът обхваща 6800 кв. метра. Сградата е по проект на небезизвестния архитект Богдан Томалевски и е с доста сложна конструктивна схема. Това е другата причина след финансовата, която се изтъква за крайния неуспех на плана - за една плоча са се използвали огромни количества арматура и бетон. Домът е трябвало да бъде на 5 етажа с обща застроена площ от близо 10 000 кв. метра. В сутерена са планирани паркинг, технически помещения и кинозала, на партера - общи помещения и фоайета, на първия етаж - конферентни зали, а на следващите три - съответно ресторант, хотелски стаи и технически помещения. Сутеренният етаж трябвало да бъде заобиколен от галерия, осветяваща помещенията по естествен начин. Всеки горен етаж е бил издаден над долния. На такъв принцип са били направени сградата на Профсъюзите, Външното министерство, Националният исторически музей.  Първата копка е направена през 1985 г., когато обектът е под контрола на Комитета по култура. Строежът на практика започва със средства, предоставени от Държавно-обществената организация, по-късно преобразувана във фонд \"13 века България\". Колко точно пари са събрали емигрантите, не е ясно. Споменават се суми в порядъка на 850 000 долара, но според данни на зам.-кмета по култура и образование на София Тодор Чобанов дарения са били не повече от 150 000 долара. През 90-те години става ясно, че  Те обаче се оказват твърде малко, за да се завърши тя.  Проучвания на Мария Билга - доктор по история и изследовател на българските институции за работа с българите в чужбина, обаче показват малко по-различни числа. Според нея до втората половина на 1986 г. за строежа са постъпили 700 000 лева. По-голямата част от постъпленията идват в периода 1982-1987 г., като всички дарения са насочвани към фонда \"13 века България\" по специалната сметка \"Строителство на дом \"Родна стряха\".  \"Предлага се Славянският комитет да се ангажира да издирва българи, търговци и бизнесмени за даряване на средства и ако те постъпват във фонда, голяма част от печалбата да бъде за строителство на дома\", разказа за ДУМА Мария Билга. Проучванията й показват още, че бъдещата сграда трябва да се използва както за административни помещения на Комитета за българите в чужбина, така и като база за културно и стопанско обслужване на гостуващите в страната българи. Както е известно, дотам не се стига. През 1990 г. при изграден пети етаж строителните работи спират. Недовършени остават последната плоча и главните греди и така домът се превръща просто в един обгърнат от гъсто стоманено скеле бетонов скелет. Главният изпълнител на проекта използва липсата на контрол и решава официално и едностранно да прекрати работата на обекта през март 1992 г.  През следващите три десетилетия  на строежа. В първите години на демокрация е създаден Инициативен комитет за спасяването на дом \"Родна стряха\" с учредители д-р Иван Антонов от Мюнхен, Атанас Фотев от Торонто и Красимир Пашов, експерт от Комитета за българите в чужбина. Те планират дарения и инвестиции отвън.  През 2008 г. пък правителството решава да предостави имота безвъзмездно на фонд \"13 века България\" като опит да спаси сградата, която още тогава Столичната община планира да бутне като опасна. От своя страна фондът иска по-висока субсидия от 350 000 лв. за 2009 г. с мотива, че част от парите ще отидат за дострояване на дома. През следващите години нищо такова не се случва. През 2016 г. от \"13 века България\" отчитат, че строежът се нуждае от осъвременяване, от нови решения както за функцията на сградата, така и за начините на експлоатация и вариантите за дострояването й.  Бъдеще в сградата, но с друга функция, вижда друг млад специалист само преди 5 години. Пред 2014 г. завършващият висшето си образование арх. Бранимир Брозиг дава живот на запуснатия строеж в дипломната си работа. Според него тя може да бъде адаптирана в бизнес инкубатор. Той установява, че вложените материали са били от високо качество, а времето не е оказало толкова пагубно влияние на конструкцията. Сега арх. Брозиг, който е управител на студио за интериорен дизайн и архитектура \"IRchitect\", оценява тогавашната си позиция като романтична и нереалистична. \"Като по-зрял професионалист сега мога да кажа, че цената за запазване на оригиналния градеж не е обоснована\", коментира пред ДУМА архитектът. Той се е убедил, че постройката е много специфична, и ако се махне скелето й, тя просто ще падне. Оприличава способа на градеж на гъба. \"От шапката й е трябвало да висят етажи, но в момента тази шапка липсва, има само ствол и самите етажи\", описва Бранимир Брозиг. Според него средствата, необходими за разрушаването на сградата и изнасянето на отломките, са в порядъка на седемцифрена сума. \"Общината има избор между няколко лоши опции. Сградата да бъде оставена в този си вид, да се намерят баснословни пари да се завърши, да се отделят също толкова средства да се събори, като в един момент се направи публично-частно партньорство и друг да даде парите\", обобщи архитектът. Така се оказва, че бъдещето на имота като че ли не е много по-ясно от миналото му. Кметството действително е заявило намеренията си да строи там детска градина и училище, но явно не си е направило сметката откъде ще дойдат парите. От друга страна, имотът е много апетитен и нищо чудно да се окаже, че към него са насочени едни по-различни инвестиционни намерения... ", "date": "2019.08.20", "title": "\"Родна стряха\" - минало без бъдеще"}
{"url": "https://duma.bg/dete-ot-svidnya-i-nadezhda-n198079", "text": "Веднага си признавам, че за Нушка Григорова ми е трудно да говоря и да пиша в минало време... Тази година Българската телевизия ще отбележи своите 60 години живот, а когато Нушка пристъпва нейните студия и апаратни, телевизията е само на 4 години. Целият й живот протича в кадър и зад кадър на \"Сан Стефано\" 29 и в НРТЦ, в Москва и по снимачните площадки. Но на тази поредна кръгла годишнина за нея ще се говори, за съжаление, вече в минало време. Един от първите телевизионни режисьори Асен Траянов е категоричен, че тя има бъдеще на добра актриса. Нушка идва от театъра във Велико Търново през 1963 г. И тя също е категорична. Нейната детска  мечта е да стане режисьор. И става. И остава в националната телевизия 56 години! Минава през всички редакции - информационни, спортни, детски, музикални, публицистика, телевизионен театър. Дори е кореспондент в Москва. И до последно е в клуба на ветераните телевизионери, който сама основава, идва на всички негови сбирки и изяви... За любимката на Вълко Червенков и Цола Драгойчева Иван Славков, по чието предложение я изпращат като кореспондент на БТ в Москва, казва: \"Тя не може да прави слаби филми.\" И веднага идва един мил спомен от нашата съвместна работа в главната редакция \"Детски и младежки предавания\", в чиято редколегия беше Нушка Григорова в периода 1985-1990 г. Една сутрин тя звъни у дома и ме търси по служба. Вкъщи е  невръстният ми тогава син, който вдига слушалката и троснато й отговаря: \"Сега не мога да говоря. Гледам детското ...\" И затваря телефона. А Нушка ми се оплаква след това: \"Знаеш ли какво ми каза синът ти - че не можел да говори с мен в момента, защото гледал детското...\" И прихва в искрен смях.  Днес Момчил вече осъзнато признава, че уважавал труда ни, затова не искал да го прекъсват по време на гледане на детските заглавия. А Григорова по това време е отговорният режисьор на детските предавания, аз пък съм главен редактор по същото време на същите предавания...  От \"Лека нощ, деца\" до всички отговорни заглавия и репортажи по време на Международната детска асамблея \"Знаме на мира\", забавни музикални и драматични програми Нушка е в центъра на всичко, което се случва и снима за децата.   Наскоро в нейна памет по БНТ 1 бяха излъчени повторения с класически творби на \"Хуморът не е от вчера \" - една рубрика, в която оживяваха героите на Чудомир, Бранислав Нушич, Иван Вазов, Алеко Константинов, Чехов, Елин Пелин. Тези телевизионни прочитания останаха в златния фонд на националната телевизия. И досега, като стане дума за телевизионната легенда - а тя е наистина такава, - повечето мои връстници свързват името й с една историческа снимка. Министър-председателят на България Георги Димитров държи в ръцете си едно момиченце - детето от село Свидня и район \"Надежда\". Пионерчето Нушка рецитира стихотворението на Асен Босев \"Чичко Димитров\", вълнува се искрено по детски, стане ли дума за България, за нейните ръководители. Даже между нас често се шегувахме с политически анекдоти, а тя открито споделяше: \"Докато съм жива, ще ме управлява Тодор Живков и ще ми пее Лили Иванова...\" Сега Лили Иванова се готви за ново концертно турне , а страната ни се управлява от телохранителя на Тодор Живков ... Иван Славков е още по-прозорлив и далновиден в своето шеговито признание: \"И добре е, че като дете с теб се е снимал Георги Димитров, защото всички знаят, че си известна телевизионна режисьорка от петдесет години, но един ден младите ще питат кой е този мъж, който те държи на ръце...\" Е, не стана ли точно така днес? Смешно и тъжно е може би, но другата легенда на телевизията - Иван Славков, наистина се оказа отново прав приживе. Вече споменах, че когато Нушка идва в Националната телевизия от Драматичния театър във Велико Търново, новата електронна медия е само на четири годинки - ранна детска възраст, след която минава целият й съзнателен творчески и обществен живот - почти шест десетилетия. А четири години преди да приключи земният й път, през 2015 г., ми сподели: \"Аз съм на последната си обиколка и вече няма смисъл да мисля тепърва, да обсъждам и да мисля за собственото си бъдеще... Каквото мога, ще го свърша. Сега мисля за бъдещето на децата ни, на държавата, на народа си. Ние, българите, обичаме повече да се оплакваме, но в живота ни има и застой, спад, след който винаги следва ново \"напред!\" Всичко това тя сподели в своята автобиографична книга \"В кадър и зад кадър\", дело на Издателска къща \"Александрова дизайн\", издадена със съдействието на Българската национална телевизия. В нея авторката разказа \"на живо\" случки и записки на \"една възрастна не съвсем луда жена\"... Книгата е искрен монолог за родителите й, за близките й, за родното й място, за работата й с известни актьори, режисьори, оператори, редактори, писатели. Тя открехва странички от своите любовни преживявания, не крие политическите си пристрастия, а в десетки избрани снимки от хилядите налични ще се видят в кадър и зад кадър любими лица, познати образи от малкия екран и от политическия живот. В личния дневник на Нушка има място за думи на признателност и към Леда Милева, Марко Семов, и за Румен Воденичаров и Иван Славков, за Петя Йорданова и Джеки Вагенщайн, Стефан Данаилов, Никола Анастасов, Ванча Дойчева, Стоянка Мутафова, Петър Берон, Петър Стоянов, Петър Младенов. В дневника като на лента изтичат годините от последната обиколка, както би казала самата тя...  Непрежалима е болката от ранната загуба на дъщеря й Десислава Попзлатева, която загина при нещастен случай в Москва като абсолвентка в МХАТ. Интересно съвпадение е рождената дата на втората й дъщеря Рада - на 18 юни 1980 г., която я дари с три внучета. Чуйте само как Нушка Григорова описва родното си гнездо: \"Родена съм в кв. \"Надежда\" в София (днес район \"Надежда\"). В едноетажна къщичка с голям двор с дървета, цветна и зеленчукова градина, не може двор без асма с черно грозде, отдолу е масата с две пейки. Татко всяко свободно време беше в зеленчуковата градина, а майка ми подреждаше цветните лехи. Обичах цветята и си говорех много с тях. Обичах синия зюмбюл повече от розовия, защото миришеше омайно. Гладиолите бяха около десетина, но аз ги номерирах и им измислях имена. Най-много обичах лалетата, и то жълтите, те бяха като малки слънчица...\" Бащата на Нушка - Григор Цветков, 16-годишен се свързва с младежкото движение на Работническата партия, посещавал е партийния клуб на ул. \"Симеон\" в столицата. Познавал е и е слушал Георги Кирков и Димитър Благоев, а през 1924 г. е носел венеца от Лъвов мост до Централните гробища по време на погребението му. Идейната преданост детето от \"Надежда\" и Свидня наследява от баща си, кмета на \"Надежда\". Тя обича да казва, че е рожба на майка македонка и баща шоп и че е умна като татко си и талантлива като майка си. Много може да се разказва за легендарната режисьорка, не крия и личните си пристрастия за това - вървяхме в една посока, но избрах за финални редове един любим и обичан от нея стих от Сергей Литвиненко за Дон Кихот:     ", "date": "2019.08.20", "title": "Дете от Свидня и \"Надежда\""}
{"url": "https://duma.bg/medvedev-veche-e-s-44-pobedi-i-2-titli-n198058", "text": "Руснакът Даниил Медведев позира с титлата в Синсинати, след като на финала победи Давид Гофен (Бел) със 7:6 (3), 6:4. Той записа 44-ти успех през сезона - най-много от всички тенисисти. В последните 20 дни руснакът изигра 16 мача. Титлата за него е втора през годината след \"София Оупън\" през февруари.", "date": "2019.08.20", "title": "Медведев вече е с 44 победи и 2 титли  "}
{"url": "https://duma.bg/oon-v-sveta-ima-70-miliona-bezhantsi-n198097", "text": "19 август е обявен за Световен ден на хуманитарната помощ. По този повод Върховният комисариат на ООН разпространи доклад, според който бежанците в света достигнаха 70 милиона, което е рекорден брой след Втората световна война, съобщи БНР. Хората бягат главно от войни, преследвания и последици от глобалното затопляне. Хуманитарната организация \"SOS детски селища\" съобщи, че 12 000 деца са убити или ранени през 2018 г. Хиляди деца са били отвлечени и вербувани като деца войници, стотици хиляди са били тежко травмирани. Най-много убити и ранени деца има в Афганистан, Сирия и Йемен. В същото време от борда на кораба на хуманитарната организация \"Оупън армс\", където се намират 107 спасени мигранти, отказаха да се възползват от предложението на Испания да акостират на нейно пристанище. Причината е, че ситуацията на кораба е критична, те нямат никакво време за губене и петте дни, които ще са им необходими, за да достигнат до испанското пристанище Алхесирас, близо до Гибралтар, са прекалено много и не са решение, съобщиха от АФП, цитирайки говорителката на \"Оупън армс\" Лаура Лануса. Корабът вече 17 дни стои закотвен край средиземноморския остров Лампедуза, блокиран заради отказа на италианските власти да му позволят да акостира на тяхно пристанище. Министърът на вътрешните работи и вицепремиер на Италия Матео Салвини е категоричен и неотстъпчив в решението си. Италианският министър на транспорта Данило Тонинели предложи на \"Оупън армс\" да им осигури ескорт до испанските брегове, като благодари на Мадрид за предложеното съдействие, \"макар и да е закъсняло твърде много\". Тонинели, който е член на бившия коалиционен партньор на Салвини - Движението \"5 звезди\" - обвини страните членки от Европейския съюз, че са \"оставили Италия сама да се справя с явлението миграция - феномен, който всъщност се отнася до цяла Европа\". От френска страна в неделя бе обявено, че те са готови да приемат 40 от мигрантите, намиращи се на борда на кораба, стига да отговарят на критериите за получаване на убежище. Германия, Румъния, Португалия, Испания и Люксембург също обявиха, че стигне ли корабът на \"Оупън армс\" до сушата, и те са готови да посрещнат пасажерите му.", "date": "2019.08.20", "title": "ООН: В света има 70 милиона бежанци"}
{"url": "https://duma.bg/grisho-padna-do-78-o-myasto-v-sveta-n198059", "text": "Григор Димитров отстъпи с още 4 позиции в ранглистата на АТП и вече е №78 в света със 722 т. Миналата седмица българинът беше близо до впечатляващ обрат срещу Стан Вавринка на старта на \"Мастърс\"-а в Синсинати, но в крайна сметка отстъпи със 7:5, 4:6, 6:7 (4). Тази седмица хасковлията почива, за да се съсредоточи върху участието си на последния за годината турнир от Големия шлем US Open от понеделник. В Ню Йорк той няма да брани точки, защото преди година беше елиминиран на старта пак от Вавринка. През септември Димитров няма да защитава точки и ще спре да пропада. Димитър Кузманов също падна с 4 позиции до №293, а Александър Лазаров вече е №519. В челото няма промени. Водач остава Новак Джокович (Сърб) с 11 685, пред Рафаел Надал (Исп) 7945, Роджър Федерер (Швейц) 6950 и др.", "date": "2019.08.20", "title": "Гришо падна до 78-о място в света "}
{"url": "https://duma.bg/taysan-fyuri-zahapa-kobrata-n198064", "text": "Бившият световен шампион в тежка категория Тайсън Фюри (28-0-1, 20 с нокаут) нападна открито Кубрат Пулев. Българинът беше сред опциите за бой с британеца, след като са представлявани от една мениджърска агенция \"Топ Ранк\", но в крайна сметка двамата се разминаха. След това личният импресарио на Кобрата Ивайло Гоцев обяви, че Пулев ще затвори устата на Фюри, а поводът беше, че офертата на \"Циганския крал\" не е била сериозна. Фюри договори мач с непретенциозния швед Ото Валин. \"Ние предложихме на Пулев, Александър Поветкин, Чарлс Мартин, Тревър Брайън, Джарел Милър... Списъкът продължава и продължава. Всички тези момчета или не можеха да се бият с мен, или не желаеха. Стигнахме до Ото Валин, който каза, че приема. Толкова е просто всичко. Не съм изненадан от решенията им, защото ще ритам задниците им. На единия обратно до България (Пулев), на другия до Русия (Поветкин) - всеки ден от седмицата, а в неделя по 2 пъти\", изцепи се пред ESPN Фюри. След мача с Валин той излиза през февруари срещу световния шампион на WBC Дионтей Уайлдър. Първата му среща с американеца завърши скандално наравно, след като реферите подпряха Уайлдър.", "date": "2019.08.20", "title": "Тайсън Фюри захапа Кобрата"}
{"url": "https://duma.bg/boksorkite-tragvat-za-zlato-ot-madrid-n198063", "text": "Женският ни национален отбор по бокс заминава за европейското в Мадрид с цел поне един златен медал, обяви старши треньорът Фикрет Ереджебов. Той смята, че нашите имат сили за отличия. В испанската столица от събота ще участват Еми-Мари Тодорова (48), Габриела Димитрова (51), Златислава Чуканова (54), Станимира Петрова (57), Деница Елисеева (60) и Мелис Йонузова (64). \"След лагера в Белмекен момичетата играха на \"Странджа\", а после в Латвия и в Кавказ. Графикът ни бе натоварен преди това Европейско първенство. Трябва ни поне един златен медал и поне още един. Там е топло, но ще се аклиматизираме. От една страна, е лошо, че Европейското е близо до всички останали турнири, но от друга, ни помага да се запознаем добре със съперниците. Малко е трудно да поддържаме върхова подготовка. Почивка няма\", обяви специалистът. Според него сериозните състезания от календара едва сега започват.", "date": "2019.08.20", "title": "Боксьорките тръгват    за злато от Мадрид"}
{"url": "https://duma.bg/tri-balgarki-v-presyavkite-na-us-open-n198060", "text": "Три българки ще играят в квалификациите на US Open. Това са Виктория Томова (№176 в света), Изабелла Шиникова (№217) и Елица Костова (№228). Първата ни ракета излиза в пресявките срещу поставената под №17 Анна Калинская (Рус, №126). 24-годишната софиянка води с 2:1 победи срещу 20-годишната московчанка, като за последно двете играха на трева в Бирмингам и нашата спечели с 6:4, 6:2. Шиникова има най-тежката задача срещу седмата в предварителната схема Аранча Рус (Хол, №104). Двете са се срещали 2 пъти през 2014 г., като Рус печели двубоите в по три сета. Костова пък ще започне срещу бившата №12 Янина Викмайер (Бел, №162). Двете не са се срещали досега.", "date": "2019.08.20", "title": "Три българки в пресявките на US Open"}
{"url": "https://duma.bg/ludogorets-pretsapa-cherno-more-n198065", "text": "Шампионът Лудогорец постигна една от най-сладките си и със сигурност най-трудната си победа от началото на сезона. Момчетата на Стойчо Стоев обърнаха крайно неудобния Черно море във Варна с 2:1 в много зрелищен мач от VI кръг на еfbet лигата. Това бе първа победа от 2 години на \"орлите\" над \"моряците\" на \"Тича\" след 2 поредни загуби през миналия сезон.   Домакините откриха чрез Родриго (28), а Дан Битон (32) изравни от фаул. През втората част треньорът Стойчо Стоев пусна помилвания Марселиньо, който повече от месец не беше в състава му. Само 2 минути след появата си бразилецът подаде на Клаудиу Кешерю (74), който сътвори пълния обрат. Бившият български национал обаче остана на терена само 13 минути, защото си изкара 2 жълти картони и бе изгонен в 85-ата минута.  И без него шампионите устискаха преднината си и така останаха единственият непобеден отбор в елита. С 3-те точки от \"Тича\" \"орлите\" се върнаха на върха в класирането. ", "date": "2019.08.20", "title": "Лудогорец прецапа Черно море "}
{"url": "https://duma.bg/kurkumata-udalzhava-mladostta-n198067", "text": "Ако включите в ежедневните си хранения подправката куркума, това ще помогне за удължаване на младостта на организма и ще бъде по-дълго здрав мозъкът, цитира \"Российская газета\" професорът от японския национален център по геронтология и гериатрия Хидетоши Ендо.  Според изследователите деменцията се среща по-рядко в страни, където активно се използва в кулинарията куркумата, като например Индия. В същото време в Япония, където не се използва толкова много куркума, продължителността на живота е най-висока в света, но деменцията е сравнително широко разпространена.  От университет в Лос Анджелис също са потвърдили, че редовната употреба на куркумин, което вещество се съдържа в куркумата, подобрява паметта и функционирането на мозъка. ", "date": "2019.08.20", "title": "Куркумата удължава младостта"}
{"url": "https://duma.bg/rezultati-n198061", "text": "VI кръг: Черно море - Лудогорец 1:2 1:0 Енрике (28) 1:1 Битон (32) 1:2 Кешерю (74), ЧК: Марселиньо (Л-85); ЦСКА-Сф - Арда 3:2 1:0 Уот (15) 1:1 Василев (19) 2:1 Евандро (63) 3:1 Соу (89) 3:2 Коконов (90+1); снощи: Локо Пд - Дунав.  1. Лудогорец 6 4 2 0 11:4 14  2. Левски 6 4 1 1 14:5 13  3. Берое 6 4 0 2 13:9 12  4. ЦСКА-Сф 6 3 2 1 9:8 11  5. Локо Пд 5 3 1 1 14:9 10  6. Черно море 6 2 3 1 9:6  9  7. Славия 6 2 2 2 10:10  8  8. Арда 6 2 2 2 10:10  8  9. Дунав 5 2 0 3 7:10  6 10. Етър 6 0 5 1 7:8  5 11. Ботев Вр 6 1 2 3 7:11  5 12. Ботев Пд 6 1 2 3 6:10  5 13. Царско село 6 1 2 3 4:8  5 14. Витоша Б 6 0 0 6 3:16  0 V кръг: Нефтохимик - Струмска слава 3:0 1:0 Колев (52) 2:0 Тенев (85) 3:0 Петков (90+3); снощи: Литекс - Пирин; Лудогорец-2 - Монтана; ЦСКА 1948 - Поморие. Футбол по Макс спорт 2 Шампионска лига, плейофи 22.00 Клуж - Славия Пр по Макс спорт 3 22.00 Апоел ТА - Аякс Копа Либертадорес, първи 1/4-финали 3.30 Атлетико Минейро - Ла Екидад по Макс спорт 4 3.30 Гремио - Палмейрас по Евроспорт 1 Тенис 17.55 US Open (квалификации) по Евроспорт 2 Скално катерене 10.30 и 13.55 СП в Япония", "date": "2019.08.20", "title": "Резултати"}
{"url": "https://duma.bg/vikat-popov-despodov-i-kostadinov-za-angliya-n198066", "text": "Селекционерът на България Красимир Балъков има сериозни проблеми със сглобяването на състава за европейската квалификация с Англия на 7 септември, но включи получилите контузии в първенството на Русия Ивелин Попов и Георги Костадинов, както и непопадащият в групата на Каляри Кирил Десподов. Така трима от евентуалните му титуляри със сигурност няма да са в оптимална форма. Капитанът Ивелин Попов беше заменен принудително на почивката в мача с Ростов срещу Уфа. Вчера той е преминал ядрено-магнитен резонанс (ЯМР), който показал, че травмата му не е тежка, но най-вероятно около 10 дни ще бъде извън строя и ще пропусне мача с Рубин, но може да не е здрав и за визитата на Локомотив в Москва преди гостуването на Англия на \"Уембли\". Халфът на Арсенал Тула Костадинов пък беше изритан зверски при гостуването на Рубин и бе сменен в 60-ата мин. ЯМР установил, че няма скъсани кръстни връзки, което щеше да го извади от строя поне до Нова година. Той обаче ще се лекува поне 2 седмици и ще пропусне мачовете с Оренбург и ЦСКА М. Двамата са твърди титуляри в отборите си, но подготовката им ще бъде нарушена за мача с Англия. От легионерите повиквателна получи и Кирил Десподов, въпреки че не попада в групата на Каляри през новия сезон.  В списъка на Бала от играещите в чужбина попаднаха още Страхил Попов (Касъмпаша, Тур), Васил Божиков (Слован Братислава, Слвк), Симеон Славчев (Карабах, Азерб), Георги Миланов (Фехервар, Унг), Божидар Краев (Жил Висенте, Порт), Николай Димитров (Урал, Рус), Георги Сърмов (Кемниц, Гер) и Георги Пашов (Арарат, Арм). Функционалното състояние на избраниците ще бъде оценено от медицинския щаб на тима в началото на лагера на 1 септември в \"Бояна\". След мача с Англия нашите ще играят и контрола с Ейре на 10 септември в Дъблин. ", "date": "2019.08.20", "title": "Викат Попов, Десподов  и Костадинов за Англия"}
{"url": "https://duma.bg/v-yemen-nameriha-mumii-na-tri-hilyadi-godini-n198069", "text": "Древно селище и мумии на възраст около три хиляди години са открити в околностите на йеменската столица Сана, съобщи РИА Новости, позовавайки се на министъра от правителството на хуситите Ал Кабси. По време на археологическите разкопки са направени две открития - древно селище и издълбани в скалите гробници, в които са открити мумии от късната каменна епоха и дори бронзовата епоха отпреди три хиляди години. Античното селище се състои от къщи, изградени от камъни в края на бронзовата епоха. Мумиите са били намерени в близост до селището. От 2014 г. в Йемен се води гражданска война между правителствените сили и бунтовниците - шиитски хусити. Хуситите окупираха Сана, а правителството е в Аден.", "date": "2019.08.20", "title": "В Йемен намериха мумии на три хиляди години"}
{"url": "https://duma.bg/otkriha-podatelya-na-50-godishno-pismo-v-butilka-n198068", "text": "Когато Тайлър Иваноф се натъква на бутилка, в която е скрито послание на 50 години, той едва ли е предполагал, че подателят ще бъде издирен, пише Би Би Си, цитирана от БГНЕС. Мъжът от Аляска събирал дърва, когато се натъкнал на странната находка, написана на руски, и публикувал снимка във фейсбук с молба изпращачът да бъде открит. Оказало се, че писмото в бутилка е написано от моряк, служещ на руския кораб \"Сулак\", и е хвърлено в морето на 20 юни 1969 г. Руски медии са намерили подателя - капитан Анатолий Ботсаненко. Тайлър Иваноф разказва, че събирал дърва на около 32 километра от родното си село Шишмареф, когато се натъкнал на бутилката, която била запечатана с коркова тапа. Той я отворил със зъби и първото, което усетил, бил мирисът на вино. Хартията обаче била суха. На нея пишело: \"Най-искрени почитания! От кораба \"Сулак\" на руската далекоизточна флотилия. Поздравявам този, който открие тази бутилка, и го моля да отговори на адрес: Владивосток Ц \"Сулак\", за целия екипаж. Пожелаваме Ви здраве и дълголетие и попътен вятър. 20 юни 1969.\" Когато капитан Ботсаненко, който в момента е на 86 години, разбрал, че посланието му е било открито и прочетено, избухнал в сълзи от радост. Пред руската телевизия \"Россия 1\" той е потвърдил, че почеркът върху писмото е негов.", "date": "2019.08.20", "title": "Откриха подателя на 50-годишно писмо в бутилка"}
{"url": "https://duma.bg/tramp-naistina-obmislyal-da-kupi-grenlandiya-n198100", "text": "Водещият икономически съветник на президента Доналд Тръмп Лари Кудлоу потвърди информацията, че Белият дом \"проучва\" възможността за закупуване на най-големия остров на Земята - Гренландия въпреки факта, че властите на този датски имот вече са отказали да обсъждат въпроса, съобщи РИА Новости. \"Ситуацията се развива, ние я изучаваме. Гренландия принадлежи на Дания. Дания е наш съюзник, а Гренландия е стратегическо място... Просто казвам, че президентът, който разбира от закупуването на недвижими имоти, иска да проучи това\", каза Кудлоу в интервю за \"Фокс нюз\". По-рано \"Уолстрийт джърнъл\", позовавайки се на информирани източници в Белия дом, съобщи, че президентът на САЩ Доналд Тръмп обмисля идеята за закупуване на Гренландия. Сред обсъжданите въпроси е възможността за разширяване на военното присъствие на САЩ в Арктика. Изданието припомня, че това не е първият опит на Вашингтон да купи Гренландия - след Втората световна война президентът Хари Труман предложи на Дания 100 милиона долара за това, но получи отказ. Министерството на външните работи на Гренландия заяви в петък, че е отворено за бизнес и туризъм, но не и за продажба. \"Гренландия не се продава и идеята САЩ да я купят е абсурдна\", обяви в неделя министър-председателката на Дания Мете Фредериксен, цитирана от Ройтерс. В началото на септември предстои Тръмп да посети Копенхаген и тогава се очаква темата за Арктика да бъде предмет на обсъждане по време на срещите с Фредериксен и с премиера на Гренландия Ким Килсен. От 21 юни 2009 г. Гренландия взима самостоятелно решения по отношение на правната си система, органите на реда и използването на природните богатства. Дания е запазила контрола върху външната политика, отбраната и финансовата политика на Гренландия, като всяка година я подпомага с финансова инжекция в размер на 3,4 млрд. датски крони. От друга страна, между Дания и САЩ още от 1951 г. е в сила Договор за отбрана, който дава право на американските военни да използват военновъздушната база \"Туле\" в северната част на Гренландия.", "date": "2019.08.20", "title": "Тръмп наистина обмислял да купи Гренландия"}
{"url": "https://duma.bg/okyokyul-parviyat-lednik-padnal-v-zhertva-v-islandiya-n198101", "text": "Правителството на Исландия обяви официално първата \"смърт\" на ледник в страната. Той бе почетен на специална церемония, на която присъстваше и премиерът Катрин Якобсдотир. Ледникът Окйокюл (съкратено Ок), пребивавал 700 години на върха на вулканична планина, е загубил още през 2014 г. статута си на ледник заради стопяване и изтъняване. Това, което някога е било гигантски ледник, се било превърнало в малко късче лед на върха на вулкана. На церемонията в присъствието на бившия президент на Ирландия Мери Робинсън исландският геолог Оддур Сигурдсон откри паметна плоча, отбелязваща изчезването на първия от стотиците ледници в островната страна. Като послание към бъдещето на плочата бе изписано: \"През следващите 200 години всички големи ледници се очаква да последват същия път. Този монумент е свидетелство, че ние знаем какво се случва и какво трябва да се направи.\" В края на този текст посвещение, написан от исландския автор Анри Снаер Магнасон, стоят датата на церемонията по сбогуване и цифрата, показваща концентрацията на въглероден двуокис във въздуха в целия свят - 415 на милион. Ето какво каза самият Магнасон в интервю за Би Би Си: \"Това е много символичен момент. Промяната на климата няма начало или край и смисълът на нашето послание е в това да напомним на самите себе си, че исторически събития се случват и ние не трябва да смятаме, че това е в реда на нещата. Трябва да разберем какво значение имат тези събития.\" Сигурдсон, който е свързан с университета \"Райс\" в Хюстън, от години наблюдава състоянието на Окйокюл, североизточно от столицата Рейкявик. Според сателитни снимки на Земната обсерватория на НАСА през 1986 г. ледникът Ок е представлявал компактно бяло петно, но на снимка от 1 август тази година от него са останали само малки фрагменти бял лед. По определение ледникът трябва да бъде с дебелина 40-50 метра и да се движи от собствената си тежест. Ледът на Ок е само 15 м дебел. Ройтерс цитира професор Миник Розинг от Копенхагенския университет, според когото \"няма никакво съмнение, че климатът в Арктика се променя значително и скоростно\". През последните двадесет години обаче данните на природозащитниците са крайно песимистични - 20% от ледниците в Исландия вече ги няма. Ледниците имат огромно културно значение за Исландия и не само за нея. Снайфедлсйокюдл - увенчан с ледник вулкан в западната част на страна - е именно онази точка, от която героите на романа на Жул Верн започват своето пътешествие към центъра на Земята, припомня Би Би Си. Този ледник също намалява размерите си. \"Моето поколение наизуст учеше наименованията на най-големите планини, блата, фиорди. Всичко това има отношение към книгите от детството - обяснява Магнасон. - Това, което научихме наизуст в детството ни като картина на заобикалящия ни свят, вече не е такова.\" Сигурдсон установил през 2000 г., че на целия остров е имало малко повече от 300 ледници. Към 2017-а 56 немного големи ледника вече били изчезнали. \"Преди 150 години нито един исландец не би помислил да се тревожи за състоянието на ледниците. Но днес, когато те отстъпват, хората разбират колко прекрасно е това творение на природата\", казва той. \"Най-старите ледници концентрират в себе си цялата история на народа на Исландия. Трябва да възстановим тази история, преди те да изчезнат\", цитира Би Би Си думите на Сигурдсон. Климатичните промени ще бъдат главната тема на предстоящата тази седмица среща в Исландия на премиерите на страните от Северния съвет с участието на канцлера на Германия Ангела Меркел. Северният (Нордическият) съвет обхваща Дания, Норвегия, Швеция, Финландия и самоуправляващи се територии като Гренландия. Месец юли тази година е бил най-топлият в историята и откакто има данни за температурите по света, сочат данни на Световната метеорологична организация.", "date": "2019.08.20", "title": " Окйокюл - първият ледник, паднал в жертва в Исландия"}
{"url": "https://duma.bg/britanets-vartya-pedali-sas-174-milichas-n198052", "text": "Кемпбъл, който работи като архитект в Есекс, заяви, че следващото предизвикателство пред него е да достигне 220 мили/час догодина на дългата 6 мили писта на Боневил Солт Флатс в Юта. \"Искаме да бъдем първият отбор, който минава над 200 мили в час. Истината е, че може да минем и границата от 220. Смятаме, че може да бъдем свръхзвукови... Разполагаме с колелото, тима, разглеждаме опциите с колата, така че нека го направим\", закани се рекордьорът.", "date": "2019.08.20", "title": "Британец въртя педали със 174 мили/час"}
{"url": "https://duma.bg/tsska-nadvi-arda-s-32-v-parviya-eliten-sblasak-n198042", "text": "ЦСКА победи с 3:2 Арда в мач от VI кръг на efbet Лига, дебютен двубой на съперниците в елита. С успеха \"червените\" събраха 11 т. и се изкачиха 4-те, а второто поредно поражение остави кърджалийци 7-и с 8 т. На \"Българска армия\" Тони Уот поде контраатака, намери Тиаго отдясно, а португалският халф му върна топката и щотландецът от воле с левия крак намери мрежата зад бившия вратар на ЦСКА Иван Караджов в 15-ата мин. Новаците в елита бързо върнаха гола чрез Радослав Василев (19). Националът бе оставен непокритот Раул Албентоса и засече центриране на Деян Лозев. Главният съдия Георги Николов, който дебютира в efbet Лигата, спести откровена дузпа за домакините, след като Емил Мартинов събори в наказателното си поле набралия скорост Уот, без да опита игра с топката. Бразилското крило Евандро (63) отново се превърна в герой за ЦСКА, след като вкара ключов гол за 2:1. Бразилецът се разписа за 4-и път през сезона. 22-годишният юноша на Куритиба получи извеждащ пас от Уот, надбяга защитниците на кърджалии Пламен Крумов и Зоран Гайч, и мушна топката под плонжа на вратаря. Воденият от бившия треньор на ЦСКА Стамен Белчев тим на Арда се поотвори и това доведе до още възможности за домакините. Те отново имаха претенции за дузпа, след като Али Соу (77) се измъкна срещу вратаря, но преди да стреля бе бутнат в гръб. Все пак гамбиецът направи 3:1 след като засече центриране на Иван Турицов отдясно. В добавеното време Иван Коконов (90+1) засече подаване на Елиша Сам и оформи крайното 3:2. И в този мач извън групата на столичани останаха дисциплинарно отстранените капитани Николай Бодуров и Рубен Пинто, както и бившият Божидар Чорбаджийски, новото попълнение Денис Давидов и 18-годишният Митко Митков, блеснал с гол-шедьовър на старта срещу Етър. Въпреки видимата физическа умора, наставникът Люпко Петрович бе направил само 2 промени в титулярния съсвав от реванша със Зоря - стартираха Тони Уот и Вив Соломон-Отабор за сметка на Али Соу и Нуно Томаш. За Арда пък дебютира бившият нападател на ЦСКА Спас Делев. Стамен Белчев пък се появи на \"Армията\" за първи път  след като бе уволнен като старши треньор на \"червените\" през май 2018 г. ", "date": "2019.08.20", "title": "ЦСКА надви Арда с 3:2 в първия елитен сблъсък"}
{"url": "https://duma.bg/shumim-bratche-shumim-n198102", "text": "Във френската перла Биариц - курорта на аристократите, на 24 и 25 август се събират лидерите на Групата на седемте най-развити страни в света. Срещите на Г-7 винаги привличат вниманието, тъй като това са държавите, които определят световната политика. Всяка година държавните глави на Седморката (Франция, САЩ, Великобритания, Германия, Япония, Италия и Канада плюс представители на Европейския съюз) се събират, за да обсъдят общи мерки за решаване на глобални задачи, такива като мира и сигурността, борбата с тероризма, развитието, образованието, околната среда и климатичните промени.  Този път като домакин Франция определи редица задачи и приоритети, които да се дискутират на срещата в Биариц: - борбата с неравенството между жените и мъжете, достъпът до образование и качествени медицински услуги; - намаляването на екологичното неравенство и защитата на планетата ни благодарение на климатично финансиране и финансиране на справедлив екологичен преход, чиято цел е запазване на биологичното разнообразие и Световния океан; - налагането на по-честна търговска и данъчна политика, а също така политика в сферата на развитието; - действията за благото на мира, срещу заплахите в сферата на сигурността и срещу тероризма; - използването на възможностите, предоставяни ни от цифровите технологии и изкуствения интелект. Основната тема, на която набляга френският лидер Макрон, е \"битката с неравенството\". Малко странно изглежда именно той да говори на тази тема, като се имат предвид избухналото във Франция недоволство и настояванията за спешни социално-икономически реформи в страната. Протестите на \"жълтите жилетки\" не стихват вече няколко месеца. Макрон не чува исканията на французите, но пък явно с радост ще си поговори за неравенството, образованието и здравеопазването с колегите си от Г-7. Малко трудно обаче ще намери общ език по темата с президента на САЩ. Тръмп е известен с доста пренебрежителното си отношение към нежния пол, а пък какво мисли за достъпа до здравни услуги, можем да съдим по действията му срещу програмата \"Медикеър\". Климатичните промени също слабо интересуват стопанина на Белия дом, той в тях не вярва, нищо, че времето полудява пред очите ни. Може би търговията и митата ще сближат \"великолепната седморка\"? Едва ли ще се намери някой, който да таи такива надежди. Тук отново опираме до политиката на Тръмп, който успя да се изпокара и с чужди, и със свои, налагайки драстични мита. Заплахата му отпреди дни, че САЩ са готови да напуснат Световната търговска организация, показва, че Вашингтон няма намерение да се откаже от конфронтационната си политика. Опазването на мира и борбата с тероризма също не предвещава някакви грандиозни решения на тази среща на Седемте. И причината е очевидна - да се дискутира мирът без другата световна суперсила Русия е, меко казано, непродуктивно. Москва обаче бе изхвърлена от Г-7 заради Крим и не присъства на форумите на групата. Все пак Макрон реши да се презастрахова, като покани руския лидер Путин на среща, на която да се сверят часовниците. Разговорът между двамата, разбира се, е важен. Далеч по-резултатно обаче би било участието на Путин на срещата на Г-7. Още повече че ситуацията с опазването на мира изглежда все по-тревожна. И не само заради неовладените конфликти в различни точки на света, не особено резултатната битка с тероризма, а и заради надигащата се надпревара във въоръжаването. В Биариц силните на деня ще си поприказват, ще си направят семейна снимка, ще се опитат да ни излъжат, че имат общи позиции. Истината обаче е, че единството в Г-7 вече е силно подронено. А форумите им все повече заприличват на пиар акция, а не на място, където се взимат съдбоносни решения. Почти като по Грибоедов - шумим, братче, шумим.", "date": "2019.08.20", "title": "Шумим, братче, шумим"}
{"url": "https://duma.bg/alkohol-na-edin-klik-razstoyanie-n198098", "text": "От следващата година се очаква в Русия легално да се купува алкохол през интернет. За новостите, свързани с алкохолния пазар, официално съобщи руското министерство на финансите, което планира в началото да облекчи режима само за пенливите вина със защитени географски имена за произход. От 2021 г. обаче ведомството се кани да отмени забраната за продажби в интернет и на бирата и на виното. Целта е да се намали административната тежест върху алкохолния бизнес, твърдят от руското министерство на финансите. За руснаците покупката на спиртни напитки чрез интернет ще се различава малко от обичайния онлайн шопинг. Заплащането на стоката ще става при нейното получаване след проверка на личните документи. От своя страна компаниите, търгуващи в мрежата с алкохол, са длъжни да подадат заявление за включването им в специален регистър, който ще бъде поддържан от \"Росалкохолрегулиране\" и да се регистрират в домейн зоната egais.ru. Легализирането на онлайн търговията на спиртни напитки ще намали контрабандата, уверен е ръководителят на Центъра за изследване на федералния и регионалния пазар на алкохол (ЦИФРРА) Вадим Дробиз. По неговите думи в онлайн пространството се продава 80% от нелегалния спирт, което може да доведе до масови отравяния. Така от фалшификатите могат да пострадат и благоразумните граждани, които купуват по интернет скъп вносен алкохол. Новите мерки позволяват да намалеят случаите на отравяне и сивият сектор да бъде изкаран на светло, твърди още Дробиз. Електронната продажба на спиртни напитки бе забранена още през 2007 г. Притеснявайки се от липсата на регулация на онлайн пространството и увеличаването на фалшификатите, властите в Русия решиха да оставят продажбата на алкохол само в офлайн точките, т.е. в магазините. Оттогава да се поръчва алкохол в интернет с официална поръчка беше невъзможно, но продавачите бързо намериха изход от новата ситуация.  Алкохолни напитки вече можеха да се поръчват като подаръци, които са в рамките на определена цена. Освен това те могат да съпровождат поръчката на тютюневи изделия и аксесоарите за тях. Тези методи станаха особено популярни сред руснаците, защото, ако поръчката е направена по тъмно, търговците се застраховат и от наказания заради продажбата на алкохол през нощта. Като равносметка през 2017 г. онлайн продажбите на твърд алкохол в Русия са се увеличили с 42 на сто. По данни на Асоциацията на компаниите за интернет търговия тогава руските потребители са купили в мрежата 1,4 млн. литра алкохол. Най-често те са купували уиски и коняк (38%), водка, текила и ракия (31%), вина и шампанизирани напитки (22%). Впечатляващ е фактът, че основни клиенти са жените, които поръчват алкохол за своите ръководители. Независимо от огромния ръст на продажбите в този сегмент поръчките напълно влизат в сивия сектор, казва президентът на Асоциацията на компаниите за интернет търговия Артьом Соколов. Според него всеки месец те регистрират над 300 въпроса на потребители по темата за търговията с алкохол в мрежата. \"До 90% от сенчестия пазар ще мине в полето на легалния бизнес, ако се приемат предложенията на министерството на финансите. Сега пазарът на нелегалните продажби се изчислява от 1,7 до 10 млрд. рубли. При това 70% от продажбите се падат на твърдия алкохол, а само 30% на нискоалкохолните напитки, пояснява Соколов. Според него, ако на добросъвестните търговци се разреши бизнесът в интернет, алкохолът, продаван там, може да поевтинее заради голямата конкуренция и възможността за сравняване на цените. Впрочем последните статистически данни в Русия сочат, че делът на руснаците, които не употребяват алкохол, намалява. За последните пет години той е паднал от 40 на 33 на сто. По оценки на ЦИФРРА през миналата година на всеки руснак се падат 14,3 л консумация на алкохол, което е с 8% повече от изпитото през 2017 г. При това повече от консумирания алкохол се пада на Ненецкия автономен окръг, Сахалинска, Магаданска и Московска област, а също така и на Карелия. За най-трезви бяха признати републиките от Северен Кавказ - Чечня, Ингушетия и Дагестан. Анализатори на алкохолния пазар в Русия свързват негативните тенденции там със замразяването на акцизите през последните две години. Сега акцизът е едва 9% от цената на литър алкохол в Русия. А значителна част от изпитото по традиция се пада на водката, което се отразява негативно върху здравето на руснаците. Всъщност падането на забраната за търговия в мрежата едва ли ще доведе до масова алкохолизация на населението. В началото там ще се продават вино и нискоалкохолни напитки. По същество това е един малък сегмент от пазара. При това трябва да се отчита, че за доставката на алкохол ще трябва да се плаща същата цена все едно си го купил от магазина, обобщава Вадим Дробиз.", "date": "2019.08.20", "title": "Алкохол на един клик разстояние"}
{"url": "https://duma.bg/lavitsite-iskat-medal-ot-evrovoley-2020-n198056", "text": "Подготовката премина по добър начин. Винаги има нещо, което не сме свършили, но момичетата са добре. Нямаме контузени. Франция е на средно европейско ниво, но трябва да покажем необходимия респект към противника. Те прогресират и в недалечно бъдеще ще бъдат на друго ниво. Трябва да подходим сериозно, защото в такъв турнир първият мач определено е труден. Нашият минимум на игра трябва да не пада и нивото ни постоянно да се подобрява. Това е целта. Когато го изградим този облик и манталитет, можем да мислим за много по-сериозни неща\", обяви Петков. \"За нас най-важният мач е следващият. Класирането и резултатите ще дойдат, ако покажем максимална игра във всеки мач. Бяхме близо да се класираме на олимпийски игри. Беше голямо разочарование, но показахме игра, която беше достатъчна да победим САЩ и много от претендентите за медалите в Европа. Това трябва да го запазим и да вярваме, че сме способни да постигнем много\", заяви капитанът Елица Василева.", "date": "2019.08.20", "title": "\"Лъвиците\" искат медал от Евроволей 2020"}
{"url": "https://duma.bg/kratki-novini-n198094", "text": "Руският президент Владимир Путин направи еднодневна работна визита във Франция. Двамата с френския лидер Макрон обсъдиха разрешаването на кризата в Украйна и редица други международни проблеми. Турската полиция е арестувала 418 човека в 29 провинции в рамките на акция срещу привърженици на ПКК. По-рано бе съобщено за смяната на прокюрдските кметове на Диарбекир, Ван и Мардин с назначени от правителството управители. Тримата кметове са обвинени в различни престъпления, включително членство в терористична организация. Голяма спасителна операция е организирана в Полша за намиране на изчезнали пещерняци. Спасителите се опасяват, че може да отнеме дни или дори седмици, за да достигнат до изчезналите пещерняци. Те се борят да спасят двама пещерняци в Полша след изчезването им в тесен тунел, който се е наводнил, блокирайки изхода им от пещерата. Всеизвестна истина е, че алигатори могат да се открият на практика навсякъде във Флорида. Но сега тези хищни влечуги са превзели и градовете в щата. На видео в социалните мрежи се вижда огромен алигатор, който плува по време на порой насред натоварена улица, а друг беше заснет да прескача доста умело ограда на частен дом. ", "date": "2019.08.20", "title": "Кратки новини"}
{"url": "https://duma.bg/sasht-obmislyat-morska-blokada-na-venetsuela-n198095", "text": "Президентът на САЩ Доналд Тръмп е предложил на съветниците си да проучат въпроса за морска блокада на Венецуела, съобщи информационният портал \"Аксиос\". Тръмп е предложил да бъдат разположени военни кораби на САЩ по крайбрежието на латиноамериканската страна, които да попречат на вноса на продукти по море. Медията съобщава, че Министерството на отбраната е отхвърлило идеята с мотива, че тя е неосъществима от правна гледна точка и би предполагала много усилия от страна на ВМС на САЩ. Този месец Тръмп заяви, че обмисля възможността да блокира Венецуела, но не разкри повече подробности. За подобна блокада обаче биха били необходими повече средства от тези, с които разполагат Военноморските сили на САЩ, посочва \"Аксиос\". Медията пише и че служители от Белия дом са уверили, че Тръмп няма да изпраща сухопътни войски в региона.", "date": "2019.08.20", "title": "САЩ обмислят морска  блокада на Венецуела"}
{"url": "https://duma.bg/turski-voenni-chasti-vlyazoha-v-siriya-n198096", "text": "Турски бронетранспортьори са нарушили границата и са влезли в сирийския град Саракиб, съобщава Министерството на външните работи на Сирия, цитирано от РИА Новости. Военната техника се придвижва към Хан Шейхун в провинция Идлиб, за която воюва армията на Башар Асад. По-рано сирийски военни са взели под свое управление контролно-пропускателния пункт в северозападната част на Хан Шейхун, а контролираният от бойците град е обкръжен. Идлиб е смятан за последния бастион на терористите в Сирия.  Командването на въоръжените сили на Сирия заяви, че прекратява бойните действия при условие, че Турция изпълни своята част от така наречения \"договор от Сочи\". Става въпрос за документ, подписан между Москва и Анкара през септември миналата година. Основна точка в него е извеждането на тежкото въоръжение на бунтовниците на 20 километра извън милитаризираната зона. Ангажиментът на Турция е да гарантира безопасното изтегляне. На 5 август Башар Асад възобнови операцията заради неизпълнение на условията.", "date": "2019.08.20", "title": "Турски военни части  влязоха в Сирия"}
{"url": "https://duma.bg/avrora-mozhe-da-zameni-android-v-smartfonite-huauey-n198099", "text": "Руската операционна система \"Аврора\" може да замени \"Андроид\" в смартфоните \"Хуауей\". Такава възможност е била обсъждана на световния икономически форум в Санкт Петербург, твърди руското електронно издание The Bell. Това е станало на среща между руския министър на цифровото развитие и връзките Константин Носков и Го Пин - главен изпълнителен директор на китайския електронен гигант. Освен това един от неназованите източници на изданието твърди, че темата е била дискутирана и на срещите между руския президент Владимир Путин и председателя на КНР Си Цзинпин. Освен инсталирането на \"Аврора\" на китайските смартфони е възможно и изнасянето на производството на части за \"Хуауей\" в Русия. В същото време \"Ростелеком\" обяви поръчка за закупуването на 300 хиляди смартфона в рамките на проекта \"Доверена мобилна среда\" с монтирана на тях операционна система \"Аврора\". Така чрез държавните служители в Русия тя ще бъде налагана на пазара, коментира директорът по информационна безопасност на компанията \"Систем софт\" Яков Грозненский. \"Аврора\" е създадена на базата на операционната система Sailfish - разработка на финландската компания \"Йола\". През 2014 г. съсобственик на \"Йола\" стана руският милиардер Григорий Берьозкин. През 2018-а той подписа с министерството на комуникациите договор за създаването на национална мобилна операционна система. Проектът е на стойност 160 милиарда рубли, или над 2,5 милиарда долара. Според един от разработчиците с този бизнес в Русия започва да се занимава Павел Ейгес, като използва финландски проект с отворен код. Идеята е била да се получи държавна поръчка за доставка на компютри в държавните учреждения и силовите структури на страната. В крайна сметка бизнесменът продава проекта на корпорацията \"Ростелеком\", която сега започва да го внедрява. Върху разработката на \"Аврора\" работят компаниите \"Отворена мобилна платформа\" и \"Вотрон\", които от 2018 г. участват в холдинга \"Ростелеком\". \"Разбира се, родната мобилна операционна система трябва да има руско име, което лесно да се запомня и да е пълно с енергия и позитив. Перспективите пред \"Аврора\" са големи. Тя трябва да стане надежден цифров помощник на държавата и бизнеса\", казва президентът на \"Ростелеком\" Михаил Осеевски. \"Аврора\" поддържа всички стандартни функции на мобилните операционни системи - управление на контактите, позвънявания и съобщения, пощенски клиент, браузър, календар и т.н. Тя е включена в единния регистър на руския софтуер на 5 септември 2016 г. под номер 1543 и има сертификат за осигуряване на безопасността на информацията от най-висок клас. Подобен сертификат Android и iOS нямат. Както е известно, през май министерството на търговията в САЩ включи в черен списък \"Хуауей\" и 70 нейни филиала, след като президентът Доналд Тръмп въведе режим на санкции за защита от външни опасности.  Във Вашингтон са на мнение, че китайската компания застрашава националната сигурност на САЩ. По-късно все пак \"Хуауей\" получи от министерството на търговията на САЩ временен лиценз, който разрешава на китайска компания да поддържа съществуващите мрежи до 19 август тази година.", "date": "2019.08.20", "title": "\"Аврора\" може да замени \"Андроид\" в смартфоните \"Хуауей\""}
{"url": "https://duma.bg/ludogorets-dade-pod-naem-v-iran-brazilsko-razocharovanie-n198112", "text": "Нападателят Жуниор Брандао ще продължи кариерата си в иранския Персеполис. Клубът представи официално бразилеца, като се съобщава, че той ще играе в държавата от Югозападна Азия като преотстъпен под наем от Лудогорец. Миналата година \"орлите\" платиха 1,5 милиона евро за Брандао. Той обаче не успя да се впише в състава на шампионите и беше пратен в бразилския Гояс. Сега футболистът ще трупа опит с фланелката на Персеполис, където наставник е сребърният медалист с Аржентина от Световното първенство в Италия 1990 Габриел Калдерон.", "date": "2019.08.20", "title": "Лудогорец даде под наем в Иран бразилско разочарование"}
{"url": "https://duma.bg/nakazaha-tenisist-za-8-g-zaradi-cherno-toto-n198113", "text": "Тенисистът Хуан Карлос Саес бе наказан за осем години заради уреждане на мачове, обяви Антикорупционната тенис организация. От ТИУ добавиха, че играчът е отказал съдействие с разследването. Саес привлече вниманието заради необичайни линии на залози около неговите мачове. Това доведе до разследване и съответно до наказанието. Най-високата позиция на Саес в световната ранглиста е 230-а. В момента той е 1082-и. Чилиецът е 12-ият тенисист с наказание за уредени мачове от началото на годината.", "date": "2019.08.20", "title": "Наказаха тенисист за 8 г. заради \"черно тото\""}
{"url": "https://duma.bg/bozhinov-podpisva-s-turskiya-rizespor-n198115", "text": "Валери Божинов е близо до трансфер в турския Ризеспор, съобщава вестник \"Фотомач\". Българският нападател е опция за атаката на елитния тим, който имат проблеми в тази позиция. Миналата година клубът беше един от най-ниско резултатните нападения. \"Изненадващо решение за проблемите в атаката на Ризеспор може да дойде от България. Отборът е в преговори с нападателя Валери Божинов. На 33 години в момента и 11 гола за 23 мача миналата година, той е носил екипите на клубове като Ювентус и Манчестър Сити. Играл е за Левски, един от най-стойностните отбори в България, Божинов има опита и самочувствието да играе наравно с големите звезди на турското първенство\", отбелязва вестник \"Караденизхабер\". Българският вратар Здравко Здравков остави много добро име в Ризеспор, където завърши кариерата си през 2007 г. след три успешни сезона. В момента Фози е треньор на вратарите на Лудогорец.", "date": "2019.08.20", "title": "Божинов подписва с турския Ризеспор"}
{"url": "https://duma.bg/tsska-sf-vze-lyav-bek-ot-treta-diviziya-na-frantsiya-n198116", "text": "ЦСКА-Сф подписа с Брадли Мазику, обяви официалният сайт на клуба. 23-годишният футболист идва от втородивизионния френски Лориен, но през последния сезон е играл в третодивизионния Шоле. \"Червените\" купуват левия халф-бек, но не назовават конкретната сума. \"Ръководството финализира трансфера. Футболистът се обиграваше през последния сезон в Шоле, където записа 25 мача като титуляр. Трансферната сума за правата на 23-годишния Мазику остава конфиденциална между страните. Той се изявява по левия фланг, а в зависимост от тактическата постройка може да оперира като халф-бек или крило. Новото попълнение ще се включи в днешната следобедна тренировка на отбора. Пожелаваме на Брадли Мазику здраве и много успехи с червената фланелка\", съобщиха от ЦСКА-Сф.", "date": "2019.08.20", "title": "ЦСКА-Сф взе ляв бек от трета дивизия на Франция"}
{"url": "https://duma.bg/ivan-petkov-opredeli-sastava-za-evro-2020-n198117", "text": "Женският национален отбор по волейбол на България, който е воден от Иван Петков, заминава в сряда за Турция, където му предстои участие в Европейското първенство. Днес селекционерът определи окончателния състав, а изненади няма. Волейболистките ни тръгват от летище София с полет за Истанбул в 10.00 часа. Шампионатът е от 25 август до 8 септември и ще се проведе в Турция, Полша, Унгария и Словакия. Българските \"лъвици\" са в група А в Анкара, като съперници на нашите момичета са домакините, Франция, Сърбия, Финландия и Гърция. В първия си мач националките ни се изправят срещу Франция в петък от 14.30 ч. Следващият ден е почивен за тима ни. На 25 август волейболистките ни излизат срещу Сърбия от 17.00 ч. Следва двубой с домакините от Турция, който е на 26 август от 19.30 ч. В четвъртия си мач родните представителки ще играят с Гърция, а срещата е на 27 август от 19.30 ч. Волейболистките на България завършват участието си в груповата фаза с мач срещу Финландия, който е на 29-и от 17.00 ч. Всички мачове ще бъдат излъчени по БНТ 3.  Лора Китипова и Петя Баракова;   Елица Василева, Мария Каракашева, Гергана Димитрова, Елена Бечева, Мирослава Паскова, Александра Миланова и Вангелия Рачковска;   Нася Димитрова, Мира Тодорова и Мария Кривошийска;  Жана Тодорова и Кристиана Петрова.  ", "date": "2019.08.20", "title": "Иван Петков определи състава за Евро 2020"}
