{"url": "https://duma.bg/stroitelyat-na-letishteto-v-istanbul-pecheli-zhp-targ-u-nas-n184171", "text": "Най-сложният и скъп жп участък у нас ще се строи от турски консорциум, в който участват фирмите \"Дженгиз\" и \"Дуйгу\", ангажирани с изграждането на новото летище на Истанбул.  Модернизацията на жп линията Елин Пелин - Костенец се финансира от оперативна програма \"Транспорт\" 2014-2020 г. и е сред рисковите за изпълнение. Заради забавения избор на изпълнител е ясно, че проектът няма да приключи през настоящия програмен период. През лятото на 2018 г. представител на ЕК се усъмни в саботаж на жп търговете у нас и предупреди, че през този програмен период Брюксел няма да разреши пренасочване на средства от жп проекти към магистрали и метрото, както се случи през миналия програмен период. Обществената поръчка е на стойност 1,2 млрд. лв.  Обединението ДЗЗД \"Джен-Дуй ЖП Елин Пелин\" печели търга за най-скъпия участък на жп линията Елин Пелин - Костенец (обособена позиция 1 Елин Пелин - Вакарел). В него влизат две турски фирми - \"Дженгиз Иншаат Санайи ве Тиджарет Аноним Ширкети\" АД и \"Дуйгу Мюхендислик Иншаат Туризъм Дъш Тиджаред ве Санайи Лимитед Ширкети\" ООД. Едната от компаниите в турския консорциум - \"Дженгиз\" - има опит у нас. Заедно с друга турска компания - \"МАПА\", \"Дженгиз\" построи 19-километровата магистрала \"Люлин\", която вече е част от магистрала \"Струма\".  Турският консорциум печели търга с минимална разлика от 1.45 точки пред друго обединение - ДЗЗД \"ЖП Елин Пелин-Костенец\". За най-сложния и скъп участък от Елин Пелин до Вакарел бяха подадени най-много оферти - девет. Отсечката е с дължина от 20 км. Предвижда се да бъдат построени два двутръбни тунела с обща дължина от 15 342 метра. Съоръжението ще бъде най-дългият жп тунел у нас. Предвидени са също 8 моста и две естакади, нова гара в Елин Пелин, спирка Побит Камък и разделен пост при Вакарел. Срокът за изпълнение е 6 години (72 месеца).", "date": "2019.01.30", "title": " Строителят на летището в Истанбул печели жп търг у нас"}
{"url": "https://duma.bg/parviyat-pab-za-bezalkoholni-otvori-vrati-n184138", "text": "В Ирландия отвори врати първият в страната и в Европа пъб, чиито клиенти имат възможност да си поръчват само безалкохолни напитки, съобщи \"Sunday Business Post\". Новото заведение, носещо името \"Дева Мария\", е разположено в центъра на Дъблин. В него се сервират коктейли и напитки, които не съдържат абсолютно никакъв алкохол, обясняват собствениците му. Културата на въздържание от спиртни напитки всяка година намира все по-голям брой последователи, най-вече сред младото поколение в страната, сочи статистика на правителството. Всеки четвърти ирландец не употребява алкохол. Консумацията му е спаднала от 11,5 литра годишно през 2012-а до 10,6 литра през 2013-а. Близо 24% от населението са пълни въздържатели. Всяка година в Ирландия от рак, свързан с употребата на алкохол, умират 500 души, а 900 се разболяват.", "date": "2019.01.30", "title": "Първият пъб за безалкохолни отвори врати"}
{"url": "https://duma.bg/brekzit-nyama-da-se-otlaga-reshiha-deputatite-n184199", "text": "Няма да има отлагане на Брекзит. Това решиха британските депутати, които до късно снощи гласуваха серия от поправки на споразумението с ЕС. Повечето бяха отхвърлени, включително и предложението разводът с Брюксел да бъде отложен. Това означава, че датата за напускане на ЕС остава 29 март. Припомняме, че опозицията предложи вариант за отлагане на Брекзит и нов преходен период, в опит да предотврати излизането на страната от ЕС без сделка. Премиерът Тереза Мей призова за положителен вот за друго предложение – да се търси алтернативно споразумение за ирландската граница. То бе прието и така дадоха мандат на Мей да се върне в Брюксел за нови преговори. Беше гласувана и поправката, която отхвърля Брекзит без сделка, но тя няма задължаващ характер.  Британският министър-председател ще се опита да промени позицията на ЕС, че сделката не може да бъде предоговаряна. В същото време председателят на Европейската комисия Жан-Клод Юнкер отново бе категоричен, че нова сделка не може да има. Доналд Туск също повтори позицията си, че сегашното споразумение е най-добрата гаранция, че \"Обединеното кралство ще напусне Евросъюза в условията на ред\". Той е разговарял по телефона с държавните и правителствените ръководители на 27-те, за да потвърди общата позиция. Френският президент Еманюел Макрон каза, че сделката за брекзит е „възможно най-добрата и не подлежи на предоговаряне”.", "date": "2019.01.30", "title": "Брекзит няма да се отлага, решиха депутатите"}
{"url": "https://duma.bg/dobromir-banev-praznuva-s-lyubov-do-sino-svoyata-50-godishnina-n184145", "text": "Един от най-обичаните съвременни автори - Добромир Банев, ще отпразнува 50-годишен юбилей днес, 30 януари, броени дни след това ще бъде премиерата на най-новата му книга с интимна лирика \"Любов до синьо\" (изд. \"Персей\"). Някои от стихотворенията му вече предизвикаха голям интерес в социалните мрежи. Премиерата ще се състои на 13 февруари от 18.30 ч. в централното фоайе на Националната библиотека \"Св. св. Кирил и Методий\". Добромир Банев е поет, писател и публицист, в чиито творби модерните хора често припознават собствените си емоции и преживявания. Роден е в Ловеч. Завършил е право в Юридическия факултет на СУ. \"Любов до синьо\" е седмата му книга. Негови са и \"Еднакво различни\", \"Абсурдни времена\" (в съавторство с Маргарита Петкова), \"Абсурдни времена 2\" (в съавторство с Маргарита Петкова), \"Зад огледалото\" (заедно с М. Петкова), \"Аз съм в другото такси\".  Понякога, колкото по-бързо вървим един към друг, толкова повече се отдалечаваме. Любовта е синя като небето, непредвидима като море, неудържима като болка, неустоима като цвета на очите, които я обещават. И ние всички до един се надяваме да станем нейни избраници, пише поетът. Любовта е в бистрото отсреща, в клоните на есенните дървета, в неподправената прелест на снега, в разцъфтелите поляни и лятното слънце, което знае да обича безусловно. Докато сезоните се сменят, ние съществуваме в безвремието на града, където малка стая пази тайните на нашите целувки. Далеч от суетата, ние се обичаме до припадък, а най-малкото съмнение в чувствата на другия ни завръща с още по-голяма сила към същата тази любов, защото да си отдаден някому, е изпитание, което си струва да бъде преживяно, допълва Банев.", "date": "2019.01.30", "title": "Добромир Банев празнува с \"Любов до синьо\" своята 50-годишнина"}
{"url": "https://duma.bg/za-sbarkanoto-saznanie-na-obsluzhvashtite-vlastta-n184151", "text": "Понеже не стихват вълненията за Елена Йончева, да поясня някои журналистически работи. Идеята, че Йончева е прала пари, конкретно 330 хил. евро, е родена в сбърканото съзнание на обслужващата прокуратура. Да идеш да снимаш в район на военни действия и по този начин да переш пари - не знам на кой нормален може да му хрумне. На западен продуцент, ако му кажеш - на ти 330 хил. евро, купи с тях камера, апаратура за сателитна връзка, сателитен телефон, наеми оператор, транспорт и водачи на място, и отивай в Турция, Сирия, Ирак, две години наред да снимаш филми, ще се изсмее. Понеже изнежените задничета на някои водещи по телевизиите повтарят, че си е определила 12 хил. лева заплата (кажи речи колкото тяхната - как така) - това също се нуждае от пояснение. Който си мисли, че като ходиш в такива райони на военни действия, може да вземеш документ за разходи, много се лъже. Това не е командировка до Брюксел или Париж. Да платиш на водач или преводач (Йончева знае три езика, но арабският й не е достатъчен да се оправи там), да платиш да те закарат тук или там, да платиш някой да се съгласи да те заведе, да говори, да те срещне с някого - това е обичайна практика на западни телевизии, за което имат бюджетни средства, но често журналисти плащат от джоба си. А сега си представете, че Йончева беше направила тези разходи, като представи някоя хвърчаща бележка, или напише отчет - платих на водач 2000 долара да ме заведе при кюрдите, при ислямистите, преводач взе 800 евро и т. н. Веднага блюстителните прокурори щяха да я обвинят, че пише фалшиви документи. А като си пишеш голяма заплата, можеш да поемеш много от тези разходи. И въобще, прозира една презумпция у коментиращите, че журналистиката трябва да се прави без пари, на журналисти да им се плаща една заплата от 1000 лева и пак им е много. Няма телевизия в света, която да намери хора да снимат на такива места за без пари. Дори в сегашни времена, когато медиите обедняха и плащат все по-малко. Ама парите били от КТБ, крещят заглавия из сайтове. Ами когато е направила обща фирма с посочена от юристите на ТВ7 фирма, КТБ беше банката на властта, правителството на Борисов удвои държавните пари в нея, дори тези на \"Топлофикация София\" ги извади от общинската банка и ги вкара там. И Цветанов връчи на Цветан Василев приза банкер на годината. А забележителният Кошлуков, който сега коментира \"престъпленията\" на Йончева, беше шеф и водещ в тази телевизия. Абе, щом Йончева е станала депутат от БСП, бой, гадна комунистка - това им е манталитетът на мнозина. Утре тази обслужваща прокуратура други ще погне с такива аргументи, искам да видя тогава кой как ще се обяснява.                                          Фейсбук", "date": "2019.01.30", "title": "За сбърканото съзнание  на обслужващите властта"}
{"url": "https://duma.bg/brutniyat-vanshen-dalg-narastva-i-e-33-797-mlrd-evro-n184166", "text": "Брутният външен дълг на страната в края на ноември 2018 г. е 33 млрд. и 797 млн. евро, което е 61,2% от БВП, съобщава Българската народна банка. На годишна база дългът нараства с 601,8 млн. евро, или с 1,8%. В края на ноември 2018 г. дългосрочните задължения са 25 млрд. и 432,1 млн. евро, или 75,2 на сто от брутния дълг на държавата. Дългосрочният дълг намалява на годишна база със 142,3 млн. евро, или 0,6%, отчита БНБ. Брутният външен дълг на сектор \"Държавно управление\" в края на ноември 2018 г. е 5 млрд. и 623,6 млн. евро или 10,2 на сто от БВП. Външните задължения на сектора се понижават на годишна база със 134,3 млн. евро, или 2,3%. За първите 11 месеца на миналата година полученото външно финансиране от нерезиденти е в размер на 4 млрд. и 909,4 млн. евро, или 8,9 на сто от БВП. От тях 319,3 млн. евро, или 6,5 на сто от общия размер са за сектор \"Държавно управление\", 1 млрд. и 70,6 млн. евро (21,8 на сто) - за сектор \"Банки\", 1 млрд. и 657,1 млн. евро (33,8 на сто) - са за други сектори, а 1 млрд. и 862,4 млн. евро (37,9 на сто) са за вътрешно фирмено кредитиране. През януари - ноември 2018 г. извършените плащания по обслужването на брутния външен дълг са 4 млрд. и 943,3 млн. евро (9 на сто от БВП) при 5 млрд. и 540,1 млн. евро (10,7 на сто от БВП) за януари - ноември 2017 г.", "date": "2019.01.30", "title": "Брутният външен дълг нараства и е 33, 797 млрд. евро"}
{"url": "https://duma.bg/borisov-ochakva-protesti-na-bankeri-zaradi-evroto-n184167", "text": "Убеден съм, че крадците, тези, които им е хубаво да си ползват банките, да си финансират частния бизнес, безконтролно, ще заложат пари срещу нас, може и банкери да излязат на протест, всичко е възможно. Въвеждането на еврото ще дисциплинира банките, заяви  Бойко Борисов, който участва в традиционната среща на бизнеса с правителството. Тази година тя бе посветена на пътя на България към еврозоната и ефектите върху икономиката. Като позитиви премиерът посочи, че лихвите в страната ще намалеят. Най-важното обаче е, че няма да има друг случай като Корпоративна търговска банка. България ще се присъедини към еврозоната със същия обменен курс към еврото, какъвто е в момента фиксираният в закона, обяви гуверньорът на БНБ Димитър Радев. Финансовият министър Владислав Горанов заяви, че е твърде оптимистично България да влезе в еврозоната през 2022 година. В понеделник Горанов сам постави датата 1 януари 2022-ра като целева за въвеждането на единната европейска валута. Вчера Горанов се отметна, като уточни, че чисто технически това почти е невъзможно. Той посочи, че въпросът за обменния курс е дискусионен в експертните среди, а има и опасения, че някои от старите държави членки ще поискат промяна с цел да забавят присъединяването на България към еврозоната: \"За нас това е религиозен въпрос така, че няма нещо, което можем да кажем с по-голяма сигурност от това. Никаква промяна в паричен режим. Единствен изход от това, което имаме в момента като режим на фиксиран валутен курс, ще бъде приемането на еврото\", заяви Димитър Радев. Той потвърди, че работата по присъединяване на България към механизма, предхождащ еврозоната, върви добре. Резултатите от провежданите стрес тестове в шест от банките ще бъдат ясни през юли. Според еврокомисаря Валдис Домбровскис справянето с бедността е проблем пред България.", "date": "2019.01.30", "title": "Борисов очаква протести на банкери заради еврото"}
{"url": "https://duma.bg/ispaniya-vavezhda-ogranichenie-na-skorostta-ot-90-kmch-po-patishtata-n184168", "text": "Испания понижава максималната скорост по националните пътища от 100 на 90 км/ч, за да намали броя на произшествията, съобщава Франс прес. Ограничението влиза в сила от днес за така наречените \"конвенционални пътища\", тоест национални двупосочни пътища без централен разделител. Именно на този тип пътища са станали средно около 77 до 80 на сто от катастрофите в Испания за последните пет години. Испания се присъединява към други европейски страни, които вече намалиха или са в процес на намаляване на скоростта по второстепенните си пътища - в случая с Франция до 80 км/ч, Холандия, Дания, Ирландия, Финландия, Кипър и Малта също имат граница от 80 км/ч, докато Швеция е с най-ниското ограничение - 70 км/ч. В Европа има четири държави с по-висока граница - Обединеното кралство с 96 км/ч (60 мили в час). Германия, Австрия и Румъния запазват максимума от 100 км/ч. В тези три страни лимитът за магистралите също е по-висок от лимита на Испания от 120 км/ч и там е 130 км/ч.", "date": "2019.01.30", "title": "Испания въвежда ограничение на скоростта от 90 км/ч по пътищата"}
{"url": "https://duma.bg/yonko-ivanov-ot-zakona-za-vodachite-na-mps-prozirat-vazmozhnosti-za-koruptsiya-n184169", "text": "Публикуваните два законопроекта - за водачите на МПС и за движението по пътищата, няма да доведат до намаляване на административната тежест, каквито са плановете. Това заяви Йонко Иванов, председател на Съюза на преподавателите по авто-мото подготовка пред \"Блумбърг тв България\". \"Законът за движение по пътищата съдържа резонни текстове до известна степен. Законът за водачите на МПС е литературно произведение. Не е писан като закон и прозира нишка с възможности за корупция, особено в първата част, където има изменения спрямо психологическите изследвания или начина им на провеждане. До момента имаше регистър на ДКЦ, на базата на който само те можеха да упражняват тази дейност. Сега всеки психолог може да отвори лаборатория\", коментира експертът. Иванов е на мнение, че към тези два закона трябваше да се появи още един, за да може да се говори за създаването на нов закон, който има три отделни подзакона. \"Около 850 са автошколите в България, от които около 200 са от Министерството на образованието. Реално са около 600. От тях около 30% са в сивия сектор или т.нар. автоучилища, които работят на принципа на измамата спрямо клиентите на базата на ниски такси и така се получава възможността за корупционни измами. Бездействието на държавата към нелоялната конкуренция води до увеличаване на автошколите в сивия сектор\", смята Иванов. Той е категоричен, че трите закона е трябвало да бъдат поставени едновременно.", "date": "2019.01.30", "title": " Йонко Иванов:   От закона за водачите на МПС прозират възможности за корупция"}
{"url": "https://duma.bg/185-godini-ot-rozhdenieto-na-kuzman-shapkarev-n184141", "text": "185 години от рождението на родения в Охрид български възрожденски книжовник, фолклорист, редовен член на Българското книжовно дружество, днес БАН, Кузман Шапкарев се навършват на 1 февруари. Столичната библиотека ще представи документална изложба със снимки и документи, предоставени от наследниците му - фамилен портрет, изданията на \"Наръчно св. Благовествование или сбор от евангелски четения\" 1869 и други ръкописи. От НБКМ са предоставени факсимилета от заглавни страници на издания на книжовника, от научния архив при БАН - факсимилета от негови писма и ръкописа на автобиографията му. В честването ще вземат участие Николай Поппетров от Института за исторически изследвания на БАН, доц. д-р Недка Капралова от Института за литература при БАН и Марияна Николова от Научния архив при БАН. Ще присъстват и родственици на книжовника. Ще бъде прожектиран филм за възрожденеца по сценарий на българския историк Александър Гребенаров. Събитието е на 31 януари от 17.30 ч. в Мраморното фоайе, ет. I на СБ.", "date": "2019.01.30", "title": "185 години от рождението на Кузман Шапкарев"}
{"url": "https://duma.bg/akuloustoychiv-kostyum-testvat-v-avstraliya-n184136", "text": "Австралийски университет тества нови материали, предназначени да намалят ефекта на ухапванията от акули. Проектът е насочен към редуциране на смъртните случаи и облекчаване на неприятностите за плувците. Изследователи от университета \"Флиндерс\" в Аделаида са получили държавно финансиране за тестване на нов неопрен (синтетичен каучук, обикновено използващ се при водолазни костюми) - срещу силата на ухапване от няколко вида акули, включително голямата бяла. Новият материал, предоставен от производителите, които университетът засега отказа да назове, има за цел да редуцира ефекта от ухапванията и възможността за пробив до тялото при нападение от акули, както и да намали загубата на кръв при пострадалите. Въпреки десетките милиони посещения от акули на австралийските плажове всяка година, нападенията от тях са изключително редки, но всеки инцидент предизвиква обществен дебат за безопасността на плажовете. За изминалата година е имало 27 нападения на акули в австралийски води, според данни на зоопарка \"Таронга\"в Сидни, включително един фатален инцидент в популярната туристическа дестинация \"Уитсъндейски острови\", близо до Големия бариерен риф. Мнозина експерти посочват увеличения брой на влизащите във водата за плуване, гмуркане и други цели като причина за увеличаване на атаките.", "date": "2019.01.30", "title": "Акулоустойчив костюм тестват в Австралия"}
{"url": "https://duma.bg/natiskali-kapsh-za-pravilen-podizpalnitel-na-tol-sistemata-n184170", "text": "\"Бяхме притискани 11 месеца да вземем за подизпълнители загубилите търга (за тол системата) фирми, тези с 40 милиона по-скъпа оферта. Колкото и абсурдно да звучи, това е истината. Това са същите фирми, които не са изградили по законовия начин съществуващите пилони с камери, въпреки това те са включени в обхвата на поръчката, за да им осигурят конкурентно предимство. Били са сигурни, че ще спечелят и ще си \"оправят нещата\". Само че загубиха и сега ние трябва да ги вземем за подизпълнители и всичко да остане скрито. Това пише \"19 минути\", като цитира отговори на въпроси от адвокатската кантора, която обслужва австрийската \"Капш\" в България. Компанията \"Капш\" бе избрана за изпълнител на тол системата. \"В средата на декември получихме писмо от възложителя монтажът на терминали за самотаксуване да се прекрати.\" Това отговарят от кантората на въпрос защо нямаше монтирани машини при старта на системата на е-винетките на първи януари. В друго писмо АПИ пожелала за част от машините да бъде демонтиран кодиращият модем и да им бъде предоставен отделно.  \"Определени служители на държавата саботираха старта на системата. Определено през последните единадесет месеца се забелязва стремежът на АПИ цялото разпространение на винетки да стане единствено през бензиностанциите\", пише \"19 минути\". \"Несериозно е да се мисли, че сайт, който струва 30 хил. лв., може да обслужи продажбата на над 2 милиона винетки, а точно това се случи. Сайтът bgtoll.bg е лошо направен и той се срина още в първите часове. Шест часа след като бе въведен в експлоатация, той беше хакнат и блокиран. Този сайт е изцяло продукт на АПИ и няма нищо общо с договора за изграждане на тол системата\", пишат от кантората. ", "date": "2019.01.30", "title": "Натискали \"Капш\" за \"правилен\" подизпълнител на тол системата"}
{"url": "https://duma.bg/mario-hosen-sviri-sas-simfonieta-sofiya-n184143", "text": "\"Симфониета \"София\", цигуларят Марио Хосен и виолистката Марта Потулска (Полша) ще изнесат концерт на 31 януари в Общинския културен институт \"Надежда\" в София. Дирижира маестро Свилен Симеонов. В програмата: Йозеф Хайдн - Концерт за цигулка и оркестър, C dur и Вариации на тема от Симфония щ 31 на В. А. Моцарт; В. А. Моцарт - \"Sinfonia concertante\" за цигулка и виола, Es dur, K 364. Билети може да се купят в деня на концерта на касата на ОКИ \"Надежда\".", "date": "2019.01.30", "title": "Марио Хосен свири със \"Симфониета \"София\""}
{"url": "https://duma.bg/boryat-harkaneto-s-vazglavnitsa-n184137", "text": "Служителите на университета в Северен Илинойс представиха възглавница, която може частично да потисне звука на хъркането. Тя е предназначена да осигури спокоен сън за тези, които се опитват да заспят близо до източника на досадния шум. Разработчиците успяха да постигнат потискане на звуците до 31 децибела, докато средната интензивност на хъркането е около 50 децибела. Възглавницата е снабдена с комплекс от три микрофона, както и високоговорители и звуков филтър. Идеята се основава на активната система за намаляване на шума, използвана в някои слушалки. С помощта на микрофон възглавницата получава картина на звуковия фон, анализира хъркащите звуци и излъчва звукови вълни от високоговорителите, които са подобни на хъркането, но са с обърната фаза, пише IEEE Spectrum. Преди това учените се опитаха да решат проблема, като инсталираха система за намаляване на шума в частта от леглото, на която е разположена главата, но това не беше успешно, тъй като горната половина на спящия не винаги е на нужното място.", "date": "2019.01.30", "title": " Борят хъркането с възглавница"}
{"url": "https://duma.bg/deyvid-duhovni-shte-iznese-kontsert-v-moskva-n184144", "text": "Една от най-ярките холивудски звезди - Дейвид Духовни, ще изнесе концерт в московския ГЛАВCLUB GREEN CONCERT на 7 февруари. Известен е с участието си във филмите \"Досиетата Х\", \"Туин пийкс\", \"Бетовен\", \"Нещата, които изгубихме\"... Носител е на два \"Златни глобуса\" и други отличия. Дейвид Духовни (р. 1960 г.) е единственият актьор, който получава \"Златен глобус\" едновременно в две категории - комедия и драма. От 2016 г. актьорът има звезда в холивудската Алея на славата. Той е баща на две деца от брака си с актрисата Теа Леони. Стана широко известно, че Дейвид Духовни е и отличен музикант, след като през 2015 г. излезе дебютният му албум \"Hell or Highwater\", който бе добре оценен от критиката. След излизането на втория му албум \"Every Third Thought\" групата на Духовни с успех гастролира в САЩ, Европа, Австралия и др. В момента той активно работи върху третия си албум. Вероятно на 7 февруари московчани ще имат възможност да чуят и най-новите композиции на талантливия актьор и музикант.", "date": "2019.01.30", "title": " Дейвид Духовни ще изнесе концерт в Москва"}
{"url": "https://duma.bg/premiera-v-tr-sfumato-n184142", "text": "Театрална работилница \"Сфумато\" ще представи днес, 30 януари, от 19 ч. премиерното представление на спектакъла \"Раната Филоктет\" (Post-truth Лемнос) по пиесата \"Филоктет\" от Хайнер Мюлер. Режисьор е Борис Кръстев, сценография Росица Грънчарова, Яна Василева, Гергана Лазарова-Рънкъл, музика Каролина Койнова. Участват Деян Жеков, Иван Николов, Атанас Петков. Спектакълът е продуциран от ТР \"Сфумато\" и се осъществява с подкрепата на програма \"Дебюти\" на Националния фонд \"Култура\" и Гьоте институт София. Представлението е с немски и английски субтитри.", "date": "2019.01.30", "title": "Премиера в ТР \"Сфумато\""}
{"url": "https://duma.bg/sas-zamenka-zavarshi-saga-s-otnet-uchilishten-dvor-n184186", "text": "Със заменка завърши дългогодишната сага с отнета част от училищен двор в София и желание на инвеститор да построи в нея 7-етажен блок. Общинските съветници от комисията по финанси към СОС решиха да придобият терена до 139 СУ \"Захарий Круша\", който в момента е частен и срещу това да предоставят на собственика му - фирмата \"БЛД 44\", общинска земя в район \"Възраждане\". Според оценките цената на общинския имот е по-висока от тази на частния и затова фирмата трябваше да заплати на кметството 2,19 млн. лева. Общинските съветници от БСП обаче определиха едната оценка като завишена, а другата като намалена и за да не бъде ощетена общината, предложиха частникът да плати 700 000 лева повече над предложеното в доклада. Предложението на социалистите бе прието.  Според решението \"БЛД 44\" ще предостави на общината терен от 2000 кв. м до 136 СУ в район \"Лозенец\" със сграда, а срещу това ще получи 5800 кв. м близо до бул. \"Ген. Скобелев\" и парк \"Възраждане\". В имота доскоро можеха да се направят само поликлиника и обучителен център, но с решение на СОС инвеститорът ще може да строи жилищни сгради. Доскорошното му намерение да издигне блок до училището предизвика гнева на родители и те многократно излизаха на протести.  ДУМА припомня, че първоначално теренът е бил част от двора на училището, по-късно е изваден, за да се построи триетажна сграда. В нея \"Отворено общество\" е трябвало да направи Дом на книгата. Вместо това обаче фондацията я продава на банка, която я препродава на \"БЛД 44\".  Бъдещето на сградата обаче още не е ясно. Допълнително ще бъде приет доклад как тя да се предостави на училището. Собственик на терена след заменката става \"Софийски имоти\", а неговият директор вчера изрази тревога, че дружеството може да загуби много след сделката. Ако имотът се даде безвъзмездно на школото, \"Софийски имоти\" трябва да връщат ДДС, а ако се дари - то ще плаща допълнителни данъци. ", "date": "2019.01.30", "title": "Със заменка завърши   сага с отнет училищен двор "}
{"url": "https://duma.bg/strahil-deliyski-vlastta-e-izcherpana-n184183", "text": "Премиерът е в неизгодна позиция в дебатите с президента, коментира политологът Страхил Делийски. Когато на един премиер му се наложи да опровергава внушения, че българите не живеят добре, това означава, че тази власт е доста изчерпана. Разговорът не е за различните пътища на развитие, а дали живеем добре или не, има ли проблеми или не, подчерта той. Позициите на президента Румен Радев нанесоха удар върху управляващите, коментира и социологът Кольо Колев. Според него това е началото на края на тази власт и до голяма степен всичко зависи от резултатите на европейските избори. По думите на Колев държавният глава е избрал да бъде говорител на бедните, на непрекъснато облаганите с нови и нови данъци, на мизерстващите, тези чийто глас не се чува. Радев не се стреми към президентска република, той говори за възстановяване на връзката между обикновения човек и политическия елит, категоричен е социологът. Премиерът Бойко Борисов гневно обвини президента в лъжа. Вместо властта да се бори с бедността в държавата, Радев все насочвал разговора към изтребителите. Излъгал и за това, че инвестициите се свиват. \"Думите му унижават и смазват България, те са мрачни, очернящи и песимистични\", скочи шефът на НС Цвета Караянчева. Радев се опитва да срути демокрацията в страната, оплака се Спас Гърневски.    ", "date": "2019.01.30", "title": " Страхил Делийски:    Властта е изчерпана"}
{"url": "https://duma.bg/bsp-prezidentat-radev-e-posledovatelen-sadarzhatelen-i-perspektiven-n184187", "text": "Оценяваме президента Румен Радев през 2-годишния му мандат с три думи: последователен, съдържателен и перспективен. Така оцени работата на държавния глава лидерът на БСП Корнелия Нинова. \"Чухме всякакви мнения, оценки, включително и някои на ръба на интригата. Традиционно в политическия ни живот тези разговори се водят на повърхностно равнище. Поздравявам държания глава за принципната му позиция към сериозните проблеми на държавността в България\", подчерта Нинова.  \"Президентът е последователен, защото от 2016 година досега той не изневери на нито една от обещанията, които даде по време на предизборната си кампания. Съдържателен, защото запълни думите си с работа и с действия чрез ветата и сезирането на КС за важни закони. И перспективен, защото не само критикуваше властта и пороците в обществото ни, а даваше конкретни предложения\", обоснова се Нинова. Тя посочи две изказвания на президента. \"На 2 ноември 2016 година Радев казва:\"Монополът върху трите власти на една партия, която се е сраснала с държавата, поражда и ниската позиция на свободата на медиите като четвърта власт\". Две години и 3 месеца по-късно отбелязва, че българската демокрация ускорено губи позиции, свободата на словото изчезва, а авторитаризмът се възвръща. На 22 септември 2016 г. Радев обещава, че президентската институция ще бъде социален филтър, който ще спира законите, които са против интересите на гражданите. В понеделник той заяви, че президентската институция често бе последната бариера за лобисткото законодателство при безотговорни политически действия и против интересите на българите\", цитира Нинова.  Лидерът на БСП припомни, че държавният глава е наложил 12 пъти вето върху закони. \"Виждат в това война с изпълнителната власт и законодателната. А Радев просто превърна думите си в действия\", каза Нинова. Тя даде пример с връщането на законите за концесиите, за КТБ, за промяната на предназначението на земеделските земи без план, срещу приватизацията на държавни активи, заложени в забранителния списък. \"Държавният глава се противопостави с вето на тайния арест, на едноинстанционните съдебни дела, които ограничаваха човешкото право на триинстанционно съдебно производство. В социалната сфера той се обяви против закона за увеличаване на данъка на колите, върху жилищата в райони от списъка на курортите и върху бюджета на НЗОК за отказа на държавата да плаща за иновативните лекарства\", напомни Нинова. Вярвам, че в съвета към президентската институция държавният глава ще събере умни и способни хора, които ще търсят изход от ситуацията, категорична е Нинова. \"Всички показатели на страната вече са на дъното. Въпросът не е дали ще има избори, а кога\", допълни тя.", "date": "2019.01.30", "title": " БСП: Президентът Радев е последователен, съдържателен и перспективен"}
{"url": "https://duma.bg/rast-na-koruptsiyata-horata-ne-vyarvat-na-vlastta-n184189", "text": "Усещането у хората за корупция в България се засилва. Страната ни пада с шест позиции - от 71 на 77 място в Световния корупционен барометър на \"Прозрачност без граници\". По този показател за поредна година сме последни в ЕС. Според анализаторите повечето българи нямат доверие на политическите институции. В страната липсват независими и прозрачни медии, се казва в изследването. Често е неизвестно кой притежава дадена медия, много от тях са финансово зависими от държавна реклама. Това влияе на работата им и да се отрази на критиката, която  биха приложили към правителствените власти. Средният резултат за страните членки на ЕС е 66 точки. България има 42 точки, Гърция - 45, а Дания, която има най-добри показатели в ЕС и в света, получава 88 точки.", "date": "2019.01.30", "title": "Ръст на корупцията,  хората не вярват на властта"}
{"url": "https://duma.bg/elena-yoncheva-iznasya-dnes-fakti-za-koruptsiya-v-kabineta-borisov-n184188", "text": "Говорителят на ПГ\"БСП за България\" Елена Йончева ще представи и докаже днес с факти, документи и свидетели наличието на корупция по най-високите етажи на властта. В понеделник тя обясни, че в разследването са замесени министър и зам.-министър, които използват високите си постове, за да прикриват случаи на корупция. Управлението упражнява влияние върху прокуратурата – не се страхувам да кажа това, заяви вчера Нинова по повод повдигнатото от прокуратурата обвинение срещу журналистката за пране на пари. По думите й действията на държавното обвинение идват в отговор на конкретни  разследвания на Йончева срещу властта за оградата. Нинова цитира изнасянето на факти за източването на пари при строежа на оградата по границата с Турция, изобличаването на шуробаджанащината чрез скандала \"Кумгейт\" в Хасково и разкриването на корупционни схеми при строителството на пътища в България. Нинова е категорична, че обвинението срещу Йончева е абсурдно. Тя уточни, че то е прецедент, защото досега не имало наказателен процес срещу разследващ журналист. ", "date": "2019.01.30", "title": "Елена Йончева изнася днес факти за корупция в кабинета \"Борисов\""}
{"url": "https://duma.bg/tezhka-katastrofa-zatvori-kresnenskoto-defile-n184200", "text": "Тежка катастрофа затвори през нощта международния път Е-79 в Кресненското дефиле. Тир и джип са се ударили челно край Кресненските ханчета, в посока Кресна, съобщи БиТиВи. Джипът е с арменска регистрация. Тирът се опитал да избегне удара, забива се в мантинелата и надвисва над реката. Пострадали са двамата шофьори, които са откарани в болница в Сандански. Инцидентът е станал към 1:30 часа. В 4:45 часа започна изтеглянето на товарния автомобил, висящ на мантинелата над р. Струма. Сутринта главен път Е-79 беше отворен за движение.", "date": "2019.01.30", "title": "Тежка катастрофа затвори Кресненското дефиле"}
{"url": "https://duma.bg/700-000-leva-neustoyki-izchezvat-sled-alo-banov-sam-n184203", "text": "Схема, при която зам.-министър обслужва интересите на частна фирма за сметка на държавата, разкри Елена Йончева в разследването си \"Ало, Банов съм\". Журналистката и депутат от БСП пусна днес аудиозапис на Боил Банов от месец март 2016 година. Сега той е министър на културата, а тогава - заместник-министър. На записа ясно се чува как Банов дава нареждания на свои служители в министерството да измислят схема, чрез която да бъде избегната неустойка от около 700 000 лева за частна фирма, извършваща строителни дейности. Средставата са европейски, а парите са на фирма, която работела по проект за ремонта на Ларгото. Става ясно, че има сериозно закъснение със сроковете за приключване на ремонтите, а Банов се разпорежда как в документацията да бъдат променени дати и срокове, за да се избегне неустойката. Депутатът от БСП Пенчо Милков добави, че управляващият орган по проекта е регионалното министерство, а средствата са европейски и \"няма начин МРРБ\" да не е било в течение. От БСП ще предоставят цялата информация по случая на прокуратурата и на ОЛАФ, защото става въпрос за пари по европейска програма. Всичко, което е показано в записа, се потвърждава от документите, които анализирахме, добави социалистът. Има и доклад на АДФИ, който установява груби нарушения в процедурата по обществената поръчка. Милков каза още, че ако прегледаме внимателно договора между министерството и фирмата, и анекса към него, се вижда, че освен опростената неустойка от поне 700 000 лева, възложителят е трябвало да потърси и допълнителна сума от поне 315 000 лева, която е гаранцията за изпълнение.   БСП настоява за оставката на министър Боил Банов. Защото това не е изолиран случай, а модел на управление, коментира депутатът от левицата Димитър Данчев. По думите му  това е  пореден случай, в който доказано се манипулират условията на обществена поръчка. По подобна схема бе изкривена и поръчката за строителството на ул. \"Граф Игнатиев\", и градинката пред храма \"Св. Седмочисленици\".  Спомня ли си някой времето, в което г-н Банов обясняваше, че по независещи от него причини осветлението на обекта не работи, има изпочупени плочки, както и проблеми с отводнителната система? От представения сега разговор става ясно, че той е знаел от първа ръка за проблемите при строежа, но вмeсто да защитава интересите на държавата, той защитава частния изпълнител, категоричен бе Данчев.  Елена Йончева уточни, че служител на министерството е направил записа с пълното съзнание, че са го накарали да подписва и подготвя фалшиви документи.  Защо един заместник-министър обслужва интересите на частна фирма и лишава бюджета на държавата от 700 000 лева, попита Елена Йончева. Тя подчерта, че Боил Банов, заради схемите, които успява да прокара, вече е министър. Това е схемата и на правителството на Борисов, убедена е журналистката. Защитават се интересите на частни фирми, а не на държавата.", "date": "2019.01.30", "title": "700 000 лева неустойки изчезват след \"Ало, Банов съм\""}
{"url": "https://duma.bg/prokuraturata-se-samosezira-za-alo-banov-sam-ministarat-gotov-s-ostavkata-n184205", "text": "Прокуратурата се самосезира по случая \"Ало, Банов съм\". Още днес прукурори ще посетят министъра на културата Боил Банов, обяви говорителят на главния прокурор Румяна Арнаудова. Ще бъдат изискани всички документи по обществената поръчка, за която става въпрос в записа, представен днес от Елена Йончева. Ще се разследват длъжностно престъпление и безстопанственост. Проверката е възложена на спецпрокуратурата. Ако се стигне до повдигане на обвинение, прокуратурата ще поиска министърът да бъде отстранен от длъжност, добави тя. От своя страна министър Банов обяви, че е готов да подава оставка, защото така се прави, но отхвърли всички обвинения. Всичко, по думите му, било \"евтин компромат\", \"помия на посредствеността\" и \"опит за гавра\". Банов даде брифинг в Министерски съвет и обяви, че оставката му е готова, но не защото чувства вина, а \"защото така се прави\". Уточни обаче, че премиерът Бойко Борисов ще реши да да му я поиска. Банов отправи и закани - готов е да заведе дела срещу служителя на министерството, изнесъл записа, както и срещу Йончева. Записът на Йончева е евтин компромат. От хилядите оперативки, които съм правил, вероятно могат да се скалъпят още 56 записа, коментира Банов. Добави, че \"от четири години ме рекетират със записи\" и отрече да са опрощавани пари на изпълнителите на проекта. И добави: \"Към мен рекет, сплашване не минава. Никога не е минавал и никога няма да мине независимо какво правя в тоя живот. Не приемам този опит за гавра\". Подавам оставка – не съм я разписал, но ще я разпиша, премиерът ще прецени, коалиционното правителство ще прецени, не успя да скрие паниката си министърът. Аз не съм се родил министър. Ще подам тази оставка не от чувство на вина, а напротив – така се прави, вдигна гордо глава той. Записите на разговорите на Банов могат да станат годни доказателства, смята от своя страна Румяна Арнаудова. За да се случи това обаче, трябва да им се назначи експертиза. Прокуратурата е готова да предостави защита на въпросния служител, направил записите, каза още говорителят на главния прокурор.", "date": "2019.01.30", "title": "Прокуратурата се самосезира за \"Ало, Банов съм\", министърът готов с оставката"}
{"url": "https://duma.bg/gripna-epidemiya-veche-i-v-gabrovo-n184206", "text": "Грипна епидемия е обявена в 24 от общо 28 области в страната. От днес влиза в сила грипна епидемия и в област Габрово, учениците ще бъдат във ваканция от 31 януари до 5 февруари, включително. В Стара Загора, където броят на болните намалява, грипната епидемия се отменя от днес. Това е втората област след Перник, в която грипната епидемия се отменя. От днес отново на училище са учениците в Пазарджик без обаче епидемията да се отменя. В Кърджали противогрипните мерки се удължават до петък включително. В 1435 училища в страната са преустановени учебните занятия, съобщиха от Министерството на образованието и науката. От днес в грипна ваканция са учениците от 52 училища в област Търговище, която от вчера е в грипна епидемия. Продължава грипната ваканция за учениците от 267 училища в София-град, за 194 училища в Пловдивско, за 124 училища в област Благоевград, за 122 училища във Варненско, за 105 - в област Плевен, и за 41 училища в област Кюстендил. В 83 училища в област Велико Търново, в 80 училища в област Хасково, в 70 - в област Русе, в 59 - в област Разград, и в 72- в област Кърджали, също няма учебни занятия. Учениците от 61 училища в област Монтана, от 40 училища в област Враца и от 32 училища и три детски градини в област Видин също не ходят на училище. Няма учебни занятия още в 11 училища в София област, в 7 - в област Ловеч, и в 4 училища в община Белово, област Пазарджик. Поради лоши метеорологични условия не се учи в 8 училища в област Смолян. ", "date": "2019.01.30", "title": "Грипна епидемия вече и в Габрово"}
{"url": "https://duma.bg/istoriyata-prez-chekraka-na-antikomunizma-n184150", "text": "Има хора, за които историята е нещо като чепкане на вълна. Най-напред я изпират в студена вода, изчистват я от нечистотиите (само ако им е потребно и са добросъвестни!), влачат я на дарак, чепкат що чепкат, после я предат на чекрък или въртят на хурка (бабината!) и с помощта на вретеното се получава преждата. Каквото си иска, това изприда този, който преде, сиреч историкът; какъвто си иска конец навива на вретеното - за основа се преде по-тънко и пресукано, а за вътъка - по-лано и по-дебело. Или както му е заръчано и заплатено. Малцина, истинските, предат както им подсказва служенето на истината, както им говори съвестта и по зова на кръвта. На мотовилката предачите навиват изпреденото влакно. Тя, мотовилката, има магическа сила и с нея плашат измислени змейове, самодиви и всякакъв род зли духове, които се вмъкват безнаказано и в историческите писания и изместват действителните герои. И после идва песента на тъкачния стан, благодарение на него се правят платове и черги, разбирай в моята трактовка: монографии, научни трудове, учебници, студии, доклади и статии. Е, не всички станове са като оня с летящата совалка на Кей (1733) или стана на Жакард (1801), но преденето и тъкането от историците също завършва с познатия край: \"Изтъках си платното!\", а понякога и с продължението \"Ритнах си кросното!\" Доста се одързостих в тия сравнения на правенето на историческата наука с чекръци, хурки, вретена и станове и може да остана неразбран. Още повече че мога да изброя имената на много български историци, чиито изследвания са далеч от манифактурата. Но спомнете си какво ли не напредоха историците в спора как сме живели пет века - в иго, в робство, във владичество, в съжителство, или в по-благозвучното и политкоректно \"османско присъствие\". Убеждават ни, че  Не трябва да ритаме кросното, за да проумеем, че тези, които въртят на хурката си \"съжителство\", са или учени, самопроизвели се в убедени неолиберали, неоглобалисти и мултикултуралисти (от рода на проф. Евгения Иванова), или  млади историци, преживяващи с мижави заплати, които лесно се поддават на чуждо външно влияние и диктат, прокарван от различни НПО-та. Така те, младите учени, продават мило и драго на чужди фондации, които формират европейска идентичност за сметка на нашата национална самобитност. Има и български историци - нашенски турци - \"пета колона\" на Турция (някои от тях и с две имена - едно българско за у нас, и друго - за оттатък), които клечат върху подлоги на турски фондации и предат на османска хурка. Ахмед Садулов написа \"История на Османската империя\" и описа живота във владенията на падишаха едва ли не като в щастливата страна Аркадия. Благатски времена с рахат локум. Друг учен от вездесъщия УниБИТ Ибрахим Карахасан - Чънар, издаде \"Етническите малцинства в България\" и произведе българите мохамедани в \"помашки етнос\" и \"помашко малцинство\". Има и лъжеисторици, които пък сменят събитийната история с микроистория, както подчерта акад. Георги Марков - с всекидневието на хората в миналото, с битовото общуване между етносите. Излиза, че от \"шкембе\" чорбата, сармите, баклавата и ашурето може да научим повече за тъмната нощ на робството. (\"Слави се народът наш/с петстотингодишен стаж\"- Радой Ралин). Особено старателни в микроисторията са в секцията \"Културната история на Балканите\" на Института за балканистика, където във вихъра на антибългаризма са проф. Орлин Събев и доц. Йорданка Бабкина. С такова \"продуктово позициониране\" мисленето не надскача летвата на Бойко Борисов, за когото дюнерите са главният атрибут на българо-сирийската дружба и сътрудничество. Изтъкани бяха и други \"кукувичи прежди\". Освен да се \"очовечава\" историята, сиреч да се говори предимно за толерантността и религиозните свободи в Османската империя, по-добре би било тя да не \"преде\" в родното битие, а да дири \"общоевропейския вътък\". Нали сме членове в Европейския съюз, утре може да ни изтъкат шенгенска черга, да ни завърти  Европейски експерти са изтъкали теорията, че българите прекалено са се втренчили в националната си история. Не знам, но може би в Брюксел ги е страх, че можем да си запазим ДНК-то. Но на този чекрък се завърта умът и на български учени, които чрез опорочаване и принизяване на българското минало стигат до интелектуално еничарство и умствен разврат. И това се пренася в учебниците \"История и цивилизация\", които нито дават реални знания, нито създават ценностно отношение у учениците към миналото, нито ги възпитават в родолюбие. А що се отнася до комунизма, неговата \"писана черга\" трябва да се разстели в учебниците и ако е на ползу роду, да се съдере на парцали. Преди време писателката Теодора Димова от един телеекран стовари всички беди на днешния ден върху носталгията по тоталитарния режим. Ако не бъде разобличен и разпердашен - в учебниците, в телевизиите, във вестниците, в литературата - жална ни майка! Не го очаквах от нея, почитателката на библейските сказания и мъдрости. И като я слушах, кой знае защо ми мина през ума \"нелиричното отклонение\", че баща й, европейският писател Димитър Димов, бе председател на тоталитарния Съюз на българските писатели, а сестра й Сибила Димова бе журналистка международничка в органа на БКП \"Работническо дело\" и кореспондентка на вестника в Куба. И многотиражният писател Захари Карабашлиев се гневи на носталгията, да има как да се изтрият от лицето на България тия, живите, дето помнят социализма. Сякаш, ако това стане, отечеството ни ще цъфне и върже. Хора на перото, уж умници, а не могат да проумеят, че носталгията по социализма (комунизъм не е имало!) не е порив по социалистическата идея (де да беше така, бунтове щяха да пометат домашния вулгарен капитализъм с бакалско-мутренската му идеология!), а спомен за отминали времена, когато животът бе по-спокоен, по-простичък, но по-подреден и по-уютен. Когато имаше сигурност, работа за всички, но и здравеопазване и образование за всички. Ще ми отвърнат: Нямаше обаче банани. Сега има банани, а другото го няма. Но дъщерята на председателя и нейните побратими от кръга \"Култура\" трябва да са спокойни, тъй като в учебника \"История и цивилизация\" за 10 клас комунизмът е разнищен на дреб. Впрочем борбата да влезе \"антикомунизмът\" с цялата си мощ в учебниците бе епична. Поне така я представя многостаночничката предачка на антикомунистическия килим, специализантката на \"Фулбрайт\" в САЩ, гост-професорката в Калифорнийския университет \"Ървайн\", преподавателката в Американския университет в България проф. Евелина Келбечева. Преждата се заприда през 2014 г. в Американския университет на едно честване за горяните, където се приема петиция за изучаване на комунизма в българското училище. Трима президенти подкрепят петицията - д-р Желев, Петър Стоянов и Росен Плевнелиев. Предачите на антикомунистическото плетиво проф. Евелина Келбечева и доц. Лъчезар Стоянов - и двамата чужди храненици, замислят промените в учебниците и от техния стан излизат 12 черги, застлани вече пред десетокласниците: съветизация, комунизъм, диктатура на пролетариата, Народен съд, репресивен апарат, горяните, експроприация, социалистическа индустриализация, насилствено коопериране, изселване и др. Те, двамата, твърдят, че искат децата да знаят истината (тяхната!) за комунизма, макар че периодът от 1944 до 1989 г. присъства в учебниците от 2001 г. И превърнаха учебника за 10 клас с благословията на просветното министерство в По думите на Кеворк Кеворкян набутват на децата биберон с фалшиво мляко. А \"тъкачите\" твърдят, че говорят за знания, а не памет. Лесно е в предлаганите знания лъжата да бъде представена за истина, но защо ли ги е страх от паметта. Отрицателите в историческата наука са опасно вредни, но нагаждаческите отрицатели са вече пагубни, казва проф. Андрей Пантев. Едно си знаят и едно си баят и го въртят на чекръка: Червеният терор веднага след 9 септември 1944 г. се узаконява от Народния съд, който бил най-голямата репресия в Източна Европа. И нито дума, че Народният съд е създаден по инициатива на тримата големи Сталин, Труман и Чърчил и решението е императивно и задължава победената хитлеристка България да накаже виновниците за мракобесието на хитлерофашизма и техните привърженици. Този сатанизиран от неофашисти като майничкия депутат-слънчоглед Спас Гърневски съд е привлякъл под отговорност 11 000 души, а във Франция в това време за профашистка дейност са съдени 90 000, в Белгия - 53 000, а в съизмеримата с нас Унгария - 26 хиляди. Народният съд издава 2618 смъртни присъди, изпълнени са 1046.  Предачите на антикомунистическото плетиво Келбечева и Стоянов се жалват до плач, че заради чиновници и леви историци извън учебника за 10 клас останали темите \"съветска окупация\" и \"България - република на СССР\". Наблюдавах ги в телевизионното предаване \"История БГ\", заприличаха ми на току-що отвързани песове. Нещо повече - жандарми и клоуни едновременно. Победителите се бяха разпенили, доволни, че не бяха им ритнали кросното. Това, което бяха изплели и изтъкали, бе харесано благодарение най-вече на Цветан Цветанов (всемогъщия Цвъ Цвъ), на евродепутата Андрей Новаков и образователния министър Красимир Вълчев. \"Без политическата воля, която бе изразена от правителството и от лидера на парламентарната група на ГЕРБ Цветан Цветанов, щеше да се приеме една остаряла и по същество марксистка програма за изучаване на историята.\"- казва Келбечева. Излиза, че политиците се бъркат в учебното дело, учебникът за 10 клас е благословен от третия кабинет на Бойко Борисов. Според българското законодателство в предучилищното и училищното образование не се допуска налагане на идеологически и/или религиозни доктрини. В историята като наука  - това е аксиома на демокрацията. Но ето че политизирането на училището е красноречиво изразено в \"изтъкания\" от ГЕРБ нов учебник за десети клас. Наложена бе идеологическата доктрина на антикомунизма, и то в крайния му пещерен вид. Някъде бях прочел, че от комунизма по-страшен е само антикомунизмът.  Сякаш става модно да се върти вретеното на антикомунизма у нас. Така искала Европа, \"блудницата\" (Вазов). Затуй вече в училище няма да се изучават Септемврийското въстание от 1923 г., Лайпцигския процес, превратът на 9 юни, масовите убийства и погроми над земеделци и комунисти, десетки хилядите избити от 1923 до 1944 г., антиеврейските закони и политическите фашистки концлагери. Заличена е с лека ръка и съпротивата на партизаните и ятаците срещу хитлеризма, няма го присъединяването към Хитлеровия райх, няма я окупацията на Македония и Тракия, няма я победата на Червената армия. Думата \"фашизъм\" едва ли ще намерите в някой учебник. Странно: За убийците няма фашизъм, за убитите има фашизъм. А пък за социализма най-главното в учебника остават Народният съд, горяните, лагерите и дисидентите. Този период е представен като по-ужасен от турското робство. И това чисто политическо решение получи академичната благословия на трима учени от Института за исторически изследвания, начело с избрания му нов директор доц. д-р Даниел Вачков, който минава за специалист по стопанската история на ХХ век. Нима той не знае, че България към 1988-1989 г. беше средно развита европейска страна със силна икономика и армия и завидни социални условия, тя е на 28-о място по своето социално икономическо развитие в света, 6-а космическа сила, първо място по производство на електрокари и мотокари, 3-то място по производство на каменни въглища, ябълки и слънчоглед, 5-о място по равнище на образованието и производство на текстил, 6-о място по производство на домати и изкуствени влакна, 9-о място по производство на вино, а основните отрасли изнасяха 70-90 процента от продукцията си. Но Даниел Вачков чепка вълната на друг дарак, да го наречен агитпропски, тъй изприда пропагандни антикомунистически манипулации от сорта: \"Тогава се произвеждаше само, за да се произвежда, прокламираше се голям растеж, а икономиката бе на загуба.\" Доцентът директор е автор на изследването \"Аварии и катастрофи. Хроника на социалистическата индустриализация\", няма да ви обяснявам, че социалистическата индустриализация не започва и не свършва с извънредните произшествия, но такава е песента на тъкачния му стан. А той тъче, както иска Институтът за изследване на близкото минало, който издаде книгата му и който получава пари от Европейския научноизследователски съвет да изследва \"последиците от комунизма\". Лидер на Института е небезизвестният философ и кинокритик проф. Ивайло Знеполски, познат ни и от Института за социални теории към АОНСУ, и като придворен кинокритик, културолог и философ. Погледнете с кого си имаме работа, ако използваме формулата на Кеворк Кеворкян, кой има право да пише срещу комунизма: храненик на чуждестранна  фондация, ренегат-храненик на комунистическата върхушка и ударник от крадливия преход. Професорът май пасва и за трите категории. Многостаночник! Той изтърси по телевизора, че носталгията се дължи на стремежа на българите да си запазят статуквото, което някога са имали. Значи онова, което той нарече статукво от миналото, не е било толкова за ожалване, щом 50 на сто от българите днес одобряват времето на Тато... Антикомунизмът стана политика и на БНТ, която минава по теория за обществена телевизия. Ще ви припомня предаването  на \"История БГ\" по темата \"Лагерът в Белене 1949-1989 г.\", за който колегата Христо Георгиев писа: \"Бе сътворено още едно чудо в съвременната ни журналистика - дискусия без нито един, ако не опонент, то поне не тъй надъхан антикомунист\". Ето ги и петимата херои. Водещ бе Георги Ангелов, който просто се изплю въз всички декларации за професионализма на БНТ и въз претенциите за плурализъм, въз характера на обществената телевизия. С него бяха хейтър професорката Евелина Келбечева, позната вече вам от всичките й страни журналистка Даниела Горчева, долетяла специално от \"ниската земя\" - Холандия, известна с клеветите срещу \"Време разделно\", с теорията, че цар Борис изпращал евреите на лагер нарочно, за да ги спаси от депортация, и напоследък с изявлението, че който мисли, че Вапцаров не е терорист, е малоумник. Тук бе и разследващият журналист Христо Христов, издал много книги, в които на своя личен дарак \"чепка вълната\" от архивите на Държавна сигурност, той фалшифицира факти, измисли си събития и герои, и обвини официално българската държава, че е ликвидирала Георги Марков. През 2016 г. той създаде  фондацията \"Истина и памет\", в която другарува с проф. Келбечева. В тая компания пред телевизора се появи и режисьорът Атанас Киряков, автор на документални филми за горяните и за лагерите, пълни с много жлъч срещу комунизма. Към него имаме само едно единствено питане: кой го проводи да учи кинорежисура в Париж в онова \"мрачно време\" - в 70-те години, заедно със сина на Лъчезар Аврамов - Димитър. Погледнете и тук с кого си имаме работа, ако използваме правилото на Кеворкян, той е добил право да пише срещу комунизма като ренегат-храненик на комунистическата върхушка. Не зная дали сте виждали тритомника \"Пътеводител за комунистическа България\" (изд. Фрий спийч интернейшънъл\") с чинията на Бузлуджа на корицата. Това според анотацията е \"документален труд, събрал в повече от 700 страници текстове и фотографии за материалните следи от времето на държавния социализъм, когато България се наричаше Народна република\". Книгата е двуезична - на български и английски, парите за нея са от фондация \"Америка за България\" и изследва архитектурното, художественото и материалното наследство на соца. Доц. Георги Лозанов - един от авторите, представя тритомника така: \"Тази книга се бори с фалшификациите на паметта, които посткомунизмът по една или друга причина нанася, включително и целенасочено от определени кръгове във връзка с определени властови стратегии. Тя е свързана по-скоро с критичната оценка на близкото минало, което така и не можем да направим.\" Витиеватото изказване с признание за  да ни убедят колко бедни и нещастни бяхме при зловещия комунизЪм. Наред с културолога, самопроизвелия се медиен експерт, почти щатен член на разни журита от всякакъв род изкуства и куратор на изложби, многоръкия Шива доц. Георги Лозанов, другите храненици на американската фондация и плювачи на миналото ни са историкът Михаил Груев, директор на Държавна агенция \"Архиви\", добрал се до този пост със съчинения със съмнителни научни качества за българските мюсюлмани и за възродителния процес, археоложката по образование и журналистка по призвание Димана Трънкова, станала известна  с писанията си в книгите \"Пътеводител за Османска България\", \"На изток от Констатинопол\" и \"Турците в България. История, традиции, култура\", все издания - връх на родното ибрикчийство. Четвъртият в този един дол дренки е фотографът, журналист и философ на свободна практика Антони Георгиев, събрал перделък от службата си във BBС в Лондон, издател на Vagabond и \"Вагабонд медия\", където се раждат горепосочените книги, все тежки на килограми с много лустро, сиреч силни парично. И кой ли знае откъде иде тая сила?! Текстилната манифактура на историците антикомунисти бълва маскировъчни платове, с които се прикриват фактите, в нова маскировъчна дреха са облечени понятия като \"фашизъм, \"нацизъм\", \"чиста раса\", \"антисемитизъм\"..., а прикриването, покриването, скриването, маскирането не са нещо друго освен лъжа или фалшификация. И всичко това те наричат \"знания\". Кеворк Кеворкян предлага урока за комунизма да го напишат ония, които ще напишат и урока за Прехода. Това ще е нечовешко изтезание за хитреците фалшивци.   Ето че от антикомунизма направиха средство за препитание и платформа за нарцистичен разгул, както пише  д-р Николай Михайлов. Акад. Георги Марков не иска да се примири със станалото: \"Ние можем да правим политика, но не за сметка на историята. Тома Аквински някога е казвал, че философията е слугиня на теологията. Аз казвам: Историята не е слугиня на политиката.\" Той е непримирим в позицията си, но като се огледа наоколо... Да внимаваме! Опитват се да направят историята слугиня, и то каква! Пред очите ни тя се превръща в политически инструмент на властта. Не е ли страшно това? От миналото не можем да избягаме - и когато го ругаем и оплюваме, и когато го възхваляваме и лустросваме. Великият Уилям Фокнър казва: \"Миналото никога не е мъртво, то дори не е минало!\"... ", "date": "2019.01.30", "title": "ИСТОРИЯТА ПРЕЗ ЧЕКРЪКА НА АНТИКОМУНИЗМА"}
{"url": "https://duma.bg/%E2%80%9Dalo-banov-sam%E2%80%9D-stenograma-na-razgovora-n184204", "text": "Публикуваме стенограма от аудиозапис на разговор на Боил Банов, по това време зам.-министър, в който той ясно описва схема за опрощаване на 700 000 лева неустойка на фирма-изпълнител на ремонтни дейности на Ларгото в София.   24 Март 2016 г.  Разговор със служители от Министерство на културата, проведен в кабинета на зам. - министър Боил Банов. Сред присъстващите на разговора са и: -БОИЛ БАНОВ – зам.-министър на културата -ТАТЯНА ЦВЕТАНОВА ЦАНОВСКА – и.д. директор “Дирекция правна”. -АНГЕЛ АНГЕЛОВ – дирекция „Европейски програми“ -Арх. МЕЧКУНОВ – ръководител на проекта от страна на Министерство на Културата. Разговор в кабинета на зам.министър Банов със служители на МК. г-н Банов:  -Имаме такъв проблем. Поради забава на СМР за период от 33 дни, те са сметнали 0.2 от стойността на договора и сумата е 690 000 – 700 000 неустойка, ние трябва да ги искаме от онези. Проблемите са два – първият е, че ние тази неустойка не можем да си я съберем с години. Проблемът е и в това, че ние тази неустойка трябва да я вкараме в регионалното… Тя предлага следното нещо – сядаш с Мечкунов или с не знам кой, правиш акт 10 и ги раздробяваш на два или три акт 10. Можем ли това да го организираме? Но трябва да са периоди в цялото строителство, в които няма строителна документация – тоест няма извършено СМР…Нали да не засече после, като гледа акт 10 и да пише в строителните книжа….. Служител: -Това е строителният надзор, инвеститорският и Мечкунов трябва да ги разпишат…? Те трябва да ги разпишат… Г-н Банов: -Ами ще ги разпишат…. Служител: -Значи така да го направя, че тези 33 дни… Г-н Банов: -Тези 33 дни да се покрият с акт 10 назад, за да изчезне въобще това условие ….Но това трябва да го направим до дни…Да го входираме другата седмица, на ръка….Да ги допълним в документацията на ръка и така тази точка да отпадне - за искане на неустойка. РАЗГОВОР ПО ТЕЛ. с Атанас Ангелов, независим строителен  надзор ““ДЗЗД Инвест консулт” г-н Банов: -Атанасе, виж сега какъв проблем имаме, да ми кажеш как се процедира. На Ларгото има отчетени 33 дни закъснение – СМР и КРР. За това 33 дни закъснение ние трябва да им искаме неустойка 700 000.  Тази неустойка от 700 000 ние първо и да я искаме, няма да можем да си я вземем никога. По-големият проблем е следният, че ние трябва да внесем тези пари в регионалното, /МРРБ/ не ги интересува ние ще си съберем или не неустойката. Тях ги интересува, че би трябвало ние, след като го имаме в договора, да сме им спрели парите, да си вземем неустойката и искат да им преведем тези пари. Сега, за да не се случва това нещо и да се съдим десет години, които не е ясно какво ще дадат, има едно такова предложение – да намерим в периода на строителството, примерно два пъти по 15 дни, в които не е имало обаче в строителните книжа отчетено нищо, че не се е правило никакво СМР и да пуснем акт 10 и акт 11 съответно, за спране – за да може да излезе на чисто, че няма закъснение… Няма да уведомяваме. Ние ги пишем, носим ги там, дисковете, те ги прилагат и това е. Въпросът е ДНСК трябва ли да се уведомява?... Няма да уведомяваме… Не…Единственият начин е това: намираме два периода… или един период, но чак 33 дни период – невъзможно е…Намираме два периода…Ами правим обосновки, вече всичкото е свършено… Но трябва да ми помогнеш тука…Трябва да се намерят два или три периода, в които да се букне, да се пусне акт 10 и акт 11, но това трябва да стане буквално до дни, ние другата седмица трябва да им ги дадем…в периодите не трябва да има нищо правено по СМР в тези дни…добре, кой ти трябва тук, Мечкунов трябва ли ти… провери го, моля ти се, това е много спешен въпрос … Г-н Банов /обръща се към служителите, намиращи се в кабинета / -Нали разбрахте сега, докато му обясних. Трябва да намерим два периода по 15-16 дена. Няма да ги входираме в ДНСК, даваме ги в регионалното и това е. Ако се наложи после да се входира, той ще съдейства, ще ги оправи. РАЗГОВОР ПО ТЕЛЕФОНА с инж.Драгомир Драганов, ръководител на проекта от страна на изпълнителя ДЗЗД “Антична Сердика”  Г-н Банов: -Здравей, Банов съм, зам.- министърът е...Вижте, понеже има констатирани 33 дни от МРРБ забавяне при изпълнение на СМР и КРР, което означава 700 000 лева като пари, което означава, че ние трябва да почнем да ви съдим за неустойка.  Сега - има такова предложение : намираме две по 15 - 16 дни празни, във времето назад, в които няма в строителните книжа вписано нищо и  няма извършване на СМР /строително-монтажни работи/. Може да са в началото, когато вървеше обектът. Намираме две по 15-16 дни и пускаме акт 10 и акт 11 за там, за да излезем от… За да я няма тази простотия, да ви съдим и така нататък.  Ще ви помоля за съдействие.  Аз съм се обърнал към Атанас /строителния надзор/, сигурно ще ви потърси и той, надзорът. Трябва да открием такива две по 15 или три десетки или две по 15 -16 дни, в които обаче няма в книжата писмено, няма СМР, няма следа от СМР. Пускаме го, оформяме го акт 10 и акт 11 и всъщност излизаме от тази процедура на забавяне... Може да е и май, може да е и юни. Когато имате…Хайде, моля ви се, вижте, с Атанас се свържете, намерете ги. Тук, до дни обаче трябва това да го направим, иначе трябва да влезем в процедура ние да си искаме неустойката за това. г-н Банов:  -Мечкунов се е продал за едно ходене в Испания. Това е. г-жа Цветанова: - Вярно ли е ? г-н Банов: -Мечкунов, няма да се продавате за жълти стотинки. Г-жа Цветанова: -Само за милион.", "date": "2019.01.30", "title": "”АЛО, БАНОВ СЪМ” - стенограма на разговора"}
{"url": "https://duma.bg/balgarska-prokuratura-shto-e-to-n184149", "text": "Бившият военен министър Николай Цонев бе арестуван във Военномедицинска академия от служители на МВР, пряко ръководени от Роман Василев, зам. градски прокурор на София по това време. Той нарежда на полицаите: \"Господин Цонев, ще бъдете обвинен в престъпление корупционно. Тъй като сте си абсолютен престъпник, колеги, както всеки един престъпник, както трябва - долу на земята\". Невъоръженият бивш военен министър бе накаран да коленичи под дулото на огнестрелно оръжие на спецполицай. Потресаващ факт. В болнично заведение, без влязла в сила осъдителна присъда, един нагъл тип, облечен в прокурорски одежди, изземва правомощията на съда и пред тв-камерите го обявява за абсолютен престъпник. За недопустимото си поведение по време на акцията Роман Василев бе наказан от Висшия съдебен съвет с порицание, за срам на цялата ни правораздавателна система. Василев напусна съдебната система, получи десет брутни заплати обезщетение за вярната си служба на държава и правосъдие. За позорното му деяние държавата ни бе осъдена да плати на Николай Цонев 108 080 лв.  Години наред държавата убеждаваше Брюксел, че делото \"Октопод\" е доказателство за успешна борба с мафията. Оказа се обаче, че \"октопод\" няма, а той е фабрикуван от прокуратурата и е пробутан на ЕК като доказателство за успешна прокурорска работа.  Процесът започна преди малко повече от 8 години, с много тежки обвинения срещу подсъдимите, но само двама получиха условни присъди. Обявеният за лидер на октопода Алексей Петров бе напълно оневинен. Процесът бе замислен като ключов за тогавашното първо правителство на Бойко Борисов и бе реализиран при мандата на Цветан Цветанов като вътрешен министър.  Европейският съд по правата на човека постанови поредните си осъдителни решения срещу България. Съдът констатира няколко нарушения - на забраната за изтезаване, на презумцията за невинност, на справедлив процес, на зачитане на личния живот. БНР припомни, че пак заради операции с мандата на Цветан Цветанов Европейският съд по правата на човека осъди България заради варненската полицейска акция \"Медузите\" и изказванията на Цветан Цветанов по делото \"Касоразбивачите\". Арестуваният и обвинен за участник в престъпната група Момчил Кръстев осъди прокуратурата и Комисията за отнемане на незаконно придобито имущество за 116 000 лв. Алексей Петров получи 5000 евро, други участници 15 000 евро. Плаща народът!  Същият този физкултурник Цветан Цветанов има наглостта да критикува и поучава президента на България ген. Румен Радев! Явно, че му липсва чувството за срам.  Десислава Иванчева, кметът на столичния район \"Младост\", бе арестувана показно в центъра на София. По обяд маскирани полицаи я свалиха от колата, в която била \"открита\" голяма сума пари. Иванчева и заместничката й стояха часове наред с белезници на улицата, прави, без адвокат и тоалетна. От екипа на Иванчева обявиха, че парите са подхвърлени. Според директора на отдела за \"Връзки с обществеността\" Петър Кърджилов г-жа Иванчева и екипът й засягат строителните интереси на предприемачи, свързани с управляващата коалиция. Кърджилов каза нещо повече - той свързва ареста със сигнала, подаден от кметицата до прокуратурата за фалшифицирани документи за бъдещ строеж в района. По въпроса за този сигнал обвинението мълчи! Защо?  Прокурор Иван Гешев твърди, по-скоро лъже, че неговият единствен свидетел Ваклин \"опитал по всички законови начини да действа, но не успял, затова се обърнал към правосъдието\". Опроверга го кметът на София г-жа Фандъкова, прекият ръководител на г-жа Иванчева, която заяви, че до нея не са изпращани сигнали срещу Иванчева.  Безочливият зам. гл. прокурор не се плаши от това, че адвокатите на Иванчева са подали жалба до Европейския съд по правата на човека в Страсбург. Това не означавало, че България ще бъде осъдена?! По тв-екраните видяхме невероятно мизерните условия, при които бяха държани двете арестантки, но според Гешев те били такива за всички. Остава ми да запитам дали този човек е нормален и дали той ще плати сумите по осъдителните решения на съда в Страсбург? Семейство Баневи. Поредна \"героична\" стъпка на една институция, която някои хора наричат прокуратура, макар че тя по нищо не прилича на такава. Във Вашингтон тече разследване срещу двамата тлъсти мъжаги - Борисов и Цацаров. Ако Тръмп подпише постановление по Закона Магнитски, двамата са живи изгорели. Много добре е описан казусът Баневи от сайта Свободна медия/Скандално, който е интервюирал човек от службите, пожелал анонимност. Той съветва да не се радваме на операцията Баневи, защото основната й цел е дуетът Борисов - Цацаров да вземе парите на сем. Баневи, но не за да влязат в хазната, а да бъдат преразпределени по модела КТБ към \"правилните гербаджийски джобове\", вкл. прокурорски. Схемата не е сложна, казва източникът. Натиск, тормоз, арест, блокиране на имуществото, докато се съгласят на сделка. Спецпрокурорите са бизнесмени, затова пускат напред версията за бомбастичния милиард, която впоследствие се оказва фейк и започват \"разговорите\", докато Баневи кандисат да се разделят със значителна част от имуществото си. Второ, прокуратурата на Цацаров нарочно атакува олигарси, забогатели от масовата приватизация, защото това е единствената далавера, в която ГЕРБ не са участвали, понеже не са съществували като партия по това време. И това е единствената тема, която ГЕРБ могат да пуснат пропагандно срещу \"лошите комунисти\", точно преди изборите. Това, че пуснаха напред като \"свидетел\" сина на Банев от предишен брак, говори за безпределната низост на Цацаров и Борисов. Фактът, че прибягват до толкова мръсна игра, означава, че залогът е голям. Може момчето да е било ощетено от баща си, но да използваш семейни истории за саморазправа с икономически опонент е долно. Следете процеса. Милиардите, които Баневи уж дължат, ще станат милиони, след това стотици хиляди, хиляди и накрая ще се спихнат. Реалният проблем е, че Баневи са лоши и посредствени бизнесмени, които живеят и работят във време на посредствени политици и двете групи се борят да трупат богатства без труд. Бившият съдружник на Баневи Б. Бояджиев опроверга твърдението на бившия адвокат на семейството Мария Николова за умишлените фалити в техните предприятия. Мария Николова е бивш адвокат и пълномощник на семейството. Пред Nоva тя разказа подробности за периода, в който е работила с Баневи. Намеси и името на Бояджиев в неофициална сделка между него и Николай Банев във връзка с предприятието \"Елма\" и намеренията им то да бъде фалирано.  \"Тези твърдения са абсурдни. Г-жа Николова, освен че е била адвокат, е имала и други правомощия. Това са неверни твърдения, лъжи и клевети. Адвокатите ми са подготвили документи и тя ще бъде съдена за клевета\", заяви Бояджиев. Мотивът на г-жа Николова е да прикрие действие и бездействие на други хора, в това число и свои. Ако Банев е нарушавал закона, не го е правил сам, а с помощта на хора, които са били около него. Един от тях е самата Николова\", каза бизнесменът.  Зам. гл. прокурор Иван Гешев съобщи в интервю по Нова ТВ, че \"В момента Ветко и Маринела Арабаджиеви не са на почивка, по-скоро се укриват. OFF NEWS малко след това съобщи, че според Гешев \"Решението за провеждането на самата акция е взето преди 5-6 дни, затова няма как да се твърди, че Арабаджиеви са били предупредени и са заминали за Франция. Вероятно са на почивка\", обяснява той. Типично в стила на българските прокурори - новината днес, е опровергана утре. В добавка Гешев съобщи за Нова тв, че \"почиващите\" се издирват с червена бюлетина от Интерпол и Европол. Задържането им (на почиващите - б.ред.) зависи от това дали се намират в ЕС или са извън Общността\".  Гешев не изяснява дали цитираната Франция е във или извън Общността. Дали и той не е чел само Винету? \"29 дни преди акцията в хотелите Маринела и Марица те са изтеглили 10 млн. лева..\" Гешев не уточнява къде Арабаджиеви е трябвало да държат парите си - може би в прокурорската каса? На сън ми се яви мой стар професор от Университета. Попитах го как оценява сентенцията на Гешев. Отговорът: \"Приятелю, притесняват се интелигентните хора, когато сбъркат волно или неволно и когато не успеят да убедят шайкаджиите, че мястото им е в кауша, а не на върха на държавата. За това се притесняват интелигентните. Говедото не се притеснява, дори когато го водят на заколение\", каза старият професор и отлетя към райската библиотека.", "date": "2019.01.30", "title": "Българска прокуратура, що е то?"}
{"url": "https://duma.bg/datata-n184148", "text": "1856 - В СВИЩОВ Е СЪЗДАДЕНО ПЪРВОТО БЪЛГАРСКО ЧИТАЛИЩЕ. На този ден в къщата на търговеца Димитър Начович се събират около 40 възрожденци, сред които Емануил Васкидович, Георги Владикин, Христаки Филчов и др., и основават \"читалище с музеом\". Първите събрани дарения са 37 000 гроша и 800 книги на славянски и др. езици. Основателите пишат програма на читалището. През 1904 г. Кирил Аврамов дарява на Свищовската община 200 000 златни лева за построяване на сграда за театър и читалище. 1857 - РАЖДА СЕ ПЕТЪР ОРАХОВАЦ, БЪЛГАРСКИ ЛЕКАР ОТ СРЪБСКИ ПРОИЗХОД (УМИРА 1922 Г.). Един от организаторите на здравното дело у нас и от създателите и ръководителите на Българския лекарски съюз. Бил е председател на Върховния медицински съвет. Става първият управител на болница \"Червен кръст\" - предшественик на \"Пирогов\". Тогава започва използването на първите линейки за бърза помощ. 1882 - В ПАЗАРДЖИК СЕ РАЖДА ТЕОДОР ТРАЯНОВ, ПОЕТ (УМИРА 1945 Г.). Родоначалник на българския символизъм заедно с Пейо Яворов. Един от редакторите на най-голямото наше символистично сп. \"Хиперион\". Въплъщение на житейското и творческото му кредо е книгата \"Пантеон\". Автор на стихосбирките \"Regina mortua\", \"Химни и балади\", \"Освободеният човек\" и др. Печели първото неофициално републиканско първенство по шахмат (1907 г.), председател на новоучредения през 1931 г. Български шахматен съюз. 1914 - В СЕВЛИЕВО СЕ РАЖДА БОРИС МАШАЛОВ, НАРОДЕН ПЕВЕЦ (УМИРА 1962 Г.). Едва 10-годишен, запява научените от баща си песни, на 35 г. става хорист в Радио София, а след това - в Ансамбъла за песни и танци на Народната армия. Изнася хиляди концерти с прочутата тогава група \"Наша песен\". Сред най-известните му изпълнения са \"Заблеяло ми агънце\", \"Мятало Ленче ябълка\", \"Либе, ако дойдиш, сега да ми дойдиш\", \"Китка ти падна, Дено\" и др. 1948 - ЗАСТРЕЛЯН Е МАХАТМА ГАНДИ, ИНДИЙСКИ ПОЛИТИК (Р. 1869 Г.). Борец за човешка свобода и духовен водач на индийското движение за независимост, което довежда през 1947 г. до края на британското управление в страната. Наречен е още \"Баща на нацията\". Рожденото му име е Мохандас Карамчанд Ганди. Привържениците му го наричат Махатма (\"велика душа\"). Самият Ганди се смята недостоен за тази титла. Със своя пример обаче вдъхновява политически лидери като Мартин Лутър Кинг, Нелсън Мандела и др. 1990 - НАЧАЛО НА ХIV ИЗВЪНРЕДЕН КОНГРЕС НА БКП (до 2 февруари), на който са приети Манифест на демократичния социализъм в България, Политическа декларация и Устав на БКП. Определени са общопартийните органи - Конгрес, Висш партиен съвет, Централна финансово-ревизионна комисия и Централна комисия по партийна етика. Избрано е председателство на ВПС. За председател на ВПС е избран Александър Лилов (на снимката).", "date": "2019.01.30", "title": "Датата"}
{"url": "https://duma.bg/obshtinski-bolnitsi-sa-na-raba-na-falita-n184180", "text": "Общинските болници в страната са пред много сериозни затруднения. Само 17 имат дългове за 13 млн. лв., като 5 млн. от тях са просрочени. Това съобщи за ДУМА председателят на Националното сдружение на общинските болници и управител на общинската болница в Чирпан д-р Неделчо Тотев. Представители на УС на сдружението бяха на среща с Надзорния съвет на НЗОК по време на заседанието му.  Проблемите на общинските болници през тази година е, че някои от клиничните пътеки, по които масово работят тези лечебни заведения, са намалени. Например пътеката за неврологични заболявания е намалена с 40% - от 500 на 300 лв. По-малко е намалението при пътеките за диагностика, високоспециализирани интервенционални процедури и за лечение на заболявания на гастроинтестиналния тракт. Разбира се, има и някои увеличени, сред които тази за новородените, но увеличението е с 30 лв., припомни д-р Тотев. Той е категоричен, че когато бъдат съпоставени приходите по поевтинените и по поскъпналите пътеки, приходите на общинските болници, при същия обем на работа, ще намалеят значително. Общото намаление за 29 малки лечебни заведения ще бъде над 2,4 млн. лв., са пресметнали от сдружението. Към намалените приходи и задълженията на болниците допълнителен разход ще бъде и увеличената минимална заплата, както и по-високите цени на горивата, коментира д-р Тотев.     Удовлетворени сме, че през тази година болниците ще знаят какъв е бюджетът им за следващия месец и ще имат право да теглят 5% от средствата за предходния, а ако останат пари, ще могат да ги прехвърлят за следващия, каза д-р Тотев.    От сдружението са на мнение, че е необходимо поне 20% завишение на бюджетите, за да могат общинските болници да отговорят на ръста на разходите. ДУМА припомня, че до 31 януари всяка болница трябва да подпише анекса към Национални рамков договор.  Очаква се въвеждането на софтуер, който ще следи използваемостта за болничните леглата. Според представителите на общинските болници това ще ограничи работата им и ще намали още повече приходите, тъй като в повечето от тези заведения разполагат предимно с общопрофилни отделения.  Какви ще бъдат следващите действия на сдружението, ще зависи от решението на мнозинството, поясни д-р Тотев.   ", "date": "2019.01.30", "title": "Общински болници са на ръба на фалита   "}
{"url": "https://duma.bg/oshte-22-senzora-shte-sledyat-kachestvoto-na-vazduha-v-sofiya-n184177", "text": "Още 22 сензора ще следят за качеството на въздуха в София. Те ще бъдат поставени в различни точки на столицата по проекта \"Балкани-Средиземно море\" на Европейския съюз. Изборът на местата за поставяне на апаратурата бе представен пред общинските съветници от комисията по околна среда към СОС. Част от тях ще бъдат в \"Дружба\", \"Младост\", \"Надежда\", \"Красна поляна\", \"Подуяне\", \"Овча купел\", \"Студентски\", \"Орландовци\", до ВМА и др. Станциите ще бъдат разположени на обекти, които са общинска собственост. Данните, събирани от сензорите, ще могат да се следят в реално време. В платформата, която ще ги представя, ще бъде включена и информацията, идваща от автоматичните станции на екоминистерството. В София те са само пет. Именно бройката им стана причина за спор между общински съветници от БСП и зам.-кмета Йоана Христова, според която те са напълно достатъчни и всякакво друго твърдение е спекулация. Както е добре известно, масово столичани недоволстват от липсата на официална информация за състоянието на въздуха в града и затова разчитат на данни, събирани от неправителствени организации.  Христова отказа да предостави на общинските съветници социалисти данни колко пари са били предвидени за направлението околна среда за миналата година, колко от тях са били изразходвани и колко са предвидени за тази. На две комисии съветникът Иван Таков от БСП се опитва да разбере точните цифри, но бива препращан да търси данните в документите, достъпни в сайта на общината.", "date": "2019.01.30", "title": "Още 22 сензора ще следят  качеството на въздуха в София"}
{"url": "https://duma.bg/pernishkata-bolnitsa-mozhe-da-ostane-bez-pediatri-n184176", "text": "Само трима педиатри и един специализант работят в детско отделение на МБАЛ \"Рахила Ангелова\" в Перник, съобщи директорът д-р Анатоли Митов. Деветима лекари са напуснали отделението през последните години. В Пернишка област има 17 лекари със специалност педиатрия, повечето от тях обаче са общопрактикуващи. \"Трудно се прави график. Написал съм писмо до РЗИ, написал съм писмо до джипитата. Обаждал съм се на всеки от педиатрите. Увеличил съм заплащането според възможностите на болницата, но срещам много слаб отклик. Има няколко педиатри, които се съгласиха да дадат по едно-две дежурства, за което им благодаря. Но това в никакъв случай не е достатъчно\", коментира д-р Митов пред местна телевизия. По думите му има дни, в които отделението остава без дежурен, само с лекар на разположение. В Пернишка област има 17 лекари със специалност педиатрия, повечето от тях обаче са общопрактикуващи. Д-р Митов апелира те да се организират в педиатрична практика и да се включат в прегледите на децата нощем и в почивните и празничните дни. Сега след 17 ч. в събота и неделя пернишките деца биват преглеждани в Спешно отделение, където няма педиатър. ", "date": "2019.01.30", "title": "Пернишката болница може да остане без педиатри"}
{"url": "https://duma.bg/zhivko-martinov-ot-gerb-otiva-na-sad-za-sudzhukgeyt-n184179", "text": "Делото срещу бившия депутат от ГЕРБ Живко Мартинов по аферата \"Суджук\" е внесено в спецсъда, съобщиха от прокуратурата. Той ще отговаря за изнудване на бизнесмена Антон Проданов. Мартинов го изнудвал още през 2012 г., искайки му на четири пъти по 1 тон суджук. Депутатът от управляващите заплашвал производителя с данъчни и арест, ако откаже, възползвайки се от факта, че е подсъдим за данъчни измами. Мартинов твърдял, че суджуците са за премиера Борисов и други високопоставени в ГЕРБ. \"Нали си знаеш урока. Иначе мачът е свирен за тебе. Гледай да не стане грешка със суджука, защото, ако не му хареса, си свършил\", заканил се Мартинов през януари 2013 г.  \"Суджукгейт\" започна през лятото на 2017 г., след като главният прокурор Сотир Цацаров обяви, че срещу депутата от ГЕРБ започнало разследване. От партията на Бойко Борисов увериха, че \"нито един суджук не е достигнал\" до премиера. \"Аз суджук не ям, имам високо кръвно. Близките ми го знаят това\", разграничи се Борисов. Мартинов е ощетил Проданов с над 36 000 лв., посочва прокуратурата. Той е осъществил изнудване с цел материална облага, за което се предвижда наказание от 5 до 15 г. затвор, глоба от 5000 до 10 000 лв. и конфискация до 1/2 от имуществото. Делото срещу бившия депутат влиза в съда след година и половина разследване. През това време многократно бе съобщавано, че свидетели срещу Мартинов били заплашвани, за да се откажат от показанията си. В края на 2018 г. изгоряха и две коли на свидетели. През юли 2017 г. свидетелят Кирил Костов се оплака, че му пратили данъчни, след като подал сигнал срещу Мартинов. Според прокуратурата ексдепутатът опитвал да притиска полицаи и прокурори, докато бил в НС. В момента той е на свобода срещу 20 хил. лв.", "date": "2019.01.30", "title": "Живко Мартинов от ГЕРБ отива на съд за \"Суджукгейт\""}
{"url": "https://duma.bg/chastichnoto-vlizane-na-balgariya-v-shengen-e-piar-n184185", "text": "Борим се с двойните стандарт при храните, а сами създаваме такива спрямо приемането ни в Шенген. Тази теза изрази в Брюксел евродепутатът от БСП Момчил Неков. Според него готовността на управляващото България мнозинство да приеме страната ни да влезе в граничното споразумение само по въздух е обикновен политически пиар. Той отбеляза, че ако приемем този план, не е ясно кога ще бъдем пълноправни членове и кога ще бъдем приети в Шенген по суша и вода. Това може да отнеме 10-20 години, това не прави България конкурентоспособна, възмути се евродепутатът. Неков отбеляза, че харчим милиони за поддръжка на системите, но по политически причини все още не ни приемат. Според Неков властта не мисли дългосрочно, а всичко, което се прави, е на база 1-2 години. \"Какво разбраха българите от ЕС? Евросубсидии, които някой усвоява. Тези пари не трябва да отиват само за стадиони в села с по 10-20-100 души, а в развитие на умения. Постоянно има скандали, ремонт на ремонта\", категоричен бе социалистът. Той отбеляза, че е необходимо развитието на Дунавската стратегия и даде пример как това би могло да се приложи в Силистра. \"Наблягането на речния транспорт би могло да свърже града и населените места по Дунав с 4 европейски столици и да подпомогне икономиката в района. Необходими са национални инвестиции, след това идва публично-частното партньорство\", заяви той. На базата на регионално проучване за необходимостта от кадри в Силистра Неков и негови съпартийци имат идеята да организират форум за бъдещето на регионите.", "date": "2019.01.30", "title": "Частичното влизане на България в Шенген е пиар"}
{"url": "https://duma.bg/ms-otkaza-zaem-ot-3-miliona-za-pernik-n184184", "text": "Правителството отказа да гласува на община Перник заем от 3 милиона лв. В писмо до общинските съветници министърът на финансите Владислав Горанов заявява, че няма нормативно основание за отпускането му. Нещо повече, по предишен кредит от централния бюджет ще бъде прихваната сума от общата изравнителна субсидия и от целевата субсидия за капиталови разходи. Това означава, че средства за обновяване, реконструкция и нови придобивки няма да има.  В постановления на МС, чрез които се разпределят допълнителни пари за общините, Перник присъства 2 пъти. През лятото на 2017 г. местната власт получава 443 843 лв., които са за укрепване на засегнатия от незаконен въгледобив кв. \"Рудничар\". Вторият транш е в края на 2018 г., когато Перник получава символичните 120 436 лв. за ремонт на улица.   Община Перник е затънала в дългове, които вече възлизат на около 36 млн.лв. Двадесет дни преди да кандидатства за новия заем от 3 млн.лв. с решение на Общинския съвет от 28 декември м.г., кметът Вяра Церовска от ГЕРБ внесе докладна записка за поемане на дълг в размер на 4 200 000 лв., която беше гласувана.", "date": "2019.01.30", "title": "МС отказа заем от 3 милиона за Перник"}
{"url": "https://duma.bg/konsultirat-za-nova-rabota-uvolnenite-ot-als-balgariya-n184174", "text": "Работещите в \"АЛС България\", чийто работодател заяви намерение за закриване на производството, ще бъдат консултирани и информирани от служители на Агенцията по заетостта и от Главната инспекция по труда. Това ще стане на 30 януари от 10 ч. в бюрата по труда в Елин Пелин, на чиято територия е заводът в с. Мусачево, и  на 31 януари в Ихтиман. На срещите работниците щели да получат информация за трудовите си права при престой по вина на работодателя, при прекратяване на трудовите правоотношения в условията на масови съкращения, за посредническите услуги, които могат да ползват, за свободните работни места в региона. При желание те могат да се регистрират в бюрата по труда и като заети лица, търсещи работа, поясняват от ГИТ.", "date": "2019.01.30", "title": " Консултират за нова работа уволнените от \"АЛС България\""}
{"url": "https://duma.bg/ochakvat-opashki-v-aptekite-zaradi-kod-sreshtu-falshivi-lekarstva-n184175", "text": "Неудобство на клиентите и опашки в аптеките ще има след 9 февруари, когато във всички страни членки на ЕС ще заработи системата за верификация на лекарствата, предупреждава Петя Добрева - председател на Регионалната фармацевтична колегия в Сливен. Системата се очаква да защити потребителите от фалшиви продукти в аптеките, като всяка опаковка трябва да се регистрира със специален код. Аптеките ще трябва да купят и баркод четец, чиято цена е от 250 до 600 лв., припомня Добрева. По думите й е необходимо  аптеките да купят нови касови апарати заради изискване на НАП.  Едва 20% от аптеките във Варна и Бургас разполагат с баркод скенер за верификация на лекарствата, каза и магистър-фармацевтът Любима Бургазлиева. В декларация, приета от Регионалните колегии на фармацевтичните съюзи в двата града, се настоява органите, които се занимават с контрола по верификация и българското правителство да вземат решение за финансиране на тази дейност. Според сметките на фармацевтите един софтуер струва 1000-1100 лв. с ДДС, абонаментната поддръжка на софтуера е между 60 и 80 лв. на месец. Все още няма нормативна уредба, която да указва какво, кога, как и при какви обстоятелства трябва да се извършва, коментира Бургазлиева. По думите й системата не е тествана. Около 150 опаковки лекарствени продукти вече имат нов идентификационен код, останалите ще се продават до изчерпване на количествата или до изтичане на срока им на годност.", "date": "2019.01.30", "title": " Очакват опашки в аптеките заради код срещу фалшиви лекарства "}
