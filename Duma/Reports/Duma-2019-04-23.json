{"url": "https://duma.bg/bsp-s-oshte-dokazatelstva-po-alo-banov-sam-n190472", "text": "Телефон с оригинален запис и документи ще предаде БСП на Спецпрокуратурата по скандала \"Ало, Банов съм\". Припомняме, че социалистите обвиняват министъра на културата Боил Банов в прикриване на забавянията по ремонта на Ларгото и последващи щети за държавата за сметка на изпълнителя на обекта. Специализираната прокуратура отказа да образува дело по случая \"Ало, Банов съм\", а сред основните й мотиви бе липсващият оригинал на записа, уличаващ министъра. Спецпрокурорите изтъкнали, че не могат да проверят автентичността и да разберат дали не е бил манипулиран. Ще предоставим на Спецпрокуратурата оригиналния запис, обяви водачът на евролистата на \"БСП за България\" Елена Йончева. Тя показа и телефона, с който е направено видеото. Проверих записа, той е направен на 21 март 2016 г. и неговата продължителност и съдържание отговарят напълно на електронния запис копие, който предоставихме, увери тя. Социалистите са очаквали, че Спецпрокуратурата разполага с достатъчно възможности да намери оригинала, след като не е успяла, от БСП го намерили и ще й предоставят телефона. По думите на журналистката този път Спецпрокуратурата няма да може да се измъкне от разследване. Йончева се възмути, че разследващите се интересуват кой е извършил записа, а не как е извършено престъплението. Тя даде примери с разследвания в чужбина, които са завършили с отстраняване на провинили се, макар и да не е бил оповестен източникът на разобличителната информация. Депутатката бе категорична, че няма да издаде кой е направил записа. Според нея това е уредено в Етичния кодекс на медиите у нас, както и в предварителна Европейска директива, която настоява за защита на източника на информация, разкриваща корупционни схеми.  Йончева направи паралел с аферата \"Ало, Ваньо\" и призова да не се потулва и тази с културния министър по същия начин. Колегата й от \"БСП за България\" Пенчо Милков подчерта, че в жалбата срещу отказа за дело ще бъдат включени и много документи, представени им от МРРБ. В качеството си на депутати той и Йончева са изискали такива и от културното министерство, но дори не им отговорили. Според него книжата от МРРБ потвърждават схемата, описана от Банов за покриване на забавянето. Милков акцентира върху съвпадението, че на записа министърът признава за забавяне на строителните работи с 33 дни и неустойка от около 700 хил. лв. Доклад на МРРБ констатира същото, а от МК не го оспорват. \"Има писмо от 6 април 2016 г. от Министерството на културата, когато Боил Банов внася пет акта. Тези актове не се установяват в нито един документ във връзка със строителството. Първите три се появяват едва в това писмо\", разказа социалистът. Той добави, че в писмо на Банов от 12 април 2016 г. е записано, че ремонтът е приключил на 20 януари, както би трябвало да бъде, но това не е вярно, тъй като и към датата на писмото има реални документирани данни, че строителството е продължавало месеци след това. От БСП предоставиха на журналистите и папки с документи, които според тях потвърждават схемата за \"спестяване\" на неустойките от близо 700 хил. лв.", "date": "2019.04.23", "title": "БСП с още доказателства по \"Ало, Банов съм\""}
{"url": "https://duma.bg/sasht-otnovo-plashat-turtsiya-sas-sanktsii-n190486", "text": "Съединените щати ще наложат санкции на Турция и ще замразят доставянето на американски изтребители F-35, ако страната пристъпи към придобиването и разполагането на руската система за противоракетна отбрана С-400, заяви в интервю за гръцкия вестник \"Катимерини\" американският сенатор Робърт Менендес. Запитан дали САЩ ще обмислят преместването на американските военни бази от Турция в Гърция, ако отношенията между Вашингтон и Анкара продължат да се влошават, Менендес каза, че въпреки че не вярва, че това ще се случи, САЩ ще направят всичко възможно, за да защитят националната сигурност - включително преместване на своите бази.  В същото време се очаква САЩ да затегнат и санкциите срещу Иран. По-рано Вашингтон разреши на осем страни да внасят ирански суров петрол или кондензат в продължение на 180 дни, но сега цели да отмени тази програма, за да окаже допълнителен натиск върху Техеран. Миналата седмица японският министър на икономиката, търговията и промишлеността Хирошиге Секо заяви, че Токио планира да преговаря със САЩ и да се опита да удължи освобождаването, като заяви, че то е от решаващо значение за стабилността на енергийните доставки на Япония.", "date": "2019.04.23", "title": "САЩ отново плашат Турция със санкции"}
{"url": "https://duma.bg/april-donese-polah-na-razmrazyavane-n190479", "text": "Пролетният месец април като че ли донесе  лек полъх на размразяване на международната сцена. Да, става дума само за повей, който още не е траен и е много далеч от наистина необратимо затопляне, но той можеше да се почувствува в събития, позиции, призиви и оценки. Той се появи на фона на острата конфронтация на Запада с Русия, която по всеобщо признание достигна по-високи нива от времето на Студената война. Достатъчно е да кажем, че между тези два геополитически полюси просто няма диалог. На такъв именно фон на 4 април във Вашингтон бе отбелязан 70-годишният юбилей на НАТО с участието на генералния му секретар Йенс Столтенберг и външните министри на алианса. Президентът Доналд Тръмп преди срещата му със Столтенберг е бил попитан колко голяма според него е руската заплаха за НАТО. \"Надявам се, че няма да има никаква заплаха за сигурността. Мисля, че ще се разберем с Русия. Наистина смятам така\", бил отговорът на Тръмп. Разбира се, Йенс Столтенберт не пропусна в изявленията си във Вашингтон да говори за възпирането на Русия и как НАТО засилва военното си присъствие край границите й. Но в тези изявления, включително на заключителната му пресконференция, вече се долавяха нови нотки:  Норвежкият генсек неведнъж е казвал това в последните месеци, но за пръв прът го прави на такъв висок форум на алианса. На пресконференцията Столтенберг се въздържа и от готовността на НАТО да гарантира на Украйна свободното преминаване на нейните кораби през Керченския пролив. Отказът от такава готовност е много показателен. Може да си представим какво би станало, ако в бъдеще украинските кораби биха били придружавани от натовски, за да преминават през Керченския пролив. Сигналът е съвсем ясен - НАТО избягва конфликтните точки с Русия.  Норвежецът потвърди и сдържания подход на НАТО относно погребването на ракетния договор между САЩ и Русия, който пряко засяга Европа: \"НАТО няма намерение да разполага в Европа ядрени ракети с наземно базиране\". А се очакваше тъкмо обратното.  Помолен да коментира думите на Тръмп, генсекът изтъкнал, че няма противоречие между възпирането, отбраната и диалога. \"Може да водим диалог с Русия\", били са думите му.  Десетина дни по-късно призив за нова политика на САЩ към Русия отправиха в съвместна статия във в. \"Уолстрийт джърнъл\" трима ветерани на американската политика. Това са 99-годишният Джордж Щулц, първият дипломат на САЩ при целия мандат на президента републиканец Рейгън (1982-1987), Уилям Пери, 91 г., бивш министър на отбраната при президента демократ Бил Клинтън (1993-1997), и бившият законодател Самюел (Сам) Нън, 80 г., който четвърт век е бил сенатор (1972-1997). Това, че са все бивши, не означава, че е бивше и мисленето им. Тримата смятат, че сега  За да започне Вашингтон нова политика спрямо Русия, те предлагат сформирането в Конгреса на двупартийна група, която да отговаря за отношенията с Русия и укрепването на НАТО. Подобен механизъм е помогнал навремето със СССР. Авторите съветват също лидерите на САЩ и Русия да развиват отношенията.  А няколко дни по-късно призив за общуване с Русия изрази в интервю за Асошиейтед прес върховният главнокомандващ  обединените въоръжени сили на НАТО в Европа генерал Къртис Скапароти. По думите му дори по времето на \"желязната завеса\" между алианса и СССР е имало диалог. \"Ние разбирахме сигналите си. Говорихме си\", твърди той. Генералът се безпокои, че всички контакти между страните са замразени и НАТО не знае какви са плановете на Русия. Затова той смята, че общуването между военните е важна част от политиката на въздържане, защото когато противниците знаят възможностите и намеренията си, е по-малко вероятно да започнат конфликт. \"Затова си мисля, че трябва да общуваме повече с Русия. Това гарантира, че ние се разбираме един друг и защо правим това, което правим\", заяви Скапароти. На 16-17 април на посещение в Москва бе американската президентска съветничка Фиона Хил. С домакините тя е обсъдила възможностите за по-нататъшното сътрудничество между Вашингтон и Москва в сферата на сигурността, както и други международни въпроси. Според руския зам. външен министър Сергей Рябков, който е преговарял с Фиона Хил, сирийският проблем се е обсъждал \"като една от темите, по които между Москва и Вашингтон върви достатъчно продуктивен диалог\". \"Обсъдена бе и Венецуела, но диалогът е разкрил сериозни дълбоки противоречия и големи разминавания в подходите\", както писаха руските медии. Оказва се, че Фиона Хил не за пръв идва в Москва за консултации, но Вашингтон настоявал визитите й да не бъдат афиширани по чисто вътрешни причини. Очевидно да не се стоварват допълнителни главоболия върху Тръмп от страна на \"дълбоката държава\", докато е траело разследването за негов сговор с Русия, за да спечели изборите през 2016 г. Но това потвърждава цитираните му по-горе думи и желанието му да води диалог, да нормализира отношенията с Кремъл. Междувременно на 9-10 април в Санкт Петербург се проведе форумът \"Арктика територия на диалога\". Всъщност  в родния град на Владимир Путин. Там дойдоха шведският и норвежкият премиер Стефан Льовен и Ерна Сулберг, също финландският и исландският президент Саули Ниинистьо и Гудни Йохансон. На пленарното заседание и в двустранните разговори те обсъдиха широк кръг въпроси - от опазването на Арктика и развитието на риболова там до поддържането на политическия диалог, сигурността, бизнеса, човешките контакти, здравеопазването и други. Логично бе вниманието да бъде заострено към гостите от Швеция и Норвегия. Първата страна е сред най-антируски настроените страни в ЕС, а втората е член на НАТО, макар да не изпада в русофобската треска на Стокхолм. Преговорите пък на Стефан Льовен и Ерна Сулберг с Владимир Путин бяха първите на такова равнище през последните 5 години или от началото на украинския конфликт.  Разбира се, че по Украйна позициите на гостите и домакина се разминаха. Но ето какво е казал шведският премиер Льовен сред срещата с Путин: \"Ценя възможността да се обсъжда политиката на такова равнище и съм настроен за продължаване на политическите преговори. Трябва винаги да имаме колкото се може по-добри отношения с Русия.\" Единият от предшествениците му като премиер Карл Билдт, за когото се говори, че е бил човек на ЦРУ, сигурно си е \"глътнал мисълта\", когато е прочел тези редове. Между другото на срещата Путин-Льовен преводачът е допуснал една \"правилна грешка\". Путин е използвал думата \"приятели\", когато е говорил за 500-те шведски компании с бизнес в Русия, където са вложили 5 млрд. инвестиции,  но в превода на шведски думата била \"партньори\". След като изслушал превода, Путин, който поназнайва шведски, го поправил: \"Аз казах \"приятели\", а той преведе \"партньори\", след което шеговито добавил: \"Направо бандит.\" Всъщност разликата между двете понятия не подсказва ли, че пред новия повей има добри перспективи?  Очевидно Стокхолм е искал изрично да подчертае промяната в подхода си, защото тя бе маркирана не само от премиера, но и в специално изявление на многопартийното правителство, в което се казва, че кабинетът \"ще се стреми да задълбочи сътрудничеството с Русия по въпроси, представляващи интерес за Швеция\". А досега Стокхолм избягваше диалога с Москва дори и по такива проблеми. Не е изключено тази промяна да е била съгласувана в управляващата коалиция още преди пристигането на Льовен в града на Нева.    Желание за бъдещо сътрудничество изрази и норвежката премиерка Ерна Сулберг: \"Нашата среща е добър старт за по-нататъшното сътрудничество. Имаше желание за провеждане на среща на високо равнище, за да се види в кои сфери ще може повече да взаимодействаме\". Според нея това са бизнесът, морето, северните региони.   Арктическият форум обаче не се ограничи само с Арктика. \"Ако искаме да вървим  напред, трябва да го използваме (форума) като модел за намаляване на напрежението в други райони\", изтъкна Саули Ниинистьо на пленарната сесия. А Гудни Йоханесон призова към онова, което казваха Столтенберг, тримата ветерани или Скапароти, макар и по друг начин: открит диалог между Запада и Русия, за да се намалят неразбирането и рискът от конфликти.  Всъщност от Санкт Петербург скандинавските стани изпратиха до ЕС и НАТО сигнал, че искат сътрудничество, а не конфликти с Русия. Те не се обявиха срещу антируските санкции, но самият факт, че  Изброените дотук априлски симптоми на по-топъл полъх едва ли са изолирани един от друг и случайно съвпаднали по време. Това не са \"свободни електрони\" със собствен ход. По всичко личи, че става дума за съгласувани действия. Генерал Скапароти едва ли щеше да говори така, ако ги нямаше преди това сигналите на Столтенберг от Вашингтон. Нищо чудно, ако след време разберем, че статията на тримата ветерани от САЩ не е самодейна акция, а е била съгласувана с Белия дом или със Столтенберг. А и дали Скапароти щеше да говори за диалог с Русия без призива на тримата отпреди интервюто му? Не мисля, че и скандинавският десант в Санкт Петербург е \"свободен електрон\". Да, такива \"десанти\" се подготвят с месеци, но едва ли норвежката премиерка Ерна Сулберг е пропуснала да се обади на сънародника си в НАТО Столтенберг за уточняване на позиции преди форума в Санкт Петербург. Симптоми за повей на разбирателство наистина има, но може да се очакват и насрещни антициклони, които ще тръгнат най-вече от \"дълбоката държава\" в САЩ. А в Европа ще бъдат носени от личности като Карл Билдт, все още управляващите в Лондон, или от полските лидери. Очевидно ще трябва още да зъзнем в очакваме на затоплянето в геополитиката.     ", "date": "2019.04.23", "title": " Април донесе полъх   на размразяване "}
{"url": "https://duma.bg/koy-shte-smeni-kiev-kato-antirusko-torpedo-n190481", "text": "специално за \"ДУМА\" Много неща от случващото се в политическия живот на България отчетливо напомнят Украйна отпреди Майдана. Ако съдбата на бившата съветска република вече е предопределена и очевидна, то развитието на събитията на Балканите е многовекторно и спорно. Но наблюдаваните тенденции не може да не държат нащрек. В основана на държавния преврат в Украйна и на въоръжения метеж, наречен впоследствие \"революция на достойнството\", лежаха изключително икономическите интереси на едрия капитал. Често посочваните причини бяха необходимостта от сдържане на икономическата (а значи и на военната) мощ на Руската федерация, на сближаването на Русия с другия световен гигант Китай, повтарящите се заплахи за отказ от долара като главна международна валута. Да, всичките тези моменти не можеха да не безпокоят собствениците на най-големите западни транснационални корпорации и в някаква степен те заплашваха глобалното им господство.  Но главният проблем бе друг - стабилността, която Русия носеше в света. Тази стабилност означаваше затруднения при получаването на свръхпечалби, обреченост на авантюрните глобални проекти, невъзможност за пълен контрол на всички процеси в международната политика. Световните кукловоди не можеха да допуснат това.  Подготовката на Украйна като антируско \"торпедо\" бе започнало отдавна. Десетки различни недържавни фондове подготвяха почвата, влагайки огромни финансови средства. Стотици агенти на тази матрица се промъкнаха във водещите украински медии, във Върховната Рада, в другите държавни структури.  Старателно планираната акция за  дестабилизация на региона се развиваше успешно в продължение на 5 години, но завърши с пълен крах. Всички опити, дори най-отчаяните, да бъде въвлечена Русия в пряк военен сблъсък не дадоха резултат. Грубите провокации в Керченския залив бяха вече жест на отчаяние.  Освен това започна да се разтуря самото украинско \"торпедо\" - сработи \"човешкият фактор\". Безкрайните корупционни скандали в страната напълно сринаха авторитета на Петро Порошенко и цялата сегашна власт.  Казано просто, патологичната алчност и скудоумие на тарикатите от трета ръка, които бяха поставени на държавното кормило, не позволиха осъществяването на мащабния замисъл.  Днес, осъзнавайки абсолютната безпомощност на украинските \"аборигени\", авторите на проекта решиха да вземат страната по пряко управление. Появата в украинската политика на \"зеленото момче\", кандидат-президента Владимир Зеленски е пряко потвърждение на това. Естрадният комик Вова Зеленски изобщо не е клоун. Той е жокер, злият шут, който може да се въплъти в кого ли не. Като политик той е абсолютна нула, 100-процентова.  В медиите се мяркаха смехотворни сравнения на Зеленски с Роналд Рейгън, който също е бил актьор. Но сякаш случайно се забравяше уточнението, че Рейгън, преди да заеме президентското кресло, цели 50 години (!) е ръководил един от най-големите профсъюзи на САЩ и 5 години е бил губернатор на Калифорния. Зеленски само изпълнява поредната роля, понякога много неумело (все пак той не е професионален актьор), както всъщност се полага на момче самодейче от телевизионно хумористично предаване.  Но за сметка на това Зеленски е напълно управляем - гарантирано управляем. И е управляем не от някакъв си олигарх изгнаник като Игор Коломойски. Тази версия усилено се разпространява в медиите, за нея говорят и известни политически персонажи като Михаил Саакашвили. На самия Коломойски също се приписват изказвания за въвлечеността му в избирателната кампания на Зеленски. Но някогашният бизнесмен просто вече няма такава възможност. Игор Коломойски просто няма необходимите финансови средства, той бе лишен от голяма част от своите активи благодарение на действащия президент на страната Порошенко. Да не говорим, че Игор Валериевич не е свикнал да влага свои средства в политиката, той е свикнал да печели от политиката.  Фигурата на Коломойски е банална маска в случай, че редовият украинец попита \"кой плаща за банкета\"? С чии пари е организирана предизборната кампания на Зеленски? В тази игра залогът с белязаните карти няма да сработи. Макар и шут, Зеленски не е лишен от здрав разум. Той схваща, че световните лидери (освен отчаяният французин  Макрон) няма да седнат с него на масата за преговори. Бягството на Зеленски от задаващата се отговорност за съдбата на милиони украинци (или физическото му унищожение, което не може да се изключи) ще стане сигнал за окончателното рухване на страната. Къщичката от карти ще рухне.  Разбира се, отпадането на Украйна като водещо камикадзе на антируския заговор няма да промени плановете на западните кукловоди. Ако на единия камикадзе не са му издържали нервите, вторият вече е готов. Изглежда, че за пореден път жертва може да стане многострадалният Балкански полуостров. Разклащането на положението в Сърбия, демонстрациите с исканията за оставка на президента Александър Вучич са по-скоро отвличаща маневра. Сърбите да станат врагове на Русия е напълно неразрешима задача.  Докато България е друга работа. Бият на очи редица паралели от сегашното положение в България и в Украйна от 2014 година. Ще изброя някои от тях, те са осолено видими. Безкрайните корупционни скандали по горните етажи на властта в двете държави и откритото недоволство на населението. Твърде слабата и зависима икономика на тези страни. Накрая видимото преминаване към рационални икономически и политически позиции на българския премиер Бойко Борисов. Не, България е верен член на ЕС и НАТО. Но съображения на елементарна икономическа целесъобразност все по-често  подтикват българското ръководство да върви на контакт с Русия. Продължаването на \"Турски поток\" през територията на България, възобновяването на строителството на АЕЦ \"Белене\" са наистина изгодни промишлени проекти, които ще позволят на тази балканска страна до извоюва реална енергийна независимост. Избягалият украински президент Виктор Янукович, който доста време бе залитнал по идеята за влизането на Украйна в ЕС (и агресивно натрапваше тази идея на собствения си народ), също внезапно осъзна погрешността на този стремеж и бе завладян от идеята за сътрудничество с \"Митническия съюз\" и Русия. Реакцията на кукловодите бе  бърза. Янукович по чудо се спаси от физическа разправа. И днес руският град Ростов на Дон е единственото място в света, където той може да се чувства в безопасност. Българският политически аналитик Енчо Енев сподели в разговор с мен спорната, но и нелишена от смисъл логика, че днес Бойко Борисов е най-проруският политик в България. Понякога здравият разум може да се окаже много опасна работа. И накрая е опитът да се разиграе за пореден път нацистката карта в световната история. Акциите на вандализъм с използването на символиката на хитлеристка Германия в различни градове на страната е много тревожен сигнал. А и случаят наскоро с оскверняване на братската могила в Стара Загора е трудно да се сложи в графата на \"досадните случайности\". За България идеологията на фашизма или нацизма е дълбоко неприемлива. Друг е манталитетът на този народ. Но когато са заложени трилиони долари, такива дребнавости като мнението на народа никого няма да вълнуват. Нацизмът е много удобен инструмент за дестабилизация и той едва ли ще бъде зарязан.  Доскоро в Украйна национализмът, както и крайната му форма нацизмът, също бе участ на десетки маргинали. А днес хиляди надъхани лица от \"националните дружини\" маршируват по улиците. След изчезването от световната карта на Украйна като независима държава следващото огнище на напрежение има всички шансове да стане Балканският полуостров.", "date": "2019.04.23", "title": "Кой ще смени Киев  като антируско торпeдо"}
{"url": "https://duma.bg/partiyata-na-tereza-mey-se-obrashta-sreshtu-neya-n190485", "text": "През идната седмица Тереза Мей ще получи ултиматум да си подаде оставката като министър-председател на Великобритания до края на юни или нейните депутати ще променят правилата за председателството на Консервативната партия и ще я свалят сами, пише британският вестник The Times. Сър Греъм Брейди, председател на Комитета 1922, който е съставен от редовите депутати на торите, ще посети Мей на \"Даунинг стрийт\", за да й каже, че 70% от нейните депутати искат да си подаде оставката за това, че е провалила Брекзит и води Консервативната партия към катастрофална загуба на подкрепа и авторитет. Народните представители от изпълнителния Комитет 1922 ще се срещнат днес, за да решат дали да променят правилата, с което да направят възможно ново гласуване на недоверие към премиера преди декември. В статия за The Sunday Times експертите по местните избори Колин Ралингс и Майкъл Трашър предупреждават, че торите са на път да загубят 500 места в общинските съвети на 2 май и биха могли да изпуснат още 1000 места, ако анкетите, показващи срив в подкрепата им, се окажат точни. Бившият депутат на торите Дъглас Карсуел каза по този повод: \"Подозирам, че много привърженици на Брекзит като мен ще гласуват за всеки друг, но не и за Консервативната партия.\"", "date": "2019.04.23", "title": "Партията на Тереза Мей се обръща срещу нея"}
{"url": "https://duma.bg/naprezhenie-mezhdu-voenni-i-grazhdani-v-sudan-n190484", "text": "Лидерите на протестите в Судан съобщиха, че са прекъснали контакта с управляващия военен съвет, който замени сваления лидер Омар Башир, съобщава Би Би Си. Обвиняват го, че е съставен от \"останки\" от режима на Башир. Хиляди протестиращи се събраха пред щаба на армията в Хартум, за да обявят граждански съвет, който да поеме властта. Военните твърдят, че са ангажирани с предаването на властта и ще обмислят съвместен военно-граждански съвет. Ръководителят на военния съвет Абдел Фатах Бурхан обясни пред държавната телевизия, че се обмисля създаването на общ военен и граждански съвет, едно от исканията на активистите. \"Въпросът е предложен за обсъждане\", допълва той. Въпреки това говорителят на протестното движение Мохамед Амин заяви, че сега те считат военния съвет за \"продължение на режима\" и обещават да ескалират протестите. ", "date": "2019.04.23", "title": "Напрежение между военни и граждани в Судан"}
{"url": "https://duma.bg/dvamata-karabas-barabasi-na-vladimir-zelenski-n190482", "text": "\"Комик удържа убедителна победа.\" \"Комедиант без политически опит.\" \"Украйна навлиза в неизследвани политически води.\" \"Страната извърши скок в неизвестното.\" \"Актьор, който никога не е имал политически опит.\" \"Без насилие и шум украинците докараха на власт пълен неофит.\" Това са някои от заглавията и коментарите във водещи западни вестници след разгромната победа на Владимир Зеленски над Петро Порошенко на втория тур на президентските избори в Украйна. Резултатът - 73,17% на 24,50% от подадените гласове, свидетелства само за едно - украинците отрекоха напълно политиката на страната за последните пет години след преврата от февруари 2014 г. Украинците казаха \"не\" на политиката, докарала ги до статута на най-бедната държава в Европа, една от най-бързо топящите се нации в света, най-емигриращата нация в Европа. Казаха още \"не\" на продължаващата война в Донбас, на засилената конфронтация с Русия, на деградацията на промишлеността и на държавните структури. Това беше политиката на президента Петро Порошенко и доминирания от неговата партия БПП парламент. И още. Порошенко се постави доброволно, дори не във васална, а в чисто марионетъчна позиция спрямо Съединените американски щати - единственият чист бенефициар от украинската гражданска война. Той беше оставен да прави каквото ще само и само да гради от страната таран срещу Русия. Вероятно с разгромното поражение украинците казаха \"не\" и на тази политика. Дали обаче украинците ще получат обратното на това, срещу което гласуваха? Това е въпрос за един милион и засега изглежда, че отговорът е по-скоро \"не\". Ако Порошенко бе американска марионетка, то Зеленски ще има двама Карабас Барабаси - единият дори си има истинско име - Игор Коломойски, олигархът от Днепропетровск (сега Днепър), който пет години воюва с олигарха Порошенко. Който приюти в телевизията си \"1+1\" шоуто на Владимир Зеленски. Който от три години излъчва по нея сериала \"Слуга на народа\", в който Зеленски играе главната роля. Според повечето експерти украинците са гласували по-скоро за екранния персонаж Голобородко, а не за реалния Зеленски. Засега няма реален Зеленски. Има шеги и закачки, но скоро на комика и отбора му няма да им е до смях. Екипът на Зеленски ще е ключов за неговата политика. Уважавани експерти като политолога Михаил Погребински вече предупредиха, че ако тези хора, които са украинският аналог на това, което в България наричат \"соросоиди\", действително влязат във властта, разочарованието от Зеленски може да настъпи още преди края на годината. Това е вторият Карабас Барабас на Зеленски. При създалата се ситуация в Украйна, където държавната конструкция и олигархичната конструкция се припокриват, той няма да има друг избор освен да балансира между покровителя си Коломойски и американското посолство, представяно от екипа му. Никой няма да му позволи да излезе от вече трасирания коловоз на украинската политика - винаги с Америка, винаги срещу Русия. А иначе олигарсите може да си воюват, стига да не пречат на основната задача.  Политологът, политемигрант в Русия Ростислав Ишченко коментира крайно безрадостно перспективите пред родината му след избора на Зеленски: \"Така или иначе клоуни бяха всички последни трима президенти на Украйна, като започнем с Юшченко. Сега, след като свали калпака със звънчетата, короната я мери професионален клоун. А след професионалния клоун винаги идва професионалният палач. Единствената алтернатива е - двете качества да се съвместят в едно лице.\"", "date": "2019.04.23", "title": "Двамата Карабас Барабаси на Владимир Зеленски"}
{"url": "https://duma.bg/87-detonatora-otkriha-v-shri-lanka-n190487", "text": "Президентът на Шри Ланка Майтрипала Сирисена обяви извънредно положение на територията на страната след серията терористични нападения. Режимът влиза в сила от днес. Специалните мерки се въвеждат, \"за да могат полицията и трите действащи сили в страната да осигурят обществена безопасност\", се казва в изявлението, което се отнася до армията, флота и военновъздушните сили. Над 1000 военнослужещи са разположени за осигуряване на сигурност в Коломбо - търговската столица и най-големия град на Шри Ланка. Очаква се също президентът да поиска чуждестранна помощ при разследването на нападенията.  В понеделник, ден след атаките, полицията откри 87 детонатора на централната автогара в Коломбо. Все още никой не е поел отговорност, но правителството обвини местната джихадистка организация National Thowheed Jamath (Нешънъл Таухид Джамаат). Седем атентатора самоубийци участвали в атаките срещу църквите и луксозните хотели в Шри Ланка, които убиха 290 души и раниха над 500 души, заяви в неделя следовател, а говорител на правителството заяви, че е замесена международна мрежа. Полицията съобщи, че са арестувани 24 души. По данни на местните власти арестуваните принадлежат към местното мюсюлманско общество.", "date": "2019.04.23", "title": "87 детонатора откриха в Шри Ланка"}
{"url": "https://duma.bg/kratki-novini-n190483", "text": "Подготовката за срещата между руския президент Владимир Путин и лидера на КНДР Ким Чен Ун е във финалната си фаза, обяви прессекретарят на Кремъл Дмитрий Песков пред журналисти. Действително срещата се подготвя, подготовката навлезе във финалната фаза, тази среща ще се състои до края на април, обяви представителят на Кремъл. Той обаче отказа да съобщи точната дата, мястото и подробностите около срещата. Полицията е задържала петима от най-богатите бизнесмени в Алжир, някои от които са смятани за близки на сваления президент Абделазиз Бутефлика, съобщиха местни медии. Задържането на бизнесмените имало връзка с разследване на предполагаема корупция. Един от тях обаче - промишленият магнат Исад Ребраб – отрече в туитър да е арестуван. Той каза, че е отишъл в полицията да търси решение на бизнес въпроси, съобщи Би Би Си. Протестиращите, които искаха оставката на Бутефлика, също призоваваха за сваляне на елита, т.е. всички онези около бившия президент също да си отидат. Мощно земетресение с магнитуд 6,3 разтърси множество офис сгради в центъра на Манила. Епицентърът му е в град Кастилехос, на около 100 километра северозападно от Манила, съобщиха местните геолози. Пет са загиналите под най-малко две срутени сгради. Три тела бяха извадени изпод отломките в град Порак, а стара жена и нейното внуче бяха затрупани от друга сграда в град Лубао, заяви губернаторът на провинцията Лилия Пинеда.  \"Полицията и кипърското общество са изправени пред един вид безпрецедентно за Кипър престъпление\", заяви шефът на полицията Захариас Хризостому пред репортери след откриването на труповете на две жени, за които се смята, че са филипинки. Полицейски водолази също така търсят изчезнало шестгодишно момиче. 35-годишен офицер от кипърската армия е задържан по подозрение в убийството на всичките три жертви.", "date": "2019.04.23", "title": "Кратки новини"}
{"url": "https://duma.bg/severna-makedoniya-razdelena-za-prezidentskiya-post-n190488", "text": "Само 4606 гласа се оказа разликата между двамата водещи претенденти за президентския пост в Северна Македония след първия тур от изборите в неделя.  За кандидата на Социалдемократическата партия на Македония (СДПМ) Стево Пендаровски са гласували 323 846 избиратели (или 42,85%), а за кандидатката на ВМРО-ДПМНЕ Гордана Силяновска-Давкова - 319 240 избиратели  (42,24%). Трети е кандидатът на албанското малцинство Блерим Река, подкрепен от 79 915 души (10,57%). На първия тур е отчетена 41,82% избирателна активност, или общо 755 816 граждани от 1 808 131 имащи право на глас македонски граждани. Така на втория тур на 5 май отиват Пендаровски и Силяновска-Давкова. Балотажът обаче ще бъде валиден, ако избирателната активност при него е минимум 40 процента - това прави 723 253 гласували. В противен случай вотът ще бъде невалиден и ще има ново гласуване за държавен глава.   С оглед на резултатите от първия тур се смята, че на балотажа решаващо значение ще имат албанските гласове. По принцип албанското малцинство подкрепя Стево Пендаровски. Освен от СДСМ кандидатурата му бе издигната и от коалиционния му партньор Демократичен съюз за интеграция (ДСИ) на Али Ахмети. Но при ниската избирателна активност от първия тур няма да е чудно, ако се окаже, че на втория тур електоралният потенциал на славомакедонските гласоподаватели, или на Силяновска-Дакова, се окаже доста по-силен от първия тур.   През 2014 г. университетският преподавател Стево Пендаровски загуби от действащия президент Георге Иванов, който тогава бе преизбран. \"Аз ще бъда президент, ще бъда на всички граждани и първо ще го докажа в моя кабинет. Кабинетът на президента ще има представители от всички етнически общности, подбрани според тяхната компетентност и професионализъм. Ясно е, че концепцията \"Заедно\" днес спечели. Така ще бъде и на втория тур. Подавам ръка на всички. Ще бъда президент на европейска Северна Македония\", заяви Стево Пендаровски след първия тур. Гордана Смиляновска-Давкова е кандидатката на опозиционната партия ВМРО-ДПМНЕ. Юристка по образование, тя се обявява срещу закона за разширяване употребата на албанския език. Това едва ли е зарадвало албанците, а те не са от късопаметните. Освен това тя е срещу Преспанското споразумение, което сложи край на близо 30-годишния спор между Атина и Скопие за името на Македония. \"Нашата победа означава поражение на немакедонската, ненационалната и антимакедонската политика, ако изобщо това може да се нарече политика\", подчерта тя на предизборен митинг. Това са 6-и президентски избори от обявяването на независимостта на Македония. Досега президенти са били Киро Глигоров (1991-1999), Борис Трайковски (1999-2004), Бранко Цървенковски (2004-2009) и Георге Иванов (2009-2019). ", "date": "2019.04.23", "title": "Северна Македония разделена   за президентския пост"}
{"url": "https://duma.bg/pencho-milkov-ne-sme-prosto-ruter-za-signali-n190471", "text": "- И прокуратурата разполага с тези документи. От анализа, който тя направи, и постановлението, което бе публично разпространено, ние оставаме с впечатлението, че всичко с този казус вече е приключило. Дори това бяха заглавията в някои медии. Успоредно с прокуратурата ние също четохме документи. Бяхме длъжни не само да обявим, че подаваме жалба, а подобно на разпространеното от нея становище, да изразим и нашата позиция, за да може хората да си направят извод дали въпросът наистина е приключил. - Не, просто подаваме жалба и оповестяваме какви са основанията и доводите ни. Ще признаем окончателното решение, каквото и да е то, но ще се възползваме от възможността да сезираме различните инстанции, тъй като имаме основания. Наше гражданско право е да подадем жалба, да си заявим позицията. Спазили сме принципа, по който се формира всяка жалба - текстът започва, че сме се запознали със становището, но не сме съгласни с него. Смятаме, че прокурорът не е обмислил всички обстоятелства задълбочено. - Смятам, че дори само от документите, които МРРБ ни представи, е ясно, че записът е верен. И най-важното - подходът, за който се говори в него, е приложен. - Важно е да отбележим, че регионалното министерство е управляващ орган по този проект, т. е. контролира разходването на средства. Предполагам, че в МК не са били информирани, че сме поискали информация и от МРРБ. По какъв друг начин да опишем поведението на Министерството на културата освен като желание да не ни се предоставят документи? Те дори не ни отказаха, не формулираха дори писмен отказ, просто не направиха нищо. - 100% съм убеден, че ще има. При нас всекидневно идват сигнали за нередности. Вече обаче нееднократно подчертахме, че БСП не е само рутер, чрез който гражданите да подават сигнали до прокуратурата. Опитахме се с частен случай да дадем пример на хората, че трябва да се борят не само за собствените си права, а и за начина, по който функционира държавата. При нас постоянно пристигат сигнали, ние окуражаваме гражданите да ги подадат до компетентните органи.", "date": "2019.04.23", "title": "Пенчо Милков:  Не сме просто рутер за сигнали"}
{"url": "https://duma.bg/ukrayna-izbra-promyanata-n190489", "text": "Официалните резултати от президентските избори в Украйна ще бъдат обявени на 30 април, съобщи зам.-ръководителят на Централната избирателна комисия на страната Евгений Радченко. На втория тур на изборите за президент на Украйна се конкурираха действащият държавен глава Петро Порошенко и Владимир Зеленски, който по последни данни на ЦИК води с около 73% от гласовете. Звездата от телевизионния сериал \"Слуга на народа\" сега ще поеме кормилото на страната със 45-милионно население, която е изправена пред предизвикателства и беше управлявана от неясни политически платформи. \"Никога няма да ви разочаровам\", каза Зеленски на радостните си поддръжници в предизборния си щаб, където беше обсипан с блестящи конфети. Победителят обяви, че ще възобнови мирните преговори със сепаратистите в Източна Украйна, а в тях ще участват Русия и Запада. \"Мисля, че ще направя и персонални промени\", каза той и призна, че обмисля смяна на главния прокурор на страната. Висшите служители на ЕС поздравиха Зеленски за категоричната му победа. Туск и Юнкер заявиха, че Зеленски \"може да разчита на продължаваща и твърда подкрепа на ЕС\". Москва от своя страна вижда шанс за подобрение на връзките си с Украйна под ръководството на Владимир Зеленски. Резултатът от изборите, в които Зеленски победи Петро Порошенко, \"показва ясно желание за нов подход към решаването на проблемите на Украйна\", написа руският премиер Дмитрий Медведев на своята страница във фейсбук. Президентът на САЩ Доналд Тръмп поздрави в телефонен разговор Зеленски за победата на изборите за президент на Украйна и проведената \"блестяща кампания\", предаде УНИАН. Зеленски вече е получил поздравления и от Йенс Столтенберг, от Макрон и Джереми Хънт. Британският външен министър в поздравленията си е написал на Зеленски, че сега вече той наистина ще бъде \"слуга на народа\". По-късно в заявление, разпространено от Белия дом, бяха разкрити детайли от разговора между Тръмп и Зеленски. Американският лидер е \"подчертал непоколебимата подкрепа на САЩ за суверенитета и териториалната цялост на Украйна - в пределите на нейните международно признати граници\". Тръмп е изразил готовност да работи заедно с избрания президент Зеленски и украинския народ за провеждането на реформите, които ще укрепят демокрацията, ще повишат благосъстоянието и ще изкоренят корупцията в страната. Вторият президент на Украйна Леонид Кучма обаче даде много мрачна прогноза за бъдещия държавен глава. \"Спомняйки си миналите години и това, което ще започне от утрешния ден и след инаугурацията на новия президент, мога да кажа, че дори ми е жал за него\", заяви Кучма. Той изброи само част от проблемите, с които ще се сблъска избраният. \"И сами виждате: война, на която не се вижда краят, Украйна е разделена, икономиката е на ръба на фалит - няма да изброявам какви проблеми има още, защото по време на избирателната кампания те бяха добре известни на всички“. Всъщност за бъдещия лидер на Украйна има десет пъти повече проблеми. \"Главното нещо, за да тръгнат след него хората, е да бъде честен и порядъчен пред тях. Защото, ако към него има доверие, работите няма да се решават така, както се решаваха до днешния ден\", посъветва Кучма. Някои наблюдатели обаче коментират, че Зеленски вече е дал заден, след като спомена, че все още действащият президент Петро Порошенко може да получи важен държавен пост, а само преди дни се заканваше, че ще му гостуват прокурори.", "date": "2019.04.23", "title": "Украйна избра промяната"}
{"url": "https://duma.bg/balkanite-ostavat-opitno-pole-na-golemite-n190480", "text": "В края на своя мандат като ръководителка на външната политика на ЕС Федерика Могерини заяви, че \"Балканите са в Европа, което се вижда от картата на Европа\", и \"трябва да се говори не за разширяване на ЕС, а за обединение на региона с Европа\". За да се \"извлече максимумът от европейско влияние на Балканите\". Така се говори, когато трябва да остане някакъв спомен от собствената си дейност. Всъщност няма случай страните от региона да са се съмнявали, че са в Европа. Само дето едва сега някои, като австрийския \"Дер Щандарт\", решиха да напишат, че  неговата история\" и затова се допускали стратегически грешки.  Няма спор, че ЕС е с най-голям принос в търговско-икономическите връзки с балканските страни, но мнението на руския външен министър Лавров, че \"ЕС не се справя с ролята на посредник в решаване на конфликтите в региона\", е напомняне, че медалът, както винаги, има две страни. Защото едно е да се каже открито, че основната цел на Запада е да се елиминира влиянието на Москва, отстоявано векове на Балканите, както и амбициите на Китай с неговия \"Един пояс, един път\", друго е да се интегрират страните чрез реформи, които да осигурят достигане на европейски стандарт за балканците. Не бива да се пропуска и влиянието на Анкара сред изповядващото мюсюлманска религия население в региона, което се дублира по неприемлив начин с потоци финансови средства от ислямските държави в Залива за изграждане на толкова джамии,  колкото не е имало и по време на Османската империя.  Или, както казва Мирослав Додик, член на председателството на БиХ, \"експериментите на Запада на Балканите продължават\" и го допълва с известното \"преобладават двойните стандарти, когато за едни може, а за други не\". Няма друг политик в региона освен недолюбвания на Запад Додик, който да каже открито, че \"ние сме срещу продължаващите опити за незаконно завземане на властта от хора, които действат за интересите на Запада\". Което си е стара практика за влияние, когато при избори се гарантира водеща позиция на подходящ лидер, за да се осигури съответната прозападна политика.  да намерят изход от проблемните отношения между Белград и Прищина. Те организират на 29 април среща в Берлин между лидерите на Сърбия, Косово и Албания с президента Еманюел Макрон и канцлерката Ангела Меркел с идеята да се получи споразумение за взаимно признаване на двете страни и се тушират конфликтите, които непрекъснато избухват след едностранното обявяване на независимостта на Косово през 2008 г. Меркел е против промяна на граници или размяна на територии, което обаче бе подкрепяно от Вашингтон, целящ по-бързо признаване на Косово от Белград. Без да се пропуска, че стратегията на САЩ за изолация на Русия и повсеместно приобщаване на региона към НАТО бе една от причините за обявяване на независимо Косово. Спекулациите относно вида на споразумението, което ще се предложи на Сърбия и Косово в Берлин, варират от \"осигуряване на своеобразен суверенитет на Белград в някои територии на Косово, както и за православните черкви и манастири там\", та до \"всеобхватно споразумение\", което \"няма да е само в полза на Прищина\". Президентът Вучич не крие, че освен натиск върху Белград за признаването на Косово, друго не може да се очаква от срещата в Берлин. Затова изпрати външния си министър Дачич в Москва, за да обяви на висок глас, че \"Сърбия без Москва не би могла да отстои интересите си по отношение на Косово\".  Отделно преди срещата в немската столица  Александър Вучич ще преговаря на 25-26 април с Владимир Путин и китайския лидер Си Цзинпин на форум в Пекин, където ще постави въпроса за натиска върху Белград за \"нормализирането на отношенията с Косово\". Продължава не толкова традиционният за Сърбия баланс в политиките на международната сцена, колкото търсене на опора за отстояване на национални интереси. Това по-скоро е сигнал към Запада, за да даде на Сърбия повече, отколкото е предвидил.  въпреки миналото на сподвижник на Милошевич, но организирането на протести на опозицията в страната, както и заплахите за отделяне на Войводина явно му идват в повече. Той е горещ привърженик на членство в ЕС, но няма как да допусне членство в НАТО, защото сърбите още ги боли от бомбите на алианса преди 20 години. Неговият премиер Ана Бърнабич е даже по-откровена в отстояване на прозападни позиции, но и тя неслучайно е на този пост. Знае се, че да бъде изолирана Сърбия и заобиколена от всички страни от членки на НАТО не е най-изгодната позиция за Белград. В Москва са наясно, че след приемането на Черна гора в алианса, което редовите граждани на миниатюрната държавица сами оцениха като \"предателство спрямо приятеля Русия\", Кремъл би трябвало под лупа да наблюдава знаците за \"обръщане на палачинката\" в Сърбия. Защото в геополитиката няма приятелство, а и не е сигурно дали отчетените от Лавров при срещата му с Дачич $2,1 млрд. преки руски инвестиции в Сърбия са достатъчни, за да останат в сила клетвите за \"вечна дружба между Сърбия и Русия\". Никак не е случайно, че в Москва зачестяват анализи в стил \"докога ще лавира Вучич\" или \"Ще бъде ли Москва предадена от Сърбия?\". В това отношение наблюдатели в Москва дават за пример  Друг въпрос е каква ще бъде в такава ситуация политиката на Москва в региона.  Засега има тревога и по въпроса с т. нар. \"албански фактор\" на Балканите, а присъствието и на албанския премиер Еди Рама в Берлин е знак, че Макрон и Меркел (значи и Брюксел) държат на този фактор. Убедеността на някои наши експерти, че заплахата с \"идеята за Велика Албания\" е само за да се \"извиват ръцете на ЕС с цел бърза интеграция на Албания и Косово там\" не кореспондира с изявления на албанския премиер за \"план А\" на неговата политика. Този план е консолидация на албанския фактор в региона, който започва с думите на Рама, че \"Косово е част от Албания\" и засега включва обща граница и пристанище за двете страни, безмитен режим и общ натиск над Брюксел за решаване на \"косовския въпрос\", което според Тачи изисква на първо време безвизов режим за косоварите. У нас се пропусна и заседанието на 12-13 април в северномакедонския град Тетово на регионалния Съюз на албанските общини, включващи такива от Албания, Северна Македония, Косово, Черна гора, Гърция, Сърбия, където се говори за \"еврорегион на етнически принцип\", тоест да се институционализира обединението на албанците от съседните държави под егидата на Тирана.  В ООН Великобритания е задействала \"преместване на въпроса за Косово в раздела за процедурни въпроси\", защото в този формат Русия и Китай няма да могат да прилагат вето по темата. После не били верни прогнозите, че кралството се връща със свои интереси в региона!  Всички с интереси, а балканците масово напускат домовете си, защото са загубили вяра, че ще има добро бъдеще за децата им. Ако Додик в БиХ се бори против членство в НАТО и заплашва, че ще обедини Република Сръбска със Сърбия, ако Косово стане член на ООН, ако Орбан на съвместно заседание в Суботица със сръбското правителство си говори за \"приключване на сегашната епоха в ЕС\", ако Атина се изживява като нов водещ фактор на принципа \"пръв сред равните\", докато Зоран Заев в Скопие се изживява като Нобелов лауреат, а Москва и Пекин не дават вид, че ще оставят Запада сам да се шири на Балканите, тогава как ще се стабилизира регионът, и то в полза за гражданите си? На този етап отговори няма. ", "date": "2019.04.23", "title": "  Балканите остават опитно поле на големите"}
{"url": "https://duma.bg/notr-dam-e-prisada-za-neoliberalizma-n190476", "text": "След шока миналата неделя, когато изгоря голяма част от емблематичната катедрала “Нотр дам” в Париж, през миналата седмица станахме свидетели на друго шокиращо събитие - скоростта, с която френските милиардери се надпреварваха да даряват пари и така закръглиха сумата за реставрация до невероятните милиард евро.  Това породи най-различни коментари - някои се възмутиха, други аплодираха.  Сред възмутените очаквано бяха “жълтите жилетки”, които протестират вече половин година срещу президента Макрон и неговите икономически политики. И наистина тази щедрост на най-богатите френски фамилии изглежда доста цинично на фона на бушуващите в страната протести на хора, които едва свързват двата края.  Без съмнение за тях и смелите заявки на президента Макрон, че ще възстанови катедралата в срок от пет години, попадат в същата категория. А недоволството е разбираемо, тъй като Макрон далеч не проявява същия ентусиазъм и готовност за работа, когато става дума за проблемите на редовите французи.  Погрешно обаче би било да считаме, че “жълтите жилетки” са против реставрацията на \"Нотр Дам\". На практика никой французин не е против. Та това е един от националните символи на Франция, а тя се гордее изключително много с културното и историческото си наследство. За значението на \"Нотр Дам\" говори и любопитката, че през уикенда бразилският футболист на столичния клуб \"Пари Сен Жермен\" Неймар излезе с надпис \"Нотр Дам\" на фланелката си.  Мълниеносната акция по събирането на огромната сума за възстановяването и решителността на Макрон да се справи точно с този проблем, но не и с други, поставят обаче поредните въпроси, които изискват да получат отговор. В противен случай напрежението във френското общество само ще нараства.  На първо място редовите граждани изпитват раздразнение от факта, че фамилии, притежаващи десетки милиарди евро, с лека ръка са готови да излеят стотици милиони, за да покажат патриотизма си и да си направят ПР, но в същото време използват всевъзможни схеми, за да избегнат плащането на данъци. “Спестените” (в кавички, защото по-правилно би било да се каже откраднати) по този начин пари далеч надхвърлят сегашните дарения. А с тях можеше да се реставрира не само “Нотр Дам”, но и стотиците други паметници на културата във Франция. Показателен е случаят на друга църква, също паметник на културата, но намираща се близо до Париж, а не в центъра му. Та, за цялостна реставрация там са необходими около 6 милиона евро, с които държавата не разполага. След няколкомесечна кампания са събрани около 1000... Раздразнението е и спрямо президента Макрон, който така или иначе вече бе определен неведнъж като “президент на богатите”. Защото тук става дума за сблъсък на две противоположни визии за света - едната е за държавата като гарант на обществото, като преразпределител на богатството в него, така че култура, образование, здравеопазване и други фундаментални дейности да не зависят от благоволението на богаташите. Другата казва, че държавата само пречи и че на богатите трябва да се дават стимули и те сами да определят какво да правят с парите си. С действията си досега Макрон застава повече на втората позиция, с което предизвика недоволството на “жълтите жилетки”.  Случаят “Нотр Дам” за тях е просто поредната илюстрация, че Макрон е тотално откъснат от техните проблеми, че не желае да разреши проблема с неравенствата в обществото и че реагира само по въпроси, от които може да извлече политически дивиденти. Призивът му за единение пред трагедията също се счита за обида към “жълтите жилетки”, тъй като на практика това би означавало те да се откажат от исканията си и да подкрепят сегашното статукво. В резултат през уикенда отново станахме свидетели на батални сцени по улиците на Париж, а за някакво единение и дума не може да става.  В последно време е много модерна и темата за фалшивите новини и т.нар. пост-истина, където всеки счита за вярно това, което отговаря на собствените му убеждения. Така след пожара чухме най-невероятни обяснения. Като например, че това било наказание за французите от Господ, че било ислямистки атентат и т.н. Нищо от това не се оказа вярно. Дори конспиративната теория за някакъв неустановен човек, който се разхождал из “Нотр Дам” по време на пожара се оказа просто пожарникар.  Други пък започнаха да развиват дълбокомислени теории за упадъка на западната цивилизация и Европа. Е, ако съдим по събраните пари, не можем да говорим за упадък, дори напротив.  Притеснителното тук е не толкова наличието на по-екзотични обяснения - такива винаги е имало. Притеснителното е, че различни теории на конспирацията бяха раздухвани от известни политици. В 21 век е притеснително и съвсем банални събития като работен инцидент (официалната версия за пожара) да бъдат обяснявани със свръхестествени сили като “Божие наказание”. Защото това показва регрес на мисленето до времената на Средновековието.  Ето тук трябва да търсим голямата заплаха за западната цивилизация. Връщането към времената на суеверие и свръхестествени същества е директен отказ от научния прогрес - символ на Европа поне от Ренесанса насам. Преди време Маркс определи религията като “опиум за народа”. Уви, в днешните несигурни времена тя отново се оказва едно от последните убежища за много хора и те търсят в нея упованието, което не откриват на други места в обществото. Причините за това са същите като тези, които изкараха “жълтите жилетки” по улиците на Франция - нулевото доверие към политическите и медийни елити. А причините за нулевото доверие могат да се изразят само с една дума: неолиберализъм. Години наред и политици, и медии защитаваха и на практика не допускаха друга гледна точка освен неолибералната. Но от няколко години насам не само французите не желаят повече да чуят за този тип политика. А хора като Макрон не предлагат нищо по-различно от предшествениците си. За съжаление голяма част от хората не могат да намерят алтернатива, която да защитава техните интереси  и изпълнени с недоверие към “официалните” информационни канали, лесно стават жертва както на фалшивите новини, така и на предразсъдъци и конспиративни теории, които доскоро не взимахме на сериозно.  А в крайна сметка обяснението е просто - “обезкръвяването” на държавите (включително френската) от неолибералните политики през последните десетилетия води до неспособност на същите държави да обезпечат основните си дейности - в това число и опазването на културното наследство. Намаляването на данъците може да звучи много добре на пръв поглед, но води след себе си дефицити. България е чудесен пример в това отношение - от една страна, се гордеем с ниските си ставки, от друга, обаче недофинансирането е на практика във всяка обществена сфера, а за паметниците на културата се разчита главно на европейски пари. В този смисъл значително по-разумно ще е да започнем разговор за политики и ролята на държавата в съвременното общество, вместо да обясняваме нещата с Божията намеса или като част от религиозна война. И ако има урок от “Нотр Дам”, той би трябвало да е, че емблематични сгради като катедралата не могат да се опазят сами. Че е много по-добре богатите да си плащат данъците овреме, вместо после да ни ги представят като някаква благотворителност, след като стане белята. И не на последно място - че идеологията, която ни обясняваше за държавата като вредна, претърпя поредния си провал в “Нотр Дам”. И че кампанийната политика “на парче”, която разчита на благоволението на тези с парите,  не може да предотврати нарастващите напрежения и разпада на градените с векове традиции.", "date": "2019.04.23", "title": " \"Нотр Дам\" е присъда за неолиберализма"}
{"url": "https://duma.bg/humanitarnite-krizi-sa-provali-na-globalizma-n190478", "text": "Военните и политическите кризи през последните няколко години, както и световната икономическа криза показват, че поддържането на стабилността става все по-трудно. Конкуренцията между водещите сили, провокациите от страна на средните и малките държави, както и влиянието на трансгранични фактори продължават да генерират глобални заплахи. За справянето с тях се изисква балансиране и съгласуване на позициите. Независимо от факта, че времето на изостреното противопоставяне на идеологическа основа бе погребано приблизително в началото на 90-те години на XX век, само 20 години по-късно отношенията между играчите на международната сцена продължават да се градят не на прагматична, а на идеологизирана основа. Този ход на отношенията в системата неизбежно води до ескалацията на насилието и, разбира се, резултатът са външнополитическите грешки и множество конфликтни точки. Призракът на \"ефекта на Хобс\" продължава да броди неуморно в нашата съвременност. Това означава, че  В същото време липсва взаимно разбирателство между новите Велики сили по отношение на правилата на тяхното взаимодействие. Позициите на водещите силови центрове за това кое е позволено и кое не, какви са и какъв да бъде регламентът на международните отношения често се оказват диаметрално противоположни. Борбата срещу несистемните заплахи, отслабването на традиционните съперници, преследването на собствените геополитически интереси се преплитат в егоистично кълбо от противоречия и двойни стандарти. В същото време всички играчи имат първостепенни общи интереси: запазването на мира, унищожаване на несистемните заплахи като терористични групи, разоръжаване, прогрес и създаването на условия за устойчиво развитие. Съвременният свят е на кръстопът и предстои да наблюдаваме ново разместване на центровете на сила. Изглежда, че слънцето бавно залязва над западния свят, докато нови сили от Изток се събуждат и търпят възход. Страните все повече се разминават в разбирането си за такива основни понятия като \"стабилност\", \"сигурност\", \"прогрес\" и \"демокрация\". На глобалната сцена се очертава все по-дълбоко разминаване между \"свобода\" и \"справедливост\": докато първото се е превърнало в стълб на западните общности, второто е лозунг на почти всички бивши колонии и сателити. Изглежда, че глобализацията търпи провал в стремежите си да изгради по-устойчив, демократичен и сигурен свят. При липсата на силна политическа воля наблюдаваме една оформяща се глобална хуманитарна криза. Тя е комплексен резултат от разместването на елементите на системата като наличието на много центрове на сила, новите структурни размествания по линията център - периферия, неконтролируеми заплахи от категорията на тероризма, засилващи се идеологически и религиозни противоречия, проблемът за разпределението на ключовите ресурси, количествените съотношения между демографията и географските особености на различните региони. Няма точна правна дефиниция за понятието \"хуманитарна криза\".  хуманитарната криза като събитие или поредица от събития, което представлява изключителна заплаха за здравето, безопасността, сигурността или благосъстоянието на общност или друга голяма група хора, обикновено в широк район. Въоръжени конфликти, епидемии, глад, природни бедствия и други животозастрашаващи ситуации могат да предизвикат хуманитарна криза. Независимо от вида на бедствието оцелелите остават спешно нуждаещи се от животоспасяваща помощ като подслон, храна, вода и здравни грижи. Хуманитарните кризи могат да се разделят условно на следните групи:  - природни бедствия, които се делят на геофизични, хидроложки, климатични, метеорологични или биологични;  - кризи, причинени от човешки фактор, като въоръжени конфликти, самолетни и железопътни катастрофи, пожари и индустриални инциденти;  - комплексни, които обикновено са комбинация от първите два вида. Комплексните хуманитарни кризи обикновено се характеризират със следните белези: насилие с широки мащаби и масова смърт, разместване на населения, вреди с широк обхват върху общества и икономики, необходимост от мащабна и многостранна хуманитарна помощ, затрудняване или превенция на хуманитарна помощ чрез политически и военни ограничения, значителни рискове за сигурността на хуманитарните работници в някои области.  По данни на ООН и нейни партньорски организации през 2019 г. близо 132 млн. души по света ще се нуждаят от хуманитарна помощ. Тенденциите са локалните конфликти да се разрастват и задълбочават. Статистиките на Агенцията на ООН по миграция от края на 2018 г. са безпрецедентни: 68,5 млн. души са били принудени да напуснат домовете си, от които 25,4 млн. са бежанци и на възраст под 18 години. Апатридите (лицата без гражданство) са около 10 млн.  Победителите в класацията за най-тежка хуманитарна криза са Йемен, Южен Судан и Сирия. ООН обяви Йемен за страната с \"най-тежката хуманитарна криза\" в света за 2018 г., която продължава през 2019 г. Това е най-бедната страна в Близкия изток  тъй като изцяло зависи от внос на стоки. Конфликтът в Йемен води началото си от 2011 г., когато се провали политическият преход, който трябваше да донесе стабилност на страната. От началото на 2015 г. страната е в състояние на гражданска война. Освен въоръжения конфликт Йемен е и територия на върлуваща епидемия от холера. 80% от населението на арабската държава имат нужда от хуманитарна помощ.  На следващо място се подрежда Южен Судан. Африканската държава също е жертва на гражданска война, която се разрази през декември 2013 г. Заради насилието 1,96 млн. души са мигрирали вътрешно в страната, около 2 млн. са бежанци, а 6 млн. са изправени пред заплаха от глад. Южен Судан зависи също така и от климатичните промени. Около 95% от населението на страната са ангажирани в зависими от климатичните условия сектори като земеделие, горска дейност и риболов. Въпреки че притежава богати залежи на петрол, страната е арена на дълбока корупция и опустошителни въоръжени действия, които на този етап не предполагат възстановяване на мира и изграждане на стабилна икономика, съсредоточена върху търговията с петрол.  Войната на територията на Сирия е най-смъртоносната хуманитарна криза на XXI век. Повече от 12 млн. души бяха убити и принудени да напуснат домовете си. Човечеството стана свидетел на унищожаването на една държава с цялото й културно богатство, историческо наследство, управляващ елит и икономика.  Други държави, засегнати от тежки вътрешни конфликти и изправени пред прага на глада, са Демократична република Конго, където от август 2018 г. вътрешната нестабилност е съпроводена и от втората най-тежка епидемия на Ебола, която е отнела над 350 живота. Списъкът продължава с Етиопия, Нигерия, Камерун, Централна Африканска република, Либерия и Сомалия. Други примери са Афганистан, Ирак, Бангладеш.  Нека не забравяме, че конфликтът в Украйна от 2014-2015 г. донесе трайна нестабилност в страната и предизвика вътрешен конфликт - гражданска война между прозападно настроената част от страната и проруската й източна половина, където са и двете бунтовни републики (Донецка и Луганска). Хиляди украинци загубиха живота си в гражданската война. Ако обърнем поглед още малко на изток, се изправяме пред заплахата да наблюдаваме заличаването на цяла етническа група в Мианмар - тази на рохинга. Ще успее ли модерният свят да урегулира глобалната хуманитарна криза? Лев Толстой смята, че световната история е \"история на всички, без каквито и да било изключения хора, участващи в събитията\". Ролята на лидерите, държавите и общностите е да осъзнаят границите на недопустимото, за да могат да формулират най-малко рисковата система на своите взаимоотношения.", "date": "2019.04.23", "title": "Хуманитарните кризи са провали на глобализма"}
{"url": "https://duma.bg/nad-90-dushi-ginat-na-rabotnoto-myasto-na-godina-n190468", "text": "През 2018 г. 92 души са загинали при 2914 трудови злополуки, през 2017 г. загиналите са 94. Това означава, че всеки ден 8 души претърпяват злополука на работното място, а на 4 дни един работник в България умира, заяви президентът на КНСБ Пламен Димитров в навечерието на 28 април - Международния възпоменателен ден на загиналите и пострадалите работници при трудови злополуки. Димитров поясни, че в резултат на тези инциденти българската индустрия е загубила близо 2 млн. трудови дни. Най-много загинали има в строителството - 14, следват в сухопътния транспорт, където са 12. България се нарежда в челото на негативната класация сред държавите членки на ЕС, с 2 пъти повече смъртни случаи на работното място на 100 000 работещи - 3,57, докато в ЕС е 1,83. Продължава тенденцията от предишните години най-голямата група нарушения на нормите да бъдат свързани с организацията и управлението на дейността за осигуряване на безопасност и здраве при работа - 52 112, което е 61% от всички нарушения в областта на Закона за безопасни и здравословни условия на труд.  Втората група нарушения са свързани с нормите по обезопасеността на работното оборудване и технологичните процеси - 21 758 бр. (26%). От тях най-много са случаите, свързани с нормите по електробезопасност - 3554. Близо 13%, или над 11 300, са регистрираните нарушения на нормите по хигиена на труда. \"Всяка година в ЕС умират почти по 200 000 души, като 52% от тях са свързани с рак. От 2 години КНСБ настоява да бъде въведена в законодателството ни директивата за защита от канцерогени и мутагени\", подчерта Димитров и оповести, че голям брой от трудовите злополуки у нас не се регистрират, освен завършилите със смърт, защото те не могат да бъдат скрити. На специална церемония в сградата на КНСБ за поредна година бяха връчени наградите \"Прометея\" за принос в хуманизирането на работната среда, здраве и безопасност на хората. Учредяването на \"Прометея\" е по идея на проф. д-р Желязко Христов от 2008 г. Статуетките, изработени от скулптора Красимир Трендафилов, се връчват на български фирми, които носят \"огъня\" на хуманизацията на условията на труд - утвърждават добрата практика и издигат името на българските фирми в голямото европейско семейство.", "date": "2019.04.23", "title": " Над 90 души гинат на работното място на година"}
{"url": "https://duma.bg/lasna-firma-na-atanas-kambitov-n190475", "text": "Макар и за кратко, кметът на Благоевград Атанас Камбитов е съчетавал кметските си функции с управлението на частната фирма \"Старт 2015\" ЕООД. Съветници от опозицията и местни сайтове се възмутиха от гербаджийското поведение и припомниха, че чл. 41 от Закона за местното самоуправление и местната администрация забранява на кметове на общини, зам.-кметове и кметове на кметства да извършват търговска дейност по смисъла на Търговския закон да бъдат контрольори, управители или прокуристи в търговски дружества, търговски пълномощници, търговски представители, търговски посредници, синдици, ликвидатори или да участват в надзорни, управителни и контролни органи на търговски дружества и кооперации по време на мандата им.  Камбитов е регистриран като управител на благоевградското дружество на 25 септември 2017 г. Справка в Търговския регистър показва, че той изпълнява тази функция до 3 октомври, когато прехвърля поста на Ивайло Благов. След като скандалният факт придоби медийна популярност, казусът стигна до Общинската избирателна комисия, която би трябвало да прекрати кметския мандат на Камбитов. Предвиденото за петък заседание на ОИК в Благоевград се провали поради липса на кворум и бе насрочено ново за вчера привечер.  С 4 гласа за и 5 против ОИК реши да остави Камбитов на кметския пост, съобщи БНР. Членовете на комисията решиха, че по време на мандата си Камбитов действително е бил собственик и управител на търговско дружество, но съгласно Закона за местно самоуправление и местна администрация трябваше да се съберат гласовете на 2/3 от присъстващите, за да бъде отстранен от поста. Дни преди заседанието местни медии прогнозираха, че управляващото мнозинство в ОИК ще застане зад гербаджията въпреки уличаващите го в нарушение доказателства. Кметът от ГЕРБ твърди, че посочването му за управител е \"техническа грешка\". Медии от Благоевградско обаче са категорични, че заявление за отстраняването на грешката все още липсва. Как може да бъде окачествено като техническа грешка отиването при нотариус и заверяването на спесимен на управител, питат благоевградските сайтове. Като началници в \"Старт 2015\" се въртят Благов, който е близък приятел на Камбитов от години, и бившата счетоводителка на гербаджията Румяна Шекерлийска. Фирмата е замесена и в сделки с общински имоти. \"Ако законът не бъде спазен, ние ще използваме всички доказателства, които сме събрали, за да покажем на света, че България не е свободна европейска държава, а всъщност е държавата на мафията. С прискърбие ви съобщаваме за предстоящата смърт на свободните избори и бавната, и мъчителна такава на върховенството на закона в нашия град\", гласи позицията на местните социалисти от тази седмица.", "date": "2019.04.23", "title": "Лъсна фирма на Атанас Камбитов"}
{"url": "https://duma.bg/sozopol-i-septemvri-imat-vremenni-kmetove-n190470", "text": "Общинският съвет в Созопол избра за временно изпълняваща длъжността кмет Катя Стоянова. Досега тя бе заместничка на отстранения от съда Панайот Рейзи от ГЕРБ. Почти е сигурно, че Стоянова ще остане на поста до изборите за местна власт през есента.  Рейзи беше отстранен по искане на прокуратурата, тъй като е обвинен в присвояването на около 2 млн. лв., отпуснати от общината за строителни ремонтни дейности на детска градина, улици, предотвратяване на последствията от наводненията през септември 2014 г. Кандидатурата на Стоянова бе приета с 12 гласа \"за\", а петима съветници се въздържаха. Още преди гласуването стана ясно, че БСП и земеделците няма да я подкрепят, защото от 20 години Стоянова е в най-близкото обкръжение на Рейзи, а от 12 години е зам.-кмет. Обвиняемият кмет на Септември Марин Рачев назначи Лилия Етова за нов замeстник-кмет на общината. Причината е, че срещу досегашните му двама заместници спецпрокуратурата е повдигнала обвинения за документни престъпления. Миналата седмица предишният изпълняващ тази длъжност - Явор Митев, както и кметът Рачев бяха обвинени в умишлена безстопанственост, от която е причинена вреда на общината в размер на 226 528, 24 лв. Преди Явор Митев заместник-кмет на Септември беше Ивелина Табакова. Преди година обаче и срещу нея беше повдигнато обвинение за престъпление по служба с причинени вреди за над 78 000 лв. Главният счетоводител на общината Иванка Сестримска също е обвиняема - според прокуратурата е ощетила общината с 2 780 000 лв.", "date": "2019.04.23", "title": "Созопол и Септември имат временни кметове"}
{"url": "https://duma.bg/rumen-radev-zaplahata-za-obshtestveniya-red-idva-ot-polititsi-n190474", "text": "Ако има заплаха за обществения ред и демокрацията в страната, тя не идва от Българската армия, а от онези политици и институции, които правят така, че морал и закон все повече да се раздалечават. Това заяви в Тунджа държавният глава Румен Радев по повод думи на премиера Бойко Борисов, че в България имало опасност от военен преврат. Президентът определи темата като нелеп и абсолютно излишен дебат. Честта, достойнството и конституционният ред са присъщи на Българската армия, но, за съжаление, не и на българската политика, заяви Радев. Той призова в навечерието на светлите празници да бъдем по-обединени и по-смирени. Смирението също означава човек да не надхвърля оградата на собственото си понятийно пространство, защото много лесно може да настъпи мини, подчерта президентът. Радев уважи празника на община Тунджа и пожела на местните да пазят и развиват богатите културни традиции на своя край и да го прославят не само в страната, а и далеч извън нейните предели.", "date": "2019.04.23", "title": "Румен Радев:  Заплахата за обществения ред идва от политици"}
{"url": "https://duma.bg/osadiha-kamenarov-bnt-ostava-bez-shef-n190465", "text": "БНТ остава без генерален директор, след като вчера Софийският градски съд потвърди изцяло присъдата на районния, която Константин Каменаров получи за шофиране в нетрезво състояние. Припомняме, че той бе заловен да шофира с 1,6 промила алкохол в кръвта. Каменаров се оправдаваше с билка за отслабване. Съдиите му наложиха 1,3 години \"лишаване от свобода\" с 3 години изпитателен срок и 600 лв. глоба. Решението е окончателно и не подлежи на обжалване. Присъда лишаване от свобода за умишлено престъпление от общ характер е едно от законовите основания за прекратяване мандата на шефа на обществената телевизия. Това означава, че БНТ ще си търси нов шеф в навечерието на изборите.", "date": "2019.04.23", "title": "Осъдиха Каменаров, БНТ остава без шеф"}
{"url": "https://duma.bg/v-bozhurishte-prodali-obshtinska-zemya-na-skandalna-tsena-n190469", "text": "За поредната скандална сделка с евтини имоти алармира разследване на Нова тв. 80 декара общинска земя в Божурище, само на километър от София, са били оценени на 1,68 лв. за квадратен метър. След търг земите са продадени на частници за малко над 2 лв. квадрата, или общо за 180 000 лв., вместо за реалните 4 млн. лв.  Земята е земеделска, но е част от планираната многофункционална зона на Божурище и е оградена с имоти в регулация на десеторно по-висока цена. Средната цена по пазарни оценки е около 7 евро на кв., а при урегулирани терени достига и до 30 евро. Търгът на четирите терена е станал още в края на миналата година. Посредством пълномощни една от фирмите, купила имотите, се оказва управлявана от бащата на кмета на Божурище. Градоначалникът Георги Димов е от ГЕРБ. Официалната оценка на имотите, възложена от община Божурище, е направена от фирмата на лицензирания оценител Любомир Цеков. Той е син на небезизвестната Юлия Димитрова-Цекова, оценител на апетитни терени в София. Тя е обвиняема по голямото дело за продажбата на части от Царските конюшни.", "date": "2019.04.23", "title": "В Божурище продали общинска земя на скандална цена"}
{"url": "https://duma.bg/mz-tarsi-direktori-na-pediatriyata-i-na-infektsiozna-bolnitsa-n190464", "text": "Конкурси за възлагане на управлението на  специализираните болници за активно лечение по детски болести \"Проф. Иван Митев\" и за активно лечение по инфекциозни и паразитни болести \"Проф. Иван Киров\" в София и на Белодробната болница в Габрово, обяви МЗ. В съвета на директорите на детската болница от 30 юли 2018 г. са Михаил Ненов Николовски, Таня Любомирова Андреева-Райнова и директорката Мария Божидарова Екимова-Пенчева. В съвета на директорите на Инфекциозната болница с 3-годишен мандат, считано от 14 юни 2016 г., са Искра Трифонова Симова, Ангел Иванов Кунчев и директорката Татяна Петрова Пенкова-Червенякова. Управител на габровската Белодробна болница е д-р Антония Георгиева Колева.  Конкурсът за Педиатрията е на 27 май, за Инфекциозна болница е на 28 май, а за Белодробната в Габрово - на 29 май. ", "date": "2019.04.23", "title": "МЗ търси директори на Педиатрията и на Инфекциозна болница"}
{"url": "https://duma.bg/bivsh-zam-ministar-na-vanshnite-raboti-e-opravdan-za-bezstopanstvenost-n190466", "text": "Бившият зам.-министър на външните работи в кабинета \"Борисов 2\" Христо Ангеличин е оправдан на втора инстанция по дело за безстопанственост за над 200 хил. лв. Апелативният наказателен съд не намери вина у Ангеличин в процес за покупката на 12 телефонни централи за нуждите на задгранични представителства на България - цената според обвинението е била завишена, а Ангеличин не е упражнил контрол. Първата инстанция сметна, че зам.-министърът е виновен, и наложи наказание 2 години \"лишаване от свобода\", изпълнението на което е отложено с 4 години изпитателен срок. Прокуратурата беше поискала по-тежко наказание от условната присъда, но съдът оправда Ангеличин. Присъдата не е окончателна и прокуратурата може да протестира пред Върховния касационен съд.", "date": "2019.04.23", "title": "Бивш зам.-министър на външните работи е оправдан за безстопанственост"}
{"url": "https://duma.bg/obshtinite-shte-vrashtat-nadplaten-danak-za-imoti-v-kurortite-n190455", "text": "С нов законопроект, внесен от председателката на бюджетната комисия в парламента Менда Стоянова от ГЕРБ, властта ще уреди общините да върнат на хората надплатения местен данък върху имот в курортите, който не е основно жилище, съобщи \"Медиапул\". Законопроектът ще се разглежда на заседание на бюджетната комисия. В края на миналата година управляващите въведоха по-висок местен данък за имоти в курортите, които не са основно жилище. Промяната в закона беше направена с мотива, че много собственици отдавали под наем имотите си в курортите, но не ги регистрирали като туристически обекти и не плащали данъци за доходите си от тази дейност. Президентът Румен Радев обаче прати текста на Конституционния съд, който го обяви за противоконституционен. Решенията на КС обаче действат занапред, в случая - отмяната на увеличението на данъка важи за след 20 април 2019 г. Това означава, че коректните платци, които са платили изрядно задължението си от 1 януари 2019 до 20 април, могат да бъдат ощетени, ако парламентът не отмени увеличението и за тях. Това е мотивът на Менда Стоянова да предложи поправката. Тя предвижда надвнесените суми по данък сгради до 20 април в курортите да подлежат на прихващане и възстановяване от местните данъчни администрации.", "date": "2019.04.23", "title": " Общините ще връщат надплатен данък за имоти в курортите "}
{"url": "https://duma.bg/65-ot-balgarite-ot-sivata-ikonomika-se-zabogatyava-nay-barzo-n190458", "text": "Общо 65,2 на сто от българите са на мнение, че сивата икономика е най-бързият начин, чрез който могат да се изкарат много пари. Само 3% от анкетираните смятат, че икономиката в сянка е тежко морално престъпление, показва проучване на Института за изследване на обществата при БАН по проекта \"Икономиката в сянка - осъзнавано и добре замаскирано нарушаване на законодателството и социалните норми\". То беше представено вчера от проф. Емилия Ченгелова. При икономиката в сянка се извършват принципно разрешени от закона икономически дейности, но тя не трябва да се бърка с черната икономика, при която има дейности, преследвани от закона. При сенчестата икономика се допускат нарушения на фискалното, на финансовото и най-вече на трудовото и на социално-осигурителното законодателство, обясни тя. Ченгелова информира, че 56,9 на сто от анкетираните заявяват, че за нищо на света не биха погазили закон, дори и да виждат, че от това ще имат материална полза. 65 на сто от участвалите в изследването са убедени, че всички закони трябва да се спазват. Само 31,9 процента са убедени обаче, че повечето закони са добре написани и са напълно приложими за реалния живот. Като цяло може да се обобщи, че българинът става все по-критичен към качеството на законодателството, коментира проф. Ченгелова. Ученият подчерта, че изследването е установило, че колкото по-висока е образователната степен на българите, толкова в по-голяма степен те се склонни да спазват законодателството. Хората с по-ниско образование много повече са критично настроени и си позволяват да не спазват законодателството. Младите хора - особено тези до 25 години, са най-критично настроени към законодателството и в най-малка степен са склонни да го спазват, обясни Ченгелова. Тя обобщи, че 81% от българите са фиксирани към преследване на материалното и на лични материални изгоди, и не се интересуват от идеали.  Най-често разпространената сива практика у нас е, когато работещите имат трудов договор, но се съгласяват да бъдат наети на по-ниска заплата и да бъдат осигурявани на по-ниска сума, но в замяна получават \"на ръка допълнително необлагаеми пари\", заяви проф. Ченгелова. Тя отбеляза, че има тенденция работата, изцяло без договори, да намалява, но при 30-40 процента от работодателите е разпространена практиката да дават пари на ръка на своите работници, извън трудовите им договори.", "date": "2019.04.23", "title": "65% от българите: От сивата икономика се забогатява най-бързо "}
{"url": "https://duma.bg/nov-zam-ministar-i-naznacheniya-na-eksperti-v-mzhg-n190467", "text": "След като над 10 браншови земеделски организации, производители на плодове и зеленчуци, на картофи и биопроизводители излязоха вчера за втори път на протест и поискаха оставката на земеделския министър Румен Порожанов, стана ясно, че ще има нов заместник-министър. Той ще отговаря за биологичното производство и за производителите на плодове, зеленчуци и картофи. Това обявиха вчера земеделците след среща с Порожанов. С това протестите на земеделците спират. Заместник-министърът щял да бъде съгласуван с целия бранш. Порожанов щял да говори с Бойко Борисов, за да бъде променен нормативният правилник. Същото щяло да се случи и с директорите на всички отдели и дирекции. Там ще бъдат назначени компетентни хора, които също ще бъдат съгласувани с бранша, съобщи Веселина Ралчева от асоциация \"Биопродукти\".  Днес се очаква пък да бъде подписано споразумение за изготвяне на екшън план за развитие на биологичното земеделие и възраждане на българските плодове и зеленчуци и картофи. Порожанов бил приел всички искания на протестиращите, освен исканата от тях негова оставка. Това обаче раздели протестиращите. Затова част от тях поставиха 10-дневен срок за предприемане на реални мерки, които ще доведат до оздравяване на сектора. Порожанов заяви, че уважава мнението на протестиращите. Същевременно смята, че министерството е направило много, особено в сектора \"Плодове и зеленчуци\". Министърът съобщи още, че по време на разговорите ще се реши как да бъдат наказани виновните за проблемите в секторите. Порожанов предложи на земеделците да излъчат и свои експерти, които да бъдат включени към екипите на министерството.", "date": "2019.04.23", "title": "Нов зам.-министър и назначения на експерти в МЗХГ"}
{"url": "https://duma.bg/roditeli-protestirat-sreshtu-natsionalnata-strategiya-za-deteto-n190463", "text": "Родители се обединяват срещу предложената и приета от Държавната агенция за закрила на детето \"Национална стратегия за детето 2019-2030 г.\". В официално становище те заявяват, че документът е плод на тоталитарно мислене и е неприемлив за гражданите на България. Според тях в нея се предвижда пълна власт на държавата и на чиновници над живота на всяко дете и неговото семейство. Недоволните се опасяват, че съществува риск и в България социалните служби да изземат функциите на родителите и да се улесни отнемането на деца от семействата и преместването им в приемни семейства. Според тях стратегията дава твърде големи правомощия на социалните служители и отваря врати за анонимни необосновани сигнали за родителско насилие, но не предвижда достатъчно мерки за подпомагане на семейства, затруднени да полагат нужните и достатъчни грижи за децата си. Светият синод също изрази притеснения спрямо новата стратегия.  Над 80-90% от пълнолетните българи подкрепят като приоритет политиките на държавата за създаването на благоприятна среда за отглеждане и развитие на децата, сочат обаче социологически данни на \"Глобал Метрикс\". 89% от хората смятат, че при бедност трябва да бъде осигурена подкрепа от държавата, и едва 8% са на мнение, че тя трябва да се намесва със санкции. Едва 16% не подкрепят забрана на телесното наказание.  76% смятат, че държавата трябва да се намесва със санкции, ако родителите прилагат физическо наказание над детето, което води до сериозни наранявания. Около 86% от анкетираните подкрепят задължителни имунизации на всички деца. ", "date": "2019.04.23", "title": "Родители протестират срещу Националната стратегия за детето"}
{"url": "https://duma.bg/s-36-poskapnal-tokat-na-borsata-samo-za-mesets-n190456", "text": "\"Има ръст на цената на електроенергията за свободен пазар от 36% само за един месец. Това е цена, съотносима на зимен месец, а не типичната за период, в който имаме допълнителни мощности от ВЕИ-та\". Това се казва в позиция на работодателските организации - АИКБ, БСК, БТПП И КРИБ до премиера Бойко Борисов. В становището си те предупредиха, че от началото на месец април наблюдаваме неаргументирано повишаване на цената на електроенергията в страната. Бизнесът изтъква, че \"напълно неадекватно на 1 април базовата цена на електроенергията е достигнала абсурдните 123,06 лв/MWh\".  По този повод вчера имаше среща в Министерския съвет на правителството, работодателските организации и синдикатите. Работодателите са предложили таксата за внос на ток да отпадне от 1 юли като мярка срещу поскъпването на електроенергията за индустриалните потребители. Според тях тази такса трябва да отпадне заедно с плащането за износ на електроенергия, за чието премахване вече има решение. След срещата представителите на властта не казаха нищо смислено за поскъпването на тока. Председателят на парламентарната комисия по енергетика Валентин Николов припомни, че се разглежда на второ четене Законопроект за промяна на Закона за енергетиката, като ще извадят на свободния пазар и малките възобновяеми енергийни източници, така че да има повече ток и да не се стигне до увеличение. \"Дружествата от държавната енергетика ежедневно предлагат по над 680 мегаватчаса на всеки час на платформа \"Ден напред\" на цена от 44,10 лева. Това е цена, която е определена от Европейската комисия, ангажимент, който ние стриктно спазваме\", заяви на свой ред енергийният министър Теменужка Петкова. По думите й борсата за електроенергия е стабилна.", "date": "2019.04.23", "title": "С 36% поскъпнал токът на борсата само за месец"}
{"url": "https://duma.bg/pokana-n190457", "text": "На 24 април от 18 часа в зала №3 на Националния дворец на културата ще бъдат представени кандидатите за депутати в Европейския парламент от листата на коалиция \"БСП за България\". Очакваме Ви! Градски съвет на БСП в София", "date": "2019.04.23", "title": "ПОКАНА"}
{"url": "https://duma.bg/mvnr-osadi-vandalski-proyavi-s-natsistka-simvolika-n190461", "text": "Министерството на външните работи изрази възмущението си по повод провелата се на 21 април в София среща на представители на крайнодесни организации от страната и чужбина. От министерството определят като груба провокация и посегателство срещу морала на българското общество и историята на държавата разлепените некролози и афиши на Адолф Хитлер, както и вандалското оскверняване с нацистка символика на паметници и публични сгради. \"Такива цинични прояви нямат място в нашата страна и не отразяват ценностната система на нашия народ, който винаги се е противопоставял на фанатизма и екстремизма във всяка една тяхна форма\", пишат от МВнР. Оттам напомнят, че изповядването на ненавистническа идеология, заедно с нейните проявления, следва да бъде акт, преследван с абсолютната строгост на закона. ", "date": "2019.04.23", "title": "МВнР осъди вандалски прояви  с нацистка символика "}
{"url": "https://duma.bg/bsp-v-targovishte-praznuva-125-godini-n190459", "text": "БСП в Търговище ще отбележи утре 125 години от началото на организираното социалистическо движение в града, който тогава се е казвал Ески Джумая. Първооснователите, които се събират в местността Първи долап, са Руси Попов, Георги Моренов, Драгни Иванов, Бърни Костадинов, Димитър Донев, Стефан Камбуров, Добри Киров, Васил Анастасов, Кръстю Ганев и Руси Панайотов. Повече от век партийната организация в Търговище преминава през много победи, обрати, поражения и препятствия. В борбите за социална справедливост, в акциите за събиране помощи за бежанците в Тракия и Съветска Русия и срещу хитлерофашизма се открояват имената на Тодор Петков, Симеон Филипов, Михаил Петров, Стефан Куцаров, пламенните Димитър Бурков, Малчо Малчев, Васил Караиванов, Неделчо Минчев, Минчо Иванов и много други. Днес голяма част от съграденото от нашите бащи и майки за съжаление е спомен, заявяват социалистите от Търговище.", "date": "2019.04.23", "title": "БСП в Търговище   празнува 125 години"}
{"url": "https://duma.bg/primer-n190452", "text": "Икономиката в сянка е стопанската дейност, която без значение дали е законна или незаконна, не се отчита от националната статистика. Има твърдения, че в годините на големи промени в началото на 90-те на миналия век у нас, сивата икономика играеше и положителна роля, защото чрез нея хората на практика успяваха да оцеляват. Нейното съществуване е донякъде неизбежно. Няма как, когато гледате в двора си домати и дадете няколко от тях на съседа за салата, той да впише това в годишната си данъчна декларация като доход и да плати данък, като изчисли стойността на зарзавата по пазарните цени на дребно във времето, когато сте му го дали. Това е прекалено и не може да стане, защото разходите за контрола на подобна стопанска дейност ще надхвърлят ползите.  Доматите, подадени през оградата, не са проблем. Проблемът е, че две трети от хората у нас вярват, че икономиката в сянка е  . Азбучна истина е, че хранителна среда за нея са високите данъци, непосилните осигуровки и лобистките закони, създавани от корумпираните политици. Един от начините да се установи наличието на сива икономика е, като се следят потреблението и декларираните доходи. Ако потреблението рязко надвишава официално обявените доходи, това твърдо означава наличие на сенчест бизнес. Какво е тогава \"Апартаментгейт\", ако не и пример за него. ", "date": "2019.04.23", "title": "Пример"}
{"url": "https://duma.bg/otvorete-dreshnika-n190450", "text": "Ако направим бърз преглед на дрехите в гардероба ни, ще се убедим, че не носим доста голяма част от тях - поне 40%. Причините са безброй - не ги харесваме, смятаме ги за демоде, не ни стават, не се сещаме с какво да съчетаем едни с други и т. н. Колцина обаче са се замисляли, че панталонът \"за когато отслабна\" или блузата \"за вкъщи\" задръстват не само скриновете в нашите домове, но и ни пречат да се освободим от трупаните с години и дори десетилетия стереотипи. Един от тях е, че старите облекла и обувки са за кофите със смет. Но също така добре е да си припомним, че боклукът за едни е съкровище за други. И не става дума за клошарите, преобръщащи контейнерите с отпадъци във всеки квартал. Иде реч за истински полезни и мотивирани действия на интелигентни и здравомислещи хора, за каквито се смятаме всички ние. Оказва се, че с ненужния текстил може да се помогне - поне в три насоки. Ако се предотврати изгарянето му, ще се допринесе за опазването на природата. А и нали всеки иска да диша по-чист въздух? Подборът на облекла, които още може да се носят, не само ще удължи живота им, но и ще зарадва нуждаещите се в страни, където всяка риза втора и трета употреба се цени повече, отколкото европейците могат да си представят дори. И най-важното - със социалната кампания \"Дрехите не са боклук\" се подарява надежда и се подкрепят жени с рак на гърдата в България. Изберете си един от тези аргументи. И направете пролетно почистване на вашия дрешник. Оставете събраното в специалните пунктове. И знайте, че всичко подлежи на многократна употреба и рециклиране. Крайно време е да изчистим света от боклуци - в прекия и в преносния смисъл. Защото се налага. И го можем. Още днес. Не е трудно. Утре вече ще е късно.", "date": "2019.04.23", "title": "Отворете дрешника"}
{"url": "https://duma.bg/na-ti-reklama-n190451", "text": "Демографска политика, образование, здравеопазване, земеделие, икономика, туризъм... Все сектори, обявени за приоритетни от поредното правителство на Борисов. Очевидното е, че всички тези сфери са почти съсипани и копаем дъното. Сал един туризъм остана, който дава около 13% от БВП на страната и последните години отчита устойчив ръст. Но не заради добрата управленска политика, а въпреки нея. А колко силно желаеше браншът собствено министерство и министър... През последните години парите, отделяни за национална туристическа реклама, нарастват. Сега са около 11 млн. лв. Браншът дава много повече пари за реклама, но продължава да настоява държавните средства да се увеличат. Особено сега, когато се очертава стагнация на туризма. Със сигурност с повече пари може да се направи повече за реклама на страната ни като туристическа дестинация, но се съмнявам при тази \"голяма компетентност\" на министъра дали това е възможно. Проблемът е, че тези пари се харчат нерационално. Явно и браншът го е разбрал, след като призовава държавата в лицето на Николина Ангелкова спешно да влезе в ролята си на собственик на публичната държавна собственост. Защото от това, дето се върши досега, е ясно, че тя не се припознава за собственик на невероятните ценности по земята наша. Даже и на плажовете, които министерството дава на концесия, след като всяка година сърбаме все една и съща попара с мръсотия, скъпи чадъри и всевъзможни неудобства. На ти реклама! Щом се искат повече пари за нея, трябва първо някой да научи Ангелкова (ако това е възможно) как да ги харчи умно, иначе резултат пак няма да има. Каква демография, какво образование, какъв туризъм... Политическото оцеляване е единственият приоритет на тази власт, както и личният просперитет на хората в нея.", "date": "2019.04.23", "title": "На ти реклама"}
{"url": "https://duma.bg/nov-zam-ministar-i-naznacheniya-na-eksperti-v-mzhg-n190453", "text": "След като над 10 браншови земеделски организации, производители на плодове и зеленчуци, на картофи и биопризводители излязоха вчера за втори път на протест и поискаха оставката на земеделския министър Румен Порожанов, стана ясно, че ще има нов заместник-министър. Той ще отговаря за биологичното производство и за производителите на плодове, зеленчуци и картофи. Това обявиха вчера земеделците след среща с Порожанов. Заместник-министърът щял да бъде съгласуван с целия бранш. Порожанов щял да говори с Бойко Борисов, за да бъде променен нормативният правилник. Същото щяло да се случи и с директорите на всички отдели и дирекции. Там ще бъдат назначени компетентни хора, които също ще бъдат съгласувани с бранша, съобщи Веселина Ралчева от асоциация \"Биопродукти\". Днес се очаква пък да бъде подписано споразумение за изготвяне на екшън план за развитие на биологичното земеделие и възраждане на българските плодове и зеленчуци и картофи. Порожанов бил приел всички искания на протестиращите, освен исканата от тях негова оставка. Това обаче раздели протестиращите. Затова част от тях поставиха 10-дневен срок за предприемане на реални мерки, които ще доведат до оздравяване на сектора.", "date": "2019.04.23", "title": "Нов зам.-министър и назначения на експерти в МЗХГ"}
{"url": "https://duma.bg/darzhavniyat-fond-na-oman-se-otkaza-ot-pretentsii-kam-ktb-n190454", "text": "Държавният резервен фонд на Султаната Оман се е отказал от исковете си срещу Българската народна банка (БНБ) и другите органи на България като акционер в Корпоративна търговска банка (КТБ). Арбитражното дело, заведено на 22 октомври 2015 г. в Международния център за разрешаване на инвестиционни спорове срещу България, приключи в полза на България, съобщиха от БНБ. От централната банка обясняват, че това стана, след като българската страна се защитила успешно в съдебния спор. Държавният резервен фонд претендираше обезщетение в размер на 80 милиона евро. Изходът на делото изключва и възможността същите искове да бъдат предявени наново пред този или друг международен трибунал. Оманският държавен инвестиционен фонд заведе делото срещу страната ни в края на 2015 г. Фондът влезе като акционер в КТБ през пролетта на 2009 г., когато придоби 30% дял срещу 185 млн. лв. Сделката предизвика интерес, защото купувачът плати по-висока от пазарната цена за пакета от 1,8 млн. акции.  ", "date": "2019.04.23", "title": "Държавният фонд на Оман се отказа от претенции към КТБ"}
{"url": "https://duma.bg/umni-mashini-za-glasuvane-chestni-izbori-n190449", "text": "Един от най-важните въпроси, който вълнува българите, е изключването на манипулациите на изборните резултати. Държавните ръководители и лидерите на големи и малки партии също желаят верни и точни изборни резултати, за да видят своето реално влияние и място в обществото. За да реши тази задача, от няколко години у нас работи колектив от специалисти от консорциум \"Математици, информатици и роботици без граници\" (МИР БГ) със седалище Пловдив. \"Основната цел на нашия екип е да направим изборите в България наистина честни и да се сложи край на недействителните бюлетини, като се спре да се говори за купен вот, казва инж. Чобанов, с когото разговаряме за достойнствата на българската машина за гласуване. Екипът на разработката обединява усилията и труда от няколко години на ИТ специалисти от БАН и ТУ-София в областта на информатиката, роботиката, хардуера и софтуерните програми. Най-важното е, че софтуерът е създаден от български специалисти, които гарантират, че в него липсва т.нар. \"зловреден\", или лош софтуер, който може да бъде изненада за изборните резултати. Неговото откриване и поправяне е много трудно, изисква дълъг период от време за работа на висококвалифицирани програмисти. А това не винаги може да се гарантира в наемните машини, в които не се познава софтуерът. От нововъведението имиджът на страната само ще спечели както у нас, така и в чужбина, без съмнения за манипулации.   Оказва се, че  не в момента на гласуването, а при броенето. В този момент голям брой бюлетини получават втора (допълнителна) отметка, като чертичка, чавка или знак, която я прави недействителна. При машинния вот това няма как да се случи, защото бюлетините се отпечатват в момента, в който избирателят гласува и получава електронната си бюлетина - разписка с размери 8 на 8 см, върху която не могат и няма как да се нанасят поправки. Не се налага да се ходи в тъмната стаичка, не е възможно и да се снима с телефон пред комисията за доказателство, че гласуващият е направил \"правилния\" избор. След гласуването екранът се затваря и тайната на вота е осигурена. Действащият избирателен закон допуска избирателят сам да избира начина на гласуване - с машината или през тъмната стая. От направените демонстрации по много телевизионни студиа и пред правната комисия на парламента стана видно, че на тази машина се гласува за около 30 секунди, дори по-бързо, отколкото да изтеглиш пари от банкомат. Процедурите накратко са следните: Сутринта, в началото на изборния ден, председателят в присъствието на всички членове на комисията във всяка секция нулира машината с код. Изважда се чист протокол с нулево съдържание, чиито данни с номера на секцията остават в машината. В края на изборния ден протоколът, който машината разпечатва, е готов за секунди с едно натискане на един бутон. Този протокол показва резултата от избора в съответната секция - брой гласували, т.е. брой бюлетини с избрани лица, партии и коалиции. Тези два протокола - нулевият и финалният, са съществената част от изборните книжа, които секцията (СИК) ще предаде в Районната избирателна комисия (РИК) за обобщаване и предаване по-нагоре в Централната избирателна комисия (ЦИК). Друг важен момент е, че данните от машината - т.е. подадените гласове, се записват и на флашка. Това е третото подсигуряване на истинския вот. Така вместо да се носят чували с бюлетини, както досега, председателят на СИК ще занесе резултатите във вид на два протокола (нулев и финален), флашката и малка урна, където са бюлетините, които са хартийки колкото касов бон. Още една причина хората да повярват, че техният вот няма да бъде подменен, а ще бъде отчетен коректно, което е мотив, че трябва активно да се включат в изборите. Така се постига двойно гарантиране на вота на избирателите и на техните кандидати.  с документа за самоличност в СИК, получава карта за еднократна употреба от комисията и с допир до екрана стартира машината. Тогава на екрана се появява във вида на хартиената бюлетина списък на партиите, коалициите и преференциите, изписани с големи букви, за да ги вижда всеки. Отляво са имената на лицата, а отдясно на партиите и коалициите. Апаратът пита за кого ще гласувате. Тогава посочвате предпочитания кандидат и в квадратчето до него се изписва кръстче. Имате опция да помислите и ако сте сбъркали, да се върнете и да отбележите друг кандидат. Предвидена е възможност да не бъде подкрепен никой от кандидатите. Накрая машината отпечатва малката бюлетина с вашия вот. Сгъвате я и я пускате в непрозрачната урна. Очевидно е, че това машинно гласуване е не само приятно, но и забавна среща с техническия прогрес на времето, което доживяхме.  Попитах изобретателя на българската машина за гласуване защо някои развити в техническо отношение страни като Германия, Холандия, Исландия се отказаха от машинното гласуване, което позволи на някои хора малко прибързано да кажат, че то е остаряло и архаично. \"Тези въпроси бяха сред основните, с които започнахме работата по машината\", обяснява създателят й. Проучихме опита на тези държави и установихме, че отговорът е ясен и логичен. В Германия и другите напреднали технически страни, автоматизацията е пълна, с масово приложение и ползване на интернет. Там се разчита на интернет връзката и за директното изпращане на изборните протоколи в ЦИК. Това е една чудесна възможност за нелоялна изява и амбиции на хакерската каста, която обича често да напомня за себе си и се възползва от това. Поради тази причина умишлено елиминирахме интернет връзката, за да бъдат нашите машини самостоятелни и независими. По този начин те са неуязвими за хакерски атаки и пробиви, както и за други фалшификации. На тях дори не може да им повлияе спирането на тока, защото те имат батерии, с които могат да работят цели 16 часа.  за машинното гласуване с прогнозна стойност 7,5 млн. лева без ДДС. На 18 април говорителят на ЦИК Александър Андреев заяви, че в конкурса за участие в обявената ОП за наемане на 3000 машини са взели участие три фирми. Това са \"Български машини за гласуване\" ООД, \"Лекс БГ\" и \"Сиела Норма\" АД. 7-членна комисия разгледа техническите спецификации на офертите, за да предложи и препоръча на ЦИК за одобрение коя да избере. ", "date": "2019.04.23", "title": "Умни машини за   гласуване - честни избори "}
{"url": "https://duma.bg/datata-n190445", "text": "МЕЖДУНАРОДЕН ДЕН НА КНИГАТА И АВТОРСКОТО ПРАВО. Празникът е обявен от ЮНЕСКО през 1996 г. в памет на починалите на този ден през 1616 г. велики творци Мигел де Сервантес, Уилям Шекспир и Инка Гарсилано де ла Вега (Лопе де Вега). 1856 - РАЖДА СЕ ИВАН МЪРКВИЧКА, БЪЛГАРСКИ ХУДОЖНИК ОТ ЧЕШКИ ПРОИЗХОД, ПРОФЕСОР (УМИРА 1938 Г.). Един от създателите на новото българско изобразително изкуство. По покана на правителството на Източна Румелия през 1881 г. идва в България. Създава рисувално училище в Пловдив и става негов първи директор (1896). Заедно с археолога и нумизмат Вацлав Добруски са автори на тогавашния ни герб. С голяма правдивост и с дълбоко патриотично чувство пресъздава страници от историята на България. Оставя портрети с голяма художествена стойност. 1858 - РАЖДА СЕ МАКС ПЛАНК, НЕМСКИ ФИЗИК (УМИРА 1947 Г.). Баща на квантовата механика и един от най-видните физици на ХХ в. Директор на Института за теоретична физика в Берлин и член на Берлинската академия на науките. През 1900 г. извежда закона за излъчване на абсолютно черно тяло и въвежда константа, която днес е известна като константата на Планк. През 1918 г. получава Нобелова награда за физика за откриването на закона за квантуване на енергията. 1891 - РАЖДА СЕ СЕРГЕЙ ПРОКОФИЕВ, РУСКИ КОМПОЗИТОР (УМИРА 1953 Г.). Един от най-великите творци на ХХ в. Създава над 130 произведения, между които осем опери, седем симфонии, оратории и кантати, концерти за солов инструмент и оркестър, камерни ансамбли, произведения за пиано, песни и романси, сценична и филмова музика. Сред най-популярните му творби са балетите \"Ромео и Жулиета\" и \"Пепеляшка\", кантатата \"Александър Невски\", Петата симфония (1944), Седмата симфония (1952) и др. 1923 - РАЖДА СЕ ПЕТЪР СЛАБАКОВ, АКТЬОР И ОБЩЕСТВЕНИК (УМИРА 2009 Г.). Основател на движението \"Екогласност\". Депутат в VII ВНС и в 37-ото НС. Играл на сцените на почти всички театри в страната. Има над 120 роли в киното. Едни от най-известните му са в \"Пленено ято\", \"Цар и генерал\", \"Мъртви души\", \"Звезди в косите, сълзи в очите\" и др. Носител на голямата награда \"Аскеер\" за принос в театралното изкуство. 1990 - УМИРА ПОЛЕТ ГОДАР, АМЕРИКАНСКА АКТРИСА (Р. 1910 Г.). Името й добива световна известност, когато през 1936 г. излиза филмът на Чарли Чаплин \"Модерни времена\", където тя е негова партньорка. През същата година двамата сключват брак (втори за нея), който продължава до 1942 г. Преди да се разделят, Годар се снима в още един от шедьоврите на Чаплин - \"Великият диктатор\". Омъжва се още два пъти за известни и забележителни мъже - за актьора и режисьор Бърджис Мередити и за немския писател Ерих Мария Ремарк.", "date": "2019.04.23", "title": "Датата"}
{"url": "https://duma.bg/klasicheski-shedovri-zvuchat-v-zala-balgariya-n190444", "text": "Световноизвестните солисти Пламена Мангова, Антон Бараховски и Кирил Злотников ще се съберат за първи път на една сцена в Европейския музикален фестивал 2019 за изпълнение на мащабния Троен концерт оп. 56 от Лудвиг ван Бетовен. Забележителната творба за пиано, цигулка, виолончело и оркестър е рядко изпълняван шедьовър, който поставя високи изисквания към целия музикантски състав. Гостуващите инструменталисти ще си партнират с оркестъра на Класик ФМ радио, а на диригентския пулт ще застане маестро Лучано ди Мартино. Събитието е един от \"гвоздеите\" на фестивала, който и тази година е част от Календара на културните събития на Столичната община и съорганизатор Министерството на културата. Освен в Тройния концерт публиката ще има възможност да чуе всеки от солистите и в индивидуални пиеси. Музиката на Чайковски (Мелодия, Валс-скерцо и Вариации \"Рококо\") и Ференц Лист (Унгарска фантазия) допълва стилната програма, която ще бъде представена днес, 23 април, в зала \"България\" от 19.30 ч. Концертът се организира с партньорството на Софийската филхармония, научи ДУМА от Ирена Данкова. Всеки от гостуващите за проекта забележителни музиканти има завидна кариера като солист и камерен изпълнител. Феноменалната пианистка Пламена Мангова, която през 2007 г. спечели втора награда от престижния конкурс \"Кралица Елизабет\" в Брюксел, е свирила с големи оркестри и именити диригенти. И като камерен изпълнител партнира с известни музиканти. Пламена е учила при Марина Капацинская в НМА \"Проф. Панчо Владигеров\", във Висшето музикално училище \"Кралица София\" в Мадрид при Дмитрий Башкиров и с Абдел Рахман Ел Баша в Музикалния колеж \"Кралица Елизабет\" в Белгия. През сезон 2019/2020 й предстои дебют в Карнеги хол в Ню Йорк. ", "date": "2019.04.23", "title": "Класически шедьоври  звучат в зала \"България\""}
{"url": "https://duma.bg/problemnoto-dete-na-evropa!-n190447", "text": "Всички знаем онази прекрасна тъжна песен за лежащия болен Миле Попйорданов и тъгата на майката, която не може да му помогне. И като стар спекулант с писаното слово все си представям, че близката до сърцата ни Македония (северната, де), е легнала в немощ, а старата й българска майка е безсилна да я вдигне на крака. Защо? Ами защото и тя се превива слаба под напора на разнопосочни течения, които съвсем не се оказват бленуваният Гълфстрийм на благоденствието и справедливостта. Македонските ни братя гласуваха на първи тур за президент. Но нито един от двамата основни кандидати не бе обсипан с цветята на победата. Причината е ясна, а резултатът - очакван. Разликата между представителя на управляващата коалиция около СДСМ Стефо Пендаровски и опонента му от ВМРО-ДПМНЕ Гордана Силяновска-Давкова е едва няколко хиляди гласа при ниска избирателна активност. Трябва обективно да отчетем, че гласувалите неалбанци са дали предпочитанието си за ВМРО. А това е само един от важните поводи за сериозен размисъл, че албанският фактор в Северна Македония е незаобиколим в сегашната реалност. В този първи етап от президентската надпревара обаче има един тържествуващ. И това е третият кандидат за поста държавен глава, албанецът Блерим Река, представляващ две малки парламентарни партии - Алианс на албанците и БЕСА. Той е обречен на флирт от страна на ВМРО-ДПМНЕ преди втория тур, а защо не и на пазарлък със социалдемократите. Те това го умеят. Да не говорим, че Река надделя над коалиращата се с властимащите голяма албанска формация ДСИ на Али Ахмети в традиционно \"техни\" общини - Тетово, Гостивар, Дебър, Връбчище и Арачиново. А това вече е тежка диагноза за старите етнически еквилибристи, но и прогноза, че в албанския електорален сектор в Македония настъпват сериозни промени. Повече от ясно е, че във втория тур в Македония всеки ще извади своето скрито оръжие от торбата с изненадите. Но отсега личи и подходът в лексиката за електорално облъчване. Пендаровски например загърбва общоприетата в Европа и света толерантност към предшественика си с думите, че цели 10 години \"тази страна\" е нямала президент. Отиващият си президент пък пожела смирено на своя приемник по-мирен и по-успешен мандат. От своя страна Давкова очевидно ще продължи да избягва умишлено наименованието Северна Македония, което подсказва непризнаване на договореностите с Гърция. Тя неизбежно ще пледира и за единство и разум в избора, за да не остане Македония, както тя казва, \"погребана в прехода\". У съседите ни край Вардар сега се шегуват, че във втория тур на 5 май ще гласуват все още останалите в Северна Македония. Блерим Река заяви, че причината за ниската активност е изселването на една четвърт от населението. Официалната статистика мълчи за този процес, но явно той при изборите създава проблеми. Така че заветният праг за победа от поне 40% от регистрираните избиратели (723 253 души при имащи право на глас 1 808 000) е не толкова лек за преодоляване. А и двете страни - СДСМ и ВМРО-ДПМНЕ, имат скрити козове - бойкот на втория тур при невъзможност за победа; изход от патовата ситуация чрез промяна на конституцията; парламентарна процедура за избор и пр. Друг е въпросът дали за страната е полезно точно сега навлизането в изборна криза при президентските избори. Или един парламентарен вот би довел до по-дълготрайна политическа стабилност и опровергаване на скептиците, че малката балканска република е \"проблемното дете на Европа\"? Отговорът е на Скопие.            ", "date": "2019.04.23", "title": "\tПроблемното дете на Европа?!"}
{"url": "https://duma.bg/dvoyniyat-arshin-na-pravosadieto-n190448", "text": "Наскоро опълчилата се срещу властта Елена Йончева каза, че след като e започнала да прави разследвания за корупция, прокуратурата я е атакувала веднъж с малка, а втори път и с голяма бухалка. Ако непокорната Елена е удряна с бухалки, бившата кметица на \"Младост\" Десислава Иванчева, заместничката й Биляна Петрова и Петко Дюлгеров бяха направо ударени с парен чук. 20 години затвор за Иванчева с 10 000 лв. глоба, конфискация на имущество, връщане в ареста (да не избяга като Брендо и братя Галеви, които властите държаха на свобода, докато ги съдеха), по 12 години за Петрова и Дюлгеров. \"Ако бяха убили Ваклин (инвеститора, от който бил поискан подкуп), щяха да имат по-ниски наказания\" - коментира присъдата адвокат Емануил Йорданов, защитаващ Биляна Петрова. Така най-сетне властта и прокуратурата може да въздъхнат: ето пример как се бори България с корупцията - безкомпромисно и с най-строги присъди. Е, имаше критики и оплаквания за нехуманното отношение към двете жени - зрелищен арест на оживен булевард в столицата, оковаване с белезници и пранги, държане в килии с турски клекала вместо тоалетни чинии, неотваряеми прозорци, непропускащи светлина. Но както каза г-н Цацаров след произнасянето на присъдите, \"справедливостта възтържествува\". Дали справедливостта е възтържествувала, е още рано да се каже, все пак делото ще се разглежда на втора инстанция, а  Големият въпрос е как може обвинението да издържи, след като посредникът Петко Дюлгеров се е отказал от показанията си, т. е. между подкупваните и подкупващия не е имало никаква връзка, директна или индиректна. Зам. главният прокурор Иван Гешев направи изявление, че Петко Дюлгеров не се бил отказал от показанията си, а просто не е дал обяснения в съда. Но адвокатът на Биляна Петрова заяви, че на едно от последните заседания по делото Дюлгеров се е отказал от показанията си, като се е оплакал, че е бил натискан от прокурори и служители на КПКОНПИ да говори \"правилно\". Иска ли да каже зам. главният прокурор, че адвокат Йорданов лъже? Защото, ако адвокатът казва истината, как е възможно съдът да не вземе това предвид? С тези отказвания от показания досега десетки дела са се проваляли в съдебни процеси срещу видни престъпни босове. И още нещо - ако Иванчева и Петрова са имали практиката да взимат огромни подкупи, къде са апартаментите им по 150 и 200 квадрата, вилите им, лъскавите им коли, солидните лични сметки в банки или откритите в тайници по домовете им купища пари?  Независимо от многото въпроси около присъдите главният прокурор Сотир Цацаров прогнозира, че на втора инстанция те ще бъдат потвърдени. Защо е така уверен? Да не би да знае нещо, което ние не знаем? Питаме се, защото практиката в последните 15-ина години показва, че прокуратурата много пъти е повдигала обвинения за корупция, злоупотреба със служебното положение, незаконно обогатяване, измами и пр. срещу висши държавни управници и чиновници и в почти всички случаи тя е претърпявала провал. Или не се е стигнало до присъди, или ако в редки случаи е имало присъди, те са били отменяни на втора инстанция.   През 2003 г. е разследван и осъден Станислав Копаров - шеф на Държавния резерв от квотата на ДПС, чиято съпруга Искра Михайлова по това време е зам.-министър на регионалното развитие от квотата на ДПС, а днес е евродепутат. Осъден е на 5 г. затвор на две дела за източване на Държавния резерв, едното заедно с търговеца на зърно Мирчо Циганина и второ - за покупка от олигарха Христо Ковачки на неколкостотин хиляди тона брикети от негова фабрика, без тези брикети, при това нискокачествени, да са в списъка на суровините.  Новият шеф на Държавния резерв Димитър Димитров е осъден през 2010 г. от СГС на 5 г. затвор за сключени сделки с горива, ощетили държавата със 120 000 млн. лв. През 2008 г. Асен Друмев - изпълнителен директор на Държавния фонд \"Земеделие\", е обвинен за неправомерно одобряване на проекти по програма САПАРД и през 2010 г. е осъден от СГС на 4 години затвор. През 2011 г. Александър Томов - вицепремиер в правителството на Димитър Попов и бивш шеф на \"Кремиковци\", е осъден на 9 години затвор за присвояване от \"Кремиковци\" в големи размери - 7,5 млн. евро. През 2011 г. Мария Мургина - шеф на Националната агенция за приходите, е обвинена за длъжностно престъпление, данъчни измами и оказване на натиск върху фирми, които са били подлагани на постоянни данъчни ревизии. През януари 2011 г. е осъдена на 4 г. затвор по две от обвиненията срещу нея. Всичките тези хора обаче на втора инстанция са напълно оневинени!  За злоупотреба с огромни, многомилионни суми са раздадени смешни присъди - 5, максимум 9 години, срещу 20 години за Иванчева за намерени в колата й 56 000 евро. А какво да кажем за  Братя Галеви, от които беше пропищяла Дупница, и те дори бяха установили контрол върху Общинския съвет на града (чийто председател Явор Димитров през януари 2009 г. ги сравни с \"възрожденци\"), бяха  осъдени на 5 години затвор за престъпната им дейност. Соченият за кокаинов крал Евелин Банев - Брендо, след 12 години съдебен процес, в който прокуратурата твърдеше, че участниците в ръководената от него престъпна група са изпрали над 21 млн. лв. от наркотици, беше осъден у нас през април 2018 г. на някакви си 6 години затвор. Така според раздаващите присъди български съдии Иванчева, Петрова и Дюлгеров са значително по-опасни престъпници от братя Галеви, Брендо и някои висши държавни чиновници, ощетили държавата с милиони. Зам. главният прокурор Гешев заяви, че зад Иванчева стоят \"олигархически сили, политически интереси и журналисти\", Това е сериозно обвинение от страна на втория най-висш шеф на българската прокуратура и той е длъжен да се поясни. Кои са олигарсите, политиците и журналистите, свързани по някакъв (какъв?) начин с Иванчева и опълчващи се (как?) на прокуратурата и съда по отношение на съдопроизводството спрямо Иванчева. Какъв е техният интерес? В края на краищата, виновна ли е или не Иванчева, ГЕРБ не печели, а заслужено губи от съдебния процес срещу нея, защото зрелищното арестуване на двете жени на оживен булевард - акция, продължила цели 7 часа, условията в килията, белезниците и прангите, неоправдано дългият престой в ареста и необичайната сурова присъда не може да не се приемат от обществеността като вендета и предупреждение срещу всеки независим и незащитен от силна партия кандидат, дръзнал като Иванчева да оспори на избори и да победи кандидата на ГЕРБ в ключов за тази партия район.", "date": "2019.04.23", "title": "Двойният аршин на правосъдието"}
{"url": "https://duma.bg/nikoga-poveche!-n190446", "text": "Инициативата на ДУМА за изграждане в София на паметник на децата, невинни жертви през годините 1923-1944, навлезе в решителния си етап. Инициативният комитет внесе документите за паметника с идейния проект на скулптора проф. Иван Славов в инстанциите на Столичната община. Поставянето на паметника вече получи одобрение с подписа на проф., арх. Атанас Ковачев, ръководител на екипа, разработващ Подробния устройствен план на Борисовата градина, където в района на Братската могила предлагаме да бъде поставен паметникът. Мястото бе предложено като най-подходящо от покойния акад. Светлин Русев, член на Инициативния комитет. Одобрение за разглеждане в следващите инстанции бе получено и от главния архитект на София Здравко Здравков.      Няма нищо по-страшно от това стотици деца да загубят живота си заради политическите бесове на възрастните. Подкрепиха ни досега хора от цяла България, от различни организации и етнически групи. До момента сме издирили имената и съдбите на около 200 деца, убити по нашите земи, и на около 3000 еврейчета, загинали при депортацията от Македония и Тракия, извършена от българската фашистка власт през 1943 г. Инициативата ни продължава за всички българи, без разлика на политическите им пристрастия, за които понятието Родина включва мечтата деца никога да не се изправят пред смъртта и никога над тях да не надвисва жестоката сянка на зверствата. \"Никога повече!\" ще пише и върху монумента в памет на невинните жертви на историята.  БАНКОВА СМЕТКА Банка ДСК IBAN:  BIC: STSABGSF (Христо Георгиев, паметник на загиналите деца)  В последния месец и половина инициативата подкрепиха: Катя Николова - 34 лв., Пенка Ценова - 110 лв., Петър Найденов - 8 лв.,  Боряна Петкова - 26 лв., Виргиния Иванова - 20 лв., Йорданка Георгиева - 18 лв., Галя Гецова - 15 лв., Невена Цветанова - 6 лв., основна партийна организация на БСП в с. Краводер Врачанско - 20 лв., Бойко Ничев - 100 лв., Кръстьо Трендафилов - 50 лв., Валентин Симов - 50 лв., Герго Чернев - 60 лв., Николай Иванов  - 100 лв., Иван Генов - 100 лв., Пенка Стоянова - 50 лв., Петър Генов - 50 лв., Валентин Недялков - 40 лв., ОПО на БСП \"Младост\", София - 100 лв., Западен регион София - 50 лв., Зорница Николова - 100 лв., Боряна Кирова - 100 лв., Клуб на учителите ветерани в Смолян - 150 лв., Районен съвет на БСП \"Надежда\" - 330 лв., УКРА АООД - 120 лв., Веселина Груева - 107 лв., Йорданка Стефанова - 86 лв. Идеята за паметника в София е в унисон с инициативи, осъществени в последните години в няколко държави в Европа, които са малко познати у нас. Разказът за някои тях вероятно ще е интересен за поддръжниците на нашето начинание. (към Министерството на културата на Чешката република) Тук винаги горят свещи и хората носят цветя и играчки в памет на невинните деца от чешкото село Лидице, убити от нацистите по време на войната. Лидице се намира недалеч от Прага, било е запалено и изравнено със земята от нацистите през нощта на 10 юни 1942 г. Всички мъже - 173-ма, са разстреляни в края на селото. Жените - 203, са пратени в концлагера Равенсбрюк в Германия, а 105 деца са депортирани в Полша \"за превъзпитаване\" в концлагера Хелмно, където 82 от тях са изгорени в газовите пещи.   Престъплението, извършено срещу децата на Лидице, е потресло дълбоко скулпторката проф. Мария Ухитилова. През 1969 г. тя решава да създаде бронзова скулптура на децата на Лидице, която е и паметник на децата, жертви на войната. Две десетилетия й отнема създаването на 82 статуи на деца в размер по-голям от реалния. През това време десетки хиляди хора от цял свят са посетили ателието, където е създаден паметникът. Спонтанно е започнало събирането на средства за създаването на скулптурите, които още в онези години са поразявали всеки, който ги е видял.   През март 1989 г. авторката завършва произведението си в гипс, но не получава ни стотинка от събраните средства. Отлива първите три скулптури от бронз със собствените си спестявания. Злата участ обаче отнася Ухитилова от този свят през същата 1989 г. От 1990 г. работата продължават нейният съпруг Иржи Гампл, дъщеря й Силвия Кланова, Анна Нешпорова от Лидице и организации в Прага и Пилзен, създадени за целта. През пролетта на 1995 г. на отредения за паметника терен е направен бетонов постамент, облицован с гранит, а след това върху него са поставени първите 30 фигури. В различно време след 1996 г. са поставени останалите скулптури. Последните 7 са открити през 2000 г. Днес от долината ни гледат 42 момичета и 40 момчета, убити през 1942 г. Така се сбъдват думите, казани от Ухитилова: \"От името на света аз връщам на нацията 82 деца на тяхната родна земя, като поучителен символ на милионите убити деца в безсмислените войни на човечеството\". През 2010 г. беше открадната една от бронзовите статуи - на малко момиченце, високо около 1 м. Помним от медиите, че скандалът бе огромен, хората започнаха да събират средства за възстановяване и ново отливане на скулптурата, днес тя отново стои на мястото си.  На 28 октомври 2013 г. президентът Милош Земан награди посмъртно скулпторката Мария Ухитилова с медал \"За заслуги пред отечеството - т ст.\", в областта на изкуството. На 17 януари 2014 г. Ухитилова, също посмъртно, стана почетен гражданин на с. Лидице.  А на жп гарата в Прага някогашни деца, оцелели при Холокоста, са поставили мемориал в памет на своите загинали родители. Мемориалният комплекс \"На децата - жертви на фашизма\" в с. Красный Берег на Жлобинския район в Беларус е поставен на мястото, където в годините на войната е имало детски концентрационен лагер. В него немските агресори събирали насила деца от 8 до 14 г., за да служат като донори на кръв за хитлеровата армия. Според документите в концлагера от мъчения умират 1990 деца. Оживелите са пращани на работа в Германия. Това място често е наричано \"Детският Хатин\". Аналог на този мемориал няма никъде по света.  Тържественото откриване на мемориала, обявен за паметник от национално значение, става на 8 юни 2007 г. Той е проектиран от творческата група на заслужилия архитект на Република Беларус, Леонид Левин. Бронзова скулптура на момиченце с вдигнати ръце открива входа към паметника. Комплексът изобразява класна стая, а център на композицията е \"Площадът на Слънцето\", от който алеите-лъчи пълзят по цялата ябълкова градина наоколо. По време на Втората световна война от Франция са депортирани 76 000 евреи, от които 11 400 деца. Това се изяснява чак през 70-те години на миналия век чрез работата на Серж Кларсфелд - военен, историк, адвокат, който през 1978 г. публикува своята книга \"Мемориал на еврейските депортации от Франция\". Бащата на Серж е бил депортиран и убит в Аусшвиц. В книгата се публикуват за пръв път точните данни за депортираните от Франция евреи.   През 1979 г. Серж и съпругата му Беата създават асоциацията \"Синовете и дъщерите на депортираните от Франция евреи\", която от 1981 г. организира пътувания до местата, където са избити френски евреи, включително до Аусшвиц. Двамата успяват да накарат властите във Франция трагедията на евреите да бъде включена в учебните програми за средното училище. На 1 януари 2014 г. съпрузите Кларсфелд са обявени за членове на Почетния легион на Франция. ", "date": "2019.04.23", "title": "Никога повече!"}
{"url": "https://duma.bg/poetichna-vecher-na-ivan-granitski-v-ban-n190441", "text": "Българската академия на науките и издателство \"Захарий Стоянов\" организират представяне на три поетични книги от член-кор. Иван Гранитски - \"Стрелата на времето\", \"Зазоряване\" и \"Атлантида\". Събитието е на 24 април от 18 ч. в големия салон на Централното управление на БАН.", "date": "2019.04.23", "title": "Поетична вечер на Иван Гранитски в БАН"}
{"url": "https://duma.bg/simfonieta-sofiya-sviri-motsart-i-shubert-n190440", "text": "Оркестър \"Симфониета \"София\" с диригент Свилен Симеонов и НФХ \"Св. Обретенов\" ще изнесат концерт в зала \"България\" на 24 април от 19 ч. Солисти ще бъдат френската пианистка Шантал Стилиани, Петя Петрова - сопран, Яна Василева - мецосопран, Симеон Пилибосян - тенор, и Любомир Чернев - бас. В програмата: Концерт за пиано и оркестър 21 C dur от Моцарт, Меса в си бемол мажор за солисти, хор и оркестър от Шуберт. Събитието се организира със сътрудничеството на КК \"България\" и НФХ \"Св. Обретенов\".", "date": "2019.04.23", "title": "\"Симфониета \"София\" свири Моцарт и Шуберт"}
{"url": "https://duma.bg/svetlinata-ot-edna-iskra-n190442", "text": "Един невероятен поетичен празник в препълнената столична зала на ул. \"Веслец\" 13. Поводът - 55 години читалище \"Искра-1964\" в район \"Красна поляна\" и издаденият поетичен сборник за читалищния юбилей. Някак неусетно въпросната зала се изпълни до краен предел и в уречения час секретарката на читалището Ирина Славчева откри литературната среща, а сборникът вече беше в ръцете на хората в залата, повечето от които се оказаха и автори. Съставителят на алманаха Райчо Русев-Райсън започна да дава думата на поетите по азбучен ред, а музикален квартет от инструменталисти към читалището бе началото - и празникът потече в своето русло. Един след друг пред аудиторията излизаха поетите от \"Красна поляна\", които са приобщили към своя район и автори от цялата столица, дори и приятеля си Милан Димитриевич от Сърбия. Сякаш някакъв режисьор беше изградил двучасовия поетичен спектакъл, та светлината на празника от юбилея на читалище \"Искра-1964\" изпълни душите и мислите на хората в залата, направи ги наистина по-ведри. Казвам тези думи, защото се убедих, че когато едно нещо се прави с любов, резултатът е мултиплициран като светлината от една искра.", "date": "2019.04.23", "title": "Светлината от една искра"}
{"url": "https://duma.bg/finisazh-na-izlozhbata-na-grupata-gradat-n190439", "text": "Филип Зидаров ще изнесе лекция на тема \"Група Градът 1986-1992: Антипод - Авангард - Феномен?\" днес, 23 април, от 16 ч. в галерия \"Академия\". От 18 ч. ще се състои финисаж на изложбата на групата \"Градът\" в арт салона на Националната художествена академия.", "date": "2019.04.23", "title": "Финисаж на изложбата на групата \"Градът\""}
{"url": "https://duma.bg/balgariya-prez-obektiva-na-edin-ungarets-n190443", "text": "Изложбата на Емил Мадяр \"България през погледа на един унгарец\" с участието на автора ще отвори врати на 24 април от 18 ч. в Унгарския културен институт в София. Ще бъде открита от Текла Харангозо, извънреден и пълномощен посланик на Унгария у нас. \"И четири години не са достатъчни, за да опознае човек една култура, една нация и нейния език. Съпругата ми работеше като унгарски лектор в Шуменския университет, а аз като пенсионер подпомагах работата й. Част от това беше и заснемането на интересни моменти от българската действителност. От безбройните заснети кадри подбрах онези, които ме докоснаха емоционално. Като представител на друга култура това бе начинът, по който видях България с душата си и през обектива на фотоапарата си\", разказва Емил Мадяр. Емил Мадяр е тазгодишният победител в категорията \"Лица от България\" във фотоконкурса \"Срещи с България 2018 г.\", организиран от Българския културен форум в Будапеща. Заглавието на фотографията победител е \"Замислени очи\". Тържественото връчване на наградите във фотоконкурса се състоя в Будапеща на 24 януари. А изложбата ще може да се види в салона на ул. \"Аксаков\" 16 до 6 май.", "date": "2019.04.23", "title": "България през обектива на един унгарец"}
{"url": "https://duma.bg/yambolskata-art-galeriya-stoychev-praznuva-yubiley-n190438", "text": "Арт галерия \"Стойчев\" празнува десетия си рожден ден на 25 април с великденска художествена изложба, която ще бъде открита в 18.30 ч. Майстор-фотографът и галерист Красимир Стойчев, който преди 10 Велики четвъртъка съгради този устойчив храм на красотата, кани всички приятели и поклонници на музите да възкръснем в благодарността един към друг и да бъдем заедно. Скоро пак ще е Великден и страстите ни, били те дребни и ефимерни, изглеждащи протяжни и нескончаеми или пък потресаващо тревожни и непреодолими, ще изтлеят и ще се стопят под пролетното слънце на обновлението, новия живот и възкресението. За да ни напомни това, храмът на творческия порив отваря сърцето си за зрителското внимание отново в Ямбол, ул. \"Кабиле\" 14, и очаква общата ни молитва за единение да се сбъдне във взаимното отражение на усмихнатите ни очи.", "date": "2019.04.23", "title": "Ямболската арт галерия \"Стойчев\" празнува юбилей"}
{"url": "https://duma.bg/izhvarlyame-100-000-tona-stari-oblekla-n190437", "text": "Годишно изхвърляме близо 100 000 тона отпадъци от стари дрехи и обувки. Специално направено проучване сочи, че близо 95% от запитаните заявяват, че одобряват рециклирането на текстил, а 65 на сто дори биха взели участие в него. Също така доста хора са готови на определени действия, ако по този начин ще протегнат ръка на хора в нужда. От желанието да се помогне както на природата, така и на жените с рак на гърдата в България се ражда идеята за инициативата под наслов \"Дрехите не са боклук\". Целта на новата социална кампания е да се затвори цикълът, като се приемат ненужните облекла, обувки и домашен текстил, които вече не се ползват. Няма изисквания за състоянието им или за начина на предаване. Цялото получено количество, оставено в специалните пунктове, разположени във всеки магазин \"Мания\" в София, ще бъде обработено и изпратено на нуждаещите се в Африка и Азия. А със събраните средства ще се подкрепят жени с рак на гърдата в България и фондацията \"Една от 8\". Нейната основателка и основен двигател - Нана Гладуиш, призова всеки да прегледа гардероба си и да прецени дали има нужда от повечето дрехи в него. \"Когато аз го направих преди няколко дни, пресметнах 22 броя дънки, 93 блузи, 59 чифта обувки и... се уморих. А мъжът ми само повтаряше: не искам да знам колко са!\", сподели чаровната тв водеща. Тя е убедена, че старият текстил трябва да се преработва, а не да се изгаря. \"Колкото повече хора разберат, че дрехите не са боклук, толкова повече ще помогнат\", убедена е Нана Гладуиш. И добави със завидното си чувство за хумор: \"След две диагнози рак на гърдата и аз вече станах за рециклиране!\" Първи протези за жени, преживели мастектомия, не се поемат от НЗОК. Затова с парите от кампанията ще бъдат закупени необходимите бройки и ще се дадат на нуждаещите се. Кампанията \"Дрехите не са боклук\" е подкрепена от Асоциацията на преработвателите и търговците на дрехи втора употреба, която също усилено работи в посока образоване на гражданите за възможностите за събиране и рециклиране на ненужен текстил.", "date": "2019.04.23", "title": "Изхвърляме 100 000 тона стари облекла"}
{"url": "https://duma.bg/balgari-napraviha-3d-model-na-belogradchishkite-skali-n190435", "text": "Българи създадоха виртуален модел на Белоградчишките скали. Чрез него всеки желаещ може да се пренесе в историята и дори да стреля с автентична пушка от Сръбско-българската война. Авторите на проекта заснемат всеки детайл на площ от над 10 000 квадратни метра с камери, дронове и фотоапарати. Записват дори звуковете - шума на вятъра и листата, песента на птиците. Но предназначението на получената виртуална реалност не е само и единствено забавление. Целта е преживяващите я да се образоват, а красивите кътчета на родината ни да се рекламират. Моделът е създаден с дарения и собствени средства. А мечтата на авторите е да имат възможност да ни пренасят за секунди дори на другия край на света.", "date": "2019.04.23", "title": "Българи направиха 3D модел на Белоградчишките скали"}
{"url": "https://duma.bg/britni-spiars-zavinagi-se-otteglya-ot-stsenata-n190434", "text": "След 20 години музикална кариера поп принцесата Бритни Спиърс се оттегля от сцената завинаги, пишат западни медии. Звездата отново по собствено желание постъпи в психиатрична клиника, тъй като е под голямо емоционално напрежение, породено от влошеното здраве на баща й. Певицата отмени също и концертите си в Лас Вегас. Джейми Спиърс наскоро се озова в болница заради стомашни проблеми. Бритни многократно е заявявала, че без баща си ще бъде \"напълно загубена\". През 2007 г. изпълнителката претърпя нервен срив и тогава именно нейният татко й помогна да се върне на сцената.", "date": "2019.04.23", "title": "Бритни Спиърс завинаги се оттегля от сцената"}
{"url": "https://duma.bg/generirat-elektrichestvo-ot-estestven-snegovalezh-n190436", "text": "Американски химици разработиха първото по рода си устройство, което генерира електричество от естествен снеговалеж, съобщи \"Сайънс алърт\". Новата технология използва принципите на трибоелектричния ефект, при който електрически заряд се получава от контакта на два материала, както и от положителния електрически заряд на снежните частици. Снежинките освобождават електрони, ако си взаимодействат с подходящо отрицателно заредено вещество. Снежният трибоелектричен наногенератор, създаден от специалистите от университета на Калифорния в Лос Анджелис, използва силиций за функционален слой. Контактният механизъм може да варира - снегът да пада пряко или да се плъзга по него. Засега полученото по този начин количество електричество не е голямо, но учените мислят, че ще е лесно да вградят подобни устройства в слънчеви панели. Така ще генерират енергия и когато вали сняг, а слънчевата ефективност е минимална или нулева.", "date": "2019.04.23", "title": " Генерират електричество от естествен снеговалеж"}
{"url": "https://duma.bg/otkriha-ostanki-na-drevni-dinozavri-i-na-nay-golemiya-lav-n190433", "text": "В западната част на Аржентина е открит археологичен обект, в който са намерени останки на почти дузина динозаври отпреди 220 млн. години, съобщи АФП. Според учените от Университета в Сан Хуан вкаменелостите принадлежат към \"епоха, за която знаем малко\". \"Това откритие е двойно по-важно, защото има най-малко 7 или 8 индивида от дицинодонтите, предците на бозайниците, с размерите на вол\", коментират експерти. Има също и останки от архозаври - влечуги, които биха могли да бъдат предци на големи крокодили, за \"които още не знаем\". Край находката има и дупка с диаметър между 1 и 2 метра, за която се предполага, че се е използвала за пиене на вода по време на голяма суша, а съществата са умрели от слабост на въпросното място. Останки на 1500-килограмов и хранещ се със слонове гигантски лъв също зарадваха специалисти. Животното имало огромни зъби и бродело из кенийската савана преди над 20 млн. години. Този хищник е един от най-големите месоядни бозайници, съществували някога. Екип изрови долна челюст, зъби и други кости на нов вид, наречен Simbakubwa kutokaafrika - Swahili (Симбакуба), от типа \"голям африкански лъв\". Според специалисти той е живял в днешна Кения в ключов период за еволюцията на месоядни бозайници. Експерти заявиха, че откритието може да хвърли светлина върху това как свръхголемите хищници и плячката им се развиват в продължение на милиони години около края на Палеогенската епоха - период, в който бозайниците се уголемяват от малки гризачи до много по-различни видове.", "date": "2019.04.23", "title": "Откриха останки на древни динозаври и на най-големия лъв"}
{"url": "https://duma.bg/evandro-iska-da-napravi-istoriya-s-tsska-n190432", "text": "Бразилският нападател на ЦСКА Евандро мечтае да влезе в историята на \"червения клуб\" със спечелени трофеи.  \"Предстои ни важен мач, а при победа в него всички ще влезем в историята на клуба. Лично аз искам да направя история с фланелката на ЦСКА. Много по-добре се чувствам вече в отбора. Перфектно се чувствам с моите съотборници. Сега ми е по-лесно, отколкото в началото\", обяви Евандро, който получи приза за Футболист №1 на 29-ия кръг в Първа лига. Той събра 7 от 20-те гласа на футболни специалисти, участвали в традиционната анкета на Пресклуб \"България\". \"Ботев е състав, който има добри състезатели и отбор. Трябва да внимаваме за всеки детайл, защото детайлите ще решат много ситуации. Както имаше ситуации, в които не успявах да вкарам, така се надявам сега да вкарам. Дано имам късмет и вкарам гол на Ботев\", каза още Евандро преди реванша от полуфиналите за купата с \"жълто-черните\", които водят с 3:2 след първия мач. \"И срещу Левски имахме възможности и ситуации, но липсваше малко спокойствие в тези моменти, за да вкараме гол\", допълни бразилецът. \"Дали ще получа български паспорт? Това са неща, които решава ръководството. Аз съм футболист и съм винаги готов. Моята работа е на терена и за това се готвя всеки ден. Чувствам се добре и като централен нападател, където е необходимо, там ще играя. Първенството още е отворено и докато имаме шанс, ние ще се борим докрай за титлата. Имаме добър отбор. Ще използваме всички оръжия, които можем, срещу тях и дано накрая да излезем ние победители от тази битка. За мен това е едно оспорвано, трудно първенство. Трябва да внимаваме, защото тази година детайлите ще решат първенството\", завърши Евандро. ЦСКА пусна видео с компилация от спорните моменти в техен ущърб по време на \"дербито\" с Левски и първия полуфинал за купата с Ботев Пд. Клипът бе качен на страницата на клуба във фейсбук със заглавие \"Ако има нещо, няма нищо. 24.04???\".", "date": "2019.04.23", "title": "Евандро иска да направи история с ЦСКА"}
{"url": "https://duma.bg/pluvtsite-gonyat-3-kvoti-za-tokio-2020-n190429", "text": "Българските плувци ще гонят поне 3 квоти за Олимпиадата в Токио 2020. Първият сигурен е Антъни Иванов, който вече си осигури мястото. Наскоро на състезание в САЩ търновецът покри норматив \"А\" в коронната си дисциплина 200 метра бътерфлай с време от 1:56,34 мин.  С норматив \"Б\" засега са Светлозар Николов, Йосиф Миладинов, Любомир Епитропов, Габриела Георгиева, Йордан Янчев и Калоян Братанов. С най-големи шансове са Георгиева и Калоян Лефтеров. Родните плувци заслужиха рекорден брой квоти (8) за Световното първенство  в Гуанджу (12 - 28 юли) и за Европейското първенство за юноши и девойки (5) в Казан (3 - 7 юли). Председателят на федерацията Георги Аврамчев оповести, че досега тази година подобрените национални рекорди са над 10. \"В българското плуване расте талантливо поколение, което има потенциал да постигне значими успехи в следващите години. За първи път от доста време, освен състезатели с нормативи, имаме и страхотен колектив, действаме като отбор. Идва доста качествена вълна от малките. Имаме добър потенциал, вдигаме летвата. Това са скромни, трудолюбиви и дисциплинирани деца, които са се посветили на плуването\", каза Аврамчев, който замени на поста легендата Таня Богомилова.", "date": "2019.04.23", "title": " Плувците гонят 3 квоти за Токио 2020  "}
{"url": "https://duma.bg/arh-ivaylo-mishev-armiyata-mozhe-da-se-renovira-n190428", "text": "Архитект Ивайло Мишев е категоричен, че стадион \"Българска армия\" може да се реновира. Съоръжението в Борисовата градина е спрягано да приеме мачове, ако спечелим обща кандидатура със Сърбия, Румъния и Гърция за домакинство на Евро 2028, Мондиал 2030 или Евро 2032.  \"Ако държавата застане сериозно зад футбола в България и се направи програма, бихме могли да се реализираме. Факт е, че от балканските държави само ние нямаме нов стадион. Можехме за последните 15 години да направим много за стадионите. Имаме реконструкция на стадиони, опити да се подобри обстановката. Винаги съм твърдял, че стадионът на ЦСКА би могъл да се ремонтира, реновира и да отговаря на европейските изисквания. Навремето от сдружение \"ЦСКА Завинаги\" направихме изключително подробно проучване - на терена и района. Стадион с капацитет от 28-30 хиляди зрители спокойно може да се изгради. Локацията е страхотна. Има издадена съществуваща виза за реконструкция, в която изрично е посочено, че не може да излезе от \"чашката\". Паркирането трябва да се търси в буферни паркинги, които съвместно да се изградят със Столична община в покрайнините на Борисовата градина. При всички положения държавата трябва да участва. Ако смятаме стойността, може да излезе около 1000-1500 лв. на седалка. За да се изплати един стадион, трябва да се проведат 50-60 събития годишно - концерти, събрания, благотворителни инициативи, въпрос е на маркетинг и проучване\", заяви Мишев. Той коментира и показаните 4 проекта на сайта cska.bg - 2 на фирма \"Вамос\" с арх. Георги Савов и 2 на фирма \"Design Initiatives\" с ръководител на екипа арх. Владо Вълков. Целта бе \"червената\" общност сама да се обедини около един от вариантите. \"Тъй като стадионът е собственост на ММС, ако има твърдо решение този стадион да се реконструира и модернизира, трябва да се направи конкурс за архитектурна концепция. Проект, който да се даде на обсъждане, да се приеме от хората и да се реализира след това\", завърши арх. Мишев.", "date": "2019.04.23", "title": " Арх. Ивайло Мишев:   \"Армията\" може да се реновира"}
{"url": "https://duma.bg/rezultati-n190427", "text": "XXX (IV) кръг Първа шестица Берое - Черно море 2:0 1:0 Еуженио (6) 2:0 Бандаловски (28), ЧК: Василев (Б-62); ЦСКА-Сф - Левски 0:0; Лудогорец - Ботев Пд 3:0. 1. Лудогорец 30 21 7  2 58:14 70 2. ЦСКА 30 20 5  5 50:14 65 3. Левски 30 18 5  7 53:27 59 4. Ботев Пд 30 13 8  9 41:28 47 5. Берое 30 13 8  9 35:26 47 6. Черно море 30 13 6 11 38:38 45 V кръг: петък, 18.15: Черно море - Лудогорец (Диема спорт); 20.30: Левски - Берое (Диема спорт); понеделник, 20.00: Ботев Пд - ЦСКА-Сф (Диема спорт). Втора осмица Група А Верея - Етър 0:3 Петков (14, 39 и 72); снощи: Витоша Б - Ботев Вр. 1. Етър 30 14 5 11 36:30 47 2. Ботев Вр 29 11 5 13 37:40 38 3. Витоша Б 29  9 4 16 22:42 31 4. Верея 30  0 6 24 12:73  6 Втора лига, XXV кръг Добруджа - Поморие 2:0 1:0 Кабобола (14) 2:0 Минков (32); Черноморец Бч - Кариана 0:0; Локо Сф - - Струмска слава 0:1 Ал. Аспарухов (62); Несебър - Пирин 2:3 1:0 Ив. Цачев (28) 1:1 Вл. Златинов (43) 2:1 Дросев (53) 2:2 Ив. Михайлов (77) 2:3 Хуан Веласко (85); Локо ГО - Литекс 1:2 0:1 Харизанов (30-авт) 1:1 Сандов (75) 1:2 Митрев (82); снощи: Царско село - ЦСКА 1948; Монтана - Ботев Гъл. Футбол По Диема спорт 19.00 Септември - Локо Пд (0:4) По Диема спорт 2 21.45 Тотнъм - Брайтън По Нова спорт 21.45 Хамбургер - РБ Лайпциг По Макс спорт 1 21.45 Аякс - Витес По Макс спорт 4 20.30 Уеска - Ейбар 22.30 Алавес - Барселона По Макс спорт 1 Тенис 12.00 Турнир в Барселона (мъже) По Евроспорт 1 Снукър 12.00 и 20.30 СП в Шефийлд Колоездене 15.00 Обиколка на Алпите (II етап)", "date": "2019.04.23", "title": "Резултати"}
{"url": "https://duma.bg/grisho-izpadna-ot-top-40-za-prav-pat-ot-6-godini-n190430", "text": "Григор Димитров изпадна от топ 40 на световната ранглиста за пръв път от над 6 години. Водещият ни тенисист вече е 43-и с 1030 т., след като миналата седмица не успя да защити 315 т. от \"Мастърс\" турнира в Монте Карло. Българинът регресира с 15 позиции, а това е най-големият срив в топ 50 на мъжкия тенис за седмицата. Хасковлията трябва да защитава 90 т. на започналия турнир АТП 500 в Барселона, а това означава да победи поне двама съперници. Като поставен под №13 Гришо започва във II кръг срещу Фернандо Вердаско, който победи Фелисиано Лопес с 6:4, 6:3. При евентуален успех в следващата фаза вероятно го очаква Александър Зверев (Гер, №3). При ранно отпадане Димитров е заплашен да се свлече още с 6 места. За последно той беше извън топ 40 през февруари 2013 г., когато беше под №41. Сегашното е най-лошото класиране за българина от 2012 г., когато завърши сезона на 48-о място. \"Добро утро, просто исках да споделя няколко неща с вас - да ви кажа, че завръщанията са по-силни от неуспехите. Седем часа сутринта е, а аз отново съм във фитнеса. Останете каквито сте - верни на себе си, вярвайте в себе си, продължавайте да работите здраво. Заради любовта към играта. Благодаря ви за подкрепата\", обърна се Димитров към феновете си чрез социалните мрежи след турнира в Монте Карло. Новак Джокович (Сърб) остава начело в световната ранглиста за 26-а поредна седмица и общо 249-а в кариерата си. Въпреки че отпадна рано в княжеството, сърбинът увеличи преднината си пред Рафаел Надал, който не успя да защити трофея си. Джокович е с 11 660 т., а Рафа остана с 8085. Зверев е трети с 5770, пред Роджър Федерер 5590 и др. Шампионът в Монте Карло Фабио Фонини (Ит) прогресира с 6 места до №12 с 2840 т. Най-голям скок направи финалистът в турнира Душан Лайович (Сър), който прелетя с 23 позиции до №24 с 1515 т.", "date": "2019.04.23", "title": "Гришо изпадна от топ 40  за пръв път от 6 години"}
{"url": "https://duma.bg/ivan-vutov-vereya-se-razpada-n190431", "text": "Верея ще изпадне от професионалния футбол, разкри треньорът на старозагорския тим Иван Вутов. Той призна, че клубът няма да покрие дори лицензионните изисквания за Втора лига и ще започне евентуално участие при аматьорите. \"На мен ми е казано, че отборът трябва да се бори за по-долните дивизии. Не знам дали ще вземем и лиценз за Втора лига. Това са последни месеци във футбола за мен, така че мисля, че отборът ще отиде към Трета лига. Аз съм последният човек, който може да осветли по въпроса с лиценза\", каза Вутов след загубата от Етър с 0:3. Старозагорският тим е боксова круша, след като за 30 мача има 24 поражения и 6 хикса и е допуснал 73 гола досега. Тимът се изкачи в елита по административен път. През 2016 г. завърши 8-и в \"Б\" група, но първенството ни беше преобразувано и отборът влезе в Първа лига заедно с Дунав, Локо ГО, Нефтохимик и ЦСКА-Сф. В последната година обаче парите в клуба секнаха и Вутов разчита предимно на юноши. Първоначално шеф на клуба беше Галин Михайлов, син на собственика на строителната фирма \"Трейс Груп\" Николай Михайлов, която е близка до ГЕРБ. Есента собствеността на футболния клуб уж се смени и на \"Трейс Арена\" пристигнаха да управляват бизнесмени от Източна Европа. Мистериозните инвеститори обаче набързо избягаха и Верея доиграва първенството, като на футболистите им е казано, че заплати няма да има. \"Играем със 7 юноши, а те трудно се адаптират и показват от мач на мач леко израстване, но е бавно. Съвсем различно е в мъжкия футбол. Радваме се, като видим дребни наченки на футбол. Дано 1 или 2 момчета да отидат по-нагоре във футбола\", допълни Вутов, шампион (1993) и носител на купата (1992) като треньор на Левски. В кариерата си е бил национален селекционер на Буркина Фасо, водил е Берое, Розова долина, Чирпан, Черноморец, младежкия национален отбор на България, Олимпик (Тунис), Сову клуб дьо Бахам (Камерун), Миньор (Раднево), а преди месец пое Верея.", "date": "2019.04.23", "title": "Иван Вутов:  Верея се разпада"}
