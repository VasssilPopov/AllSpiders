{"url": "http://www.duma.bg/node/177331", "text": "Ротор високо налягане от турбина, който е бил доставен за стария проект за изграждане на АЕЦ \"Белене\" от социалистическо време, ще бъде продаден от \"Националната електрическа компания\" (НЕК) на АЕЦ \"Козлодуй\", реши правителството на редовното си заседание. \nЦената на оборудването ще бъде определена от независим оценител и ще помогне за модернизацията на ядрената централа с цел удължаване на живота на двата й реактора. V блок вече получи нов 10-годишен лиценз, в момента се провеждат дейностите по обновяването на VІ блок, за да може след изтичането на неговия лиценз през есента на 2019 г. да получи нов. \nРоторът е част от старото оборудване за АЕЦ \"Белене\", към което руската \"Атомстройекспорт\" (АСЕ) не е проявила интерес в рамките на подписаното в края на 2006 г. споразумение за втория проект за изграждане на новата ядрена централа. Офертата на АСЕ за новия строеж включваше и изкупуване на част от старото оборудване за предишния проект, произведено от чешката \"Шкода\". Роторът високо налягане от турбина К-1000-60/1500-2М е от съществено значение за изпълнение на програмите за продължаване на експлоатационния ресурс на двата блока на АЕЦ \"Козлодуй\" и увеличаване на мощността им до 104%, съобщават от Министерския съвет. Той е бил тестван по време на плановия годишен ремонт на V блок за 2018 г. и е доказано, че може да бъде използван за нуждите на централата. Производител на ротора високо налягане е ПАО \"Турбоатом\", който е и собственик на всички необходими лицензионни и квалификационни документи. Доставката на ротора от друг производител е несъвместима със съществуващото оборудване и ще доведе до съществени технически затруднения при експлоатацията.     \n \t\n", "date": "2018.10.18", "title": "НЕК ще продаде на \"Козлодуй\" ротор от старото оборудване за \"Белене\""}
{"url": "http://www.duma.bg/node/177334", "text": "Правителството прие изменение на Наредбата за администриране на нередности по Европейските структурни и инвестиционни фондове. Целта е съкращаване на срока по чл.10, ал.3 от Наредбата, съгласно който определеният тримесечен срок за приключване на проверките по сигнали за нередности може да се удължава до три месеца. Промяната е продиктувана от направен анализ, че увеличаване на броя на подадените сигнали за нередности би довело до забавяне на темпа на изпълнението на програмите. По тази причина срокът по разпоредбата се редуцира от 3 месеца на 45 дни.   \n \t\n", "date": "2018.10.18", "title": "На 45 дни съкращават проверките за нередности по европейските фондове"}
{"url": "http://www.duma.bg/node/177330", "text": "Националната газова компания на Полша ПГНиГ (PGNiG) обявява, че е подала жалба в Съда на Европейския съюз срещу споразумението на Европейската комисия с руския газов гигант \"Газпром\", който бе заподозрян в злоупотреба с господстващо положение. Еврокомисията прие на 24 май направените от \"Газпром\" отстъпки с цел да спре обвиненията за злоупотреба с господстващо положение в осем източноевропейски страни, сред които и България. Това позволи на руския газов гигант да избегне глобата. \n\"Въпреки че споразумението влезе в сила преди шест месеца, \"Газпром\" продължава да нарушава общностното право и да увеличава цените на газа за страните от Централна и Източна Европа\", се посочва в комюникето на ПГНиГ. \"Комисията не положи необходимото усърдие при подготвянето на решението, тя го обяви в явно противоречие със събраните доказателства и наруши определен брой процедурни разпоредби на правото на ЕС\", заявяват полският газов гигант. \"Освен това наложените на \"Газпром\" ангажименти бяха недостатъчни спрямо щетите, понесени от компаниите от Централна Европа в резултат на дейностите на \"Газпром\", които са несъвместими с правото на ЕС\", се посочва в комюникето. \n\"Газпром\" бе заплашен от глоба, която можеше да достигне до 10 процента от годишния му световен оборот. В резултат на споразумението Еврокомисията, която отговаря за конкуренцията, наложи на руския газов гигант серия от подробни правила, имащи за цел да променят поведението му на газовите пазари в Централна и Източна Европа и по този начин да гарантират най-вече конкуренцията при оформянето на цената на газа. \n    \n \t\n", "date": "2018.10.18", "title": " Полша с жалба срещу споразумението на ЕК с \"Газпром\""}
{"url": "http://www.duma.bg/node/177336", "text": "Пазаруването на дрехи втора ръка става все по-популярно в България, като през последната една година 50% от българите поне понякога са пазарували дрехи от физически магазини, базари или онлайн магазини за дрехи втора употреба. Тези данни бяха оповестени на пресконференция от Асоциацията на преработвателите и търговците на дрехи втора употреба, заедно с резултатите от първото по рода си социологическо проучване за пазара на дрехи втора употреба и нагласите към рециклирането на ненужни дрехи. \nДелът на пазаруващите поне понякога дрехи втора ръка е сходен в цялата страна, като изключение прави единствено град София, където потреблението е с около 8% по-ниско. Като основен аргумент за покупка на дрехи втора употреба хората посочват значително по-ниските цени, в сравнение с тези на новите дрехи. Въпреки това, за над 30% от купуващите, причината се крие в качествените, разнообразни и маркови стоки, които се предлагат. \nСпоред проучването 9 от 10 българи одобряват идеята непотребните дрехи да се предават в контейнери и така да намират своето ново приложение. 67% от българите са категорични, че биха изхвърляли ненужните си дрехи в контейнер за текстил, а още 25% са по-скоро склонни да направят същото. Пазаруващите редовно дрехи от магазини, базари и онлайн магазини за дрехи втора ръка декларират дори по-често своето одобрение към инициативите по многократно използване на текстил. Най-уверени в полезността на рециклирането са по-младите, на възраст между 18 и 29 години, а липсата на привързаност към непотребните дрехи и честата смяна на гардероба ги превръщат в една от целевите групи с най-голям потенциал за успешно привличане към идеята за кръгова икономика. \nВреме е обществеността да бъде запозната с ползите на дейността ни, екологичния и социален ефект от това, което правим, и факта, че в бранша ни има много организации и хора с професионално и отговорно отношение към природата и обществото, заяви председателят на Асоциацията на преработвателите и търговците на дрехи втора употреба Севдалин Спасов. За изминалата година оборотът на асоциацията е 114 000 000 лв., като в това число са включени и изнесени стоки на стойност 48 000 000 лв., а внесените суми в държавния бюджет достигат 14 500 000 лв. \n    \n \t\n", "date": "2018.10.18", "title": "50% от нашенците купуват дрехи втора употреба"}
{"url": "http://www.duma.bg/node/177335", "text": "С безсрочни протести заплашват тютюнопроизводители от сдружение \"Басма\" заради решението на държавата да наложи корпоративен данък върху националните доплащания, получени през 2017 година, съобщи БНР. На площада в Хаджидимово тютюнопроизводители от сдружението заявиха, че няма да се огънат под натиска на репресивната държавна машина. По думите им втора седмица са подложени на тормоз с писма и обаждания от служители на НАП. \"Тези средства ние ги получаваме от 2011 година. И сега - 2018 година, получаваме писма и телефонни обаждания, че дължим корпоративния данък 10% от миналата година\", заявиха земеделците. Исканият корпоративен данък върху доплащанията за референтен период не се дължи, категоричен е председателят на тютюневото сдружение \"Басма\" Иван Сабахлъков. \n\"Политическите партии дали плащат 10-процентен данък върху субсидията, която взимат от всички нас? Казвам го, че този път продължителността на протестите са с безкраен срок\", заяви той. \"Протестираме, защото аз съм участник в обсъждането, което през 2014 година взе решение, че данъците върху тези помощи или т.нар. субсидии, или както искат да ги тълкуват, са освободени от корпоративния 10-процентов данък\".   \n \t\n", "date": "2018.10.18", "title": " Тютюнопроизводители са срещу корпоративен данък за субсидиите"}
{"url": "http://www.duma.bg/node/177338", "text": "70% от българите твърдят, че са усетили увеличение на цените на стоките и услугите през последните седмици. Това показват резултатите от проучването \"Политически и икономически индекс\" на социологическата агенция \"Галъп интернешънал\". То е проведено сред 820 пълнолетни в периода от 5 до 12 октомври. \nНа същия въпрос 18% от анкетираните са обяснили, че не усещат промяна в цените на стоките и услугите. 3% от запитаните пък са усетили намаление на цените. 6% нямат мнение по въпроса, а други 3% не могат да отговорят. \nДемографските показатели на извадката сочат, че най-осезаема промяна е усетила по-възрастната част от населението. Това са хората с по-ниски доходи и тези, които живеят в селата. Възможно е това е да се дължи и на факта, че тези части от населението традиционно симпатизират на опозиционни формации, тълкуват от \"Галъп\". \nПривържениците на БСП са усетили най-силно повишението на цените на стоките и услугите. Но дори и мнозинството от привържениците на ГЕРБ също твърдят, че са усетили увеличението. \nХората с по-високи доходи логично проявяват по-малка чувствителност към увеличението на цените. Но дори и в тези социални групи усетилите увеличението на цените също са мнозинство. \nАгенцията не изключва резултатите от проучването да са повлияни и от традиционния скептицизъм в общественото мнение по такива теми. Въпреки това обаче данните достатъчно ясно разкриват обществена тревога. \nРезултатите от проучването показват и че мнозинството българи очакват повишението на цените да продължи. 74% от интервюираните са на мнение, че в близките 2-3 месеца повишението на цените на основните стоки, които използват, ще продължи да се случва. 14% са посочили, че цените, според тях, няма да се променят, а 2% - че ще намалеят. Процентът на тези, които не могат да отговорят или нямат мнение по този въпрос продължава да бъде голям - 10% от анкетираните ни сънародници. \nСпрямо резултатите на този въпрос се отчита осезаем ръст на очакванията за повишение на цените спрямо предишните месеци. Предишният подобен скок е бил през пролетта на 2017 година, когато отново беше анонсирана възможност за повишаване на цените на енергоносителите. \nВ последните няколко години очакванията за ръст на цените се движат в диапазони около и над 60% от българите, а около и под 20% от българите очакват цените да остават същите. Минимални остават дяловете на онези, които очакват цените да се понижават. България е страната в ЕС с най-висок процент от население, което живее в риск от бедност и социално изключване, сочат данни на \"Евростат\" сред държавите членки на ЕС през 2017 г. Средният показател за ЕС относно хората, които живеят в риск от бедност и социално изключване, е 22,5 на сто. У нас през миналата година този показател е 39 на сто, или 2 млн. 767 хиляди души. \nПрагът на риск от бедност у нас при самотните хора достига до 4213 лв. При домакинствата с две деца над 14 години прагът на бедност през миналата година достига 8848 лв. Данните показват още, че в ситуация на риск от бедност у нас са се намирали около 40 на сто от жените и 37 на сто от мъжете, които са били в социални затруднения. Работещите българи, които са били в риск от бедност, са били 23 на сто. \nНай-нисък дял на хора в риск от бедност е регистриран в Чехия - едва 12%. Други страни с нисък процент население в риск от бедност са Финландия и Норвегия - по 16 на сто, Словакия, Холандия, Словения, Франция, Дания и Швеция - по 17%.     \n \t\n", "date": "2018.10.18", "title": "Българите са усетили поскъпване за последните седмици  "}
{"url": "http://www.duma.bg/node/177333", "text": "България заема 51-ва позиция от общо 140 страни в Доклада за глобалната конкурентоспособност на Световния икономически форум за 2018 година, съобщава Центърът за икономическо развитие (ЦИР), партньор за България на Световния икономически форум. Първите три страни в тазгодишната класация на Форума са САЩ, Сингапур и Германия. Докладът се публикува редовно от 1979 година, а България е включена в класацията за първи път през 1999 година. \nВ това отношение в Европа има контрасти, като се открояват четири различни групи страни. Те включват високо конкурентоспособен Северозапад (плюс Швейцария), относително конкурентоспособен Югозапад, воден от Франция, страните от Североизтока (Полша, Чехия и прибалтийските държави) и изоставащите югоизточни и по-конкретно - балкански страни. \nВ класацията Чехия е на 29-то място, Естония - на 32-ро място, веднага след Италия, Словения - 35-то място, Полша - 37-мо място, Литва - 40-то място, Словакия - 41-во място, Латвия - 42-ро място, Унгария - 48-мо място, България - 51-во място, и Румъния 52-ро място. Страни като Гърция, Турция, Сърбия, Македония са по-назад в класацията, сочи докладът. \nНай-доброто класиране на България е за внедряване на информационни и комуникационни технологии - 30-то място. Следва способността за иновации - където страната ни се нарежда на 48-мо място. Добри са оценките за пазара на труда, където България е на 50-то място и макроикономическата стабилност - 52-ро място. \nВ показателите \"Институции\" и \"Човешко здраве\" България е на 70-та позиция. При показателите \"Образование и умения\" и \"Размер на пазара\" страната ни е на още по-задни позиции в класацията. \nВ показателя \"Защитата на правата на собственост и интелектуалната собственост България е на 118-мо място. По показателя \"Организираната престъпност\" - страната ни е на 116-то място, сочи докладът. Твърде ниски са и оценките за ефективността на съдебната система, надеждността на системата на полицията и бремето на регулирането на икономиката, посочват от Центъра за икономическо развитие. \nПо показателя \"Лесно наемане на квалифицирани работници\" България е на 122-ро място, по \"Обхват на обучение на персонала\" страната ни е на 118-място, а по \"Умения на завършващите образование\" България се нарежда на 101-во място. За фактора \"Качество на пътищата\" нашата страна е на 90-то място.     \n \t\n", "date": "2018.10.18", "title": "Наредиха ни на 51 място от 140 по конкурентоспособност  "}
{"url": "http://www.duma.bg/node/177332", "text": "Продажбите на нови автомобили в страните от ЕС през септември се сринаха с 23,5% до малко над 1,09 млн. бройки, показват данни от Асоциацията на автомобилните производители в Европа (АСЕА). Това е първи спад в търсенето от март. Обяснението е същото, както и за нетипичния ръст от над 31% през август - влизането в сила на изискването на пазара да се предлагат само модели, минали тест за разход на гориво по новия цикъл WLTP. През последния месец от лятото всички коли на склад, които не бяха сертифицирани по него, бяха пуснати на по-ниски цени, което накара редица потребители да избързат с покупката. Намаляване на търсенето на нови автомобили се забелязва на почти всички пазари, като сериозен е сривът в Румъния (-73,4%), Австрия (-41,1%) и Швеция (почти 40%). България наред с Хърватия е единствената, в която продажбите са по-добри от септември 2017-а, като ръстът е 8,5 на сто. У нас са купени 2758 нови леки коли. От началото на годината у нас продажбите са се повишили с почти 20 на сто, формирани от 22 098 сделки. Статистиката на КАТ показва, че за деветте месеца в страната са регистрирани над 169 хиляди употребявани леки автомобила, като близо 136 хиляди от тях са на възраст над 10 години.   \nДанъкът върху най-старите автомобили е изключително нисък и вдигането му с 30%, каквото предложение има в данъчните закони за догодина, няма да формира сериозна сума, заяви председателят на парламентарната комисия по бюджет и финанси Менда Стоянова. Тя допълни, че за някои коли данъкът сега е 6-7 лева. Комисията, която е водеща за промените в данъчните закони догодина, подкрепи на първо четене промените. С новата формула ще се отчита екостандартът на автомобила при формирането на налога, припомни Стоянова. Предлагат се и промени в данъка върху жилищата, с които отстъпка вече да се ползва само за едно основно жилище.      \n \t\n", "date": "2018.10.18", "title": "Спад в продажбите на нови автомобили в Европа "}
{"url": "http://www.duma.bg/node/177300", "text": "Първото издание на Фестивала на маскарадните игри, народното и художествено творчество ще се проведе в Бургас в дните от 19 до 21 октомври. Официалният старт ще бъде даден в петък от 16 ч. на площад \"Тройката\". В кратката откриваща програма ще се включат Детска фолклорна група \"Звъника\" (с ръководител Ваня Дженезова) и Школа по гайда при НЧ \"Паисий Хилендарски 1928\" - \"Меден рудник\" (с ръководител Георги Миронски), както и Вокална група \"Галакси\" при НЧ \"Просвета 1927\" - кв. \"Долно Езерово\". На финала (от 18 ч.) ще се изиграе българско хоро. \nДефилето на участниците ще започне в събота от 10,30 ч. То ще тръгне от сградата на община Бургас към площад \"Тройката\", като ще бъде водено от Кукерска група \"Каваклии\" - кв. \"Долно Езерово\", която ще открие конкурсната част в 11 ч. Третият ден е насочен към най-малките: те ще имат възможност да рисуват с моливи и тебешир кукерски маски и да работят с глина. Фолклорна детска забава ще закрие фестивала в 12 ч.   \n \t\n", "date": "2018.10.18", "title": " Фестивал на маскарадните игри превзема за първи път Бургас"}
{"url": "http://www.duma.bg/node/177298", "text": "Лейди Гага потвърди годежа си с 49-годишния Кристиан Карино, почти година след като новината изтече в медиите. 32-годишната певица се среща с него от началото на 2017-а. Слуховете за годеж между двамата се появиха през ноември, но тогава звездата не ги коментира. Преди дни обаче Лейди Гага нарече Карино \"моя годеник\" в реч на церемонията на ежегодните награди \"Жените в Холивуд\" на американското сп. \"Elle\". \nТова не е първи годеж за хитовата изпълнителка. През 2016 г. тя развали уговорката за сключване на брак с Тейлър Кини. По-рано източници, близки до Лейди Гага, съобщиха, че звездата и Карано са \"неразделни\" от концерта през януари на групата \"Kings of Leon\", където бяха забелязани заедно.\n   \n \t\n", "date": "2018.10.18", "title": "Лейди Гага пак се сгоди"}
{"url": "http://www.duma.bg/node/177337", "text": "България е с третата по големина инфлация в рамките на Европейския съюз след тази в Румъния и Унгария. Това става ясно от последните данни на \"Евростат\". \nНай-висок ръст на потребителските цени е измерен в Румъния - 4,7%, следвана от Унгария с 3,7%, и България с 3,6%. Веднага след това е Естония с 3,5% и Латвия с 3,3%. Най-ниска инфлация е измерена в Дания - 0,5%, Гърция - 1,1%, и Ирландия - 1,2%. \nВ Европейския съюз като цяло годишната инфлация през септември е стигнала 2,2%, оставяйки без промяна спрямо предишния месец. За същия период на миналата година обаче тя е била малко по-ниска - 1,8%. В еврозоната инфлацията леко се ускорява - до 2,1% през септември. За сравнение, година по-рано инфлацията е била доста по-ниска - 1,5%.     \n \t\n", "date": "2018.10.18", "title": "Инфлацията у нас - третата по големина в ЕС "}
{"url": "http://www.duma.bg/node/177303", "text": "Съюзът на архитектите в България - Дружество Варна, и Kамарата на архитектите в България - РК Варна, представят изложбата плакат \"Станчо Веков и приятели\" до 26 октомври в Централния дом на архитекта в София. Проектът \"Станчо Веков и приятели\" обхваща авторски плакати, създадени за изложбите в галерия \"Дом на архитекта\" и ВСУ \"Черноризец Храбър\" от 2001 до 2018 г. Представени са плакати за 53 изложби и 185 автори, сред които архитекти, художници, дизайнери, фотографи, филателисти, студенти, ученици. В изложбата са включени плакатите на три от най-успешните проекти на проф. Веков - \"La bella Italia\" - 2004, \"Изчезващите къщи/Хубавите къщи\" 2007-2009, \"Биенале на визуалното изкуство \"Август в изкуството\" - 2004-2012.   \n \t\n", "date": "2018.10.18", "title": "Станчо Веков и приятели в САБ"}
{"url": "http://www.duma.bg/node/177329", "text": "Правителството прие изменение на Наредбата за администриране на нередности по Европейските структурни и инвестиционни фондове. Целта е съкращаване на срока по чл. 10, ал. 3 от Наредбата, съгласно който определеният тримесечен срок за приключване на проверките по сигнали за нередности може да се удължава до три месеца. Промяната е продиктувана от направен анализ, че увеличаване на броя на подадените сигнали за нередности би довело до забавяне на темпа на изпълнението на програмите. По тази причина срокът по разпоредбата се редуцира от 3 месеца на 45 дни.   \n \t\n", "date": "2018.10.18", "title": " Съкращават проверките за нередности по европейските фондове"}
{"url": "http://www.duma.bg/node/177346", "text": "Внесеният от БСП вот на недоверие на тема \"Здравеопазване\" ще бъде обсъден от народните представители утре. По закон гласуването не може да е по-рано от 24 часа след приключване на дискусиите, което означава, че резултатът ще стане ясен следващата седмица. \nПрипомняме, че това е третият опит на левицата да свали кабинета. Първият вот на недоверие бе на тема \"Корупция\", а вторият се прицели в управляващите заради многбройните проблеми в сектор \"Сигурност\". \nГоворителят на ПГ \"БСП за България\" Елена Йончева бе категорична, че правителството на ГЕРБ е бедствие за България.\"Това правителство си отива, но оставя след себе си катастрофа във всяка една сфера, включително в здравеопазването\", алармира тя. По думите й битката на БСП оттук нататък е да покаже как ще започне възстановяването на България. Правителството е в агония, тече битка за постове и разпределение на финансово влияние, обобщи ситуацията Йончева. Повод за думите й бе поредната остра размяна на реплики между \"Обединените патриоти\", които са коалиционни партньори на управляващите. \n\"За вота на недоверие ние имаме наши аргументи, различни от тези на БСП. В сектора картината не е добра и всяка година проблемите се увеличават\", заяви лидерът на ДПС Мустафа Карадайъ. Той припомни, че още за първия вот срещу кабинета \"Борисов 3\" от движението са предложили темата здравеопазване.     \n \t\n", "date": "2018.10.18", "title": " Дебатът по вота на недоверие е утре"}
{"url": "http://www.duma.bg/node/177351", "text": "Министерският съвет разреши продажбата на 6 имота на \"Български пощи\" ЕАД, съобщиха вчера от правителствената пресслужба. Чрез търг с тайно наддаване ще бъде продаден недвижим имот в Троян, както и поземлен имот в Разград с площ от 14 155 кв. м. На търг ще бъдат продадени и недвижими имоти на пощите в Първомай, Доспат, с. Ясна Поляна и с. Горна Росица.  \nНа община Димитровград дружеството ще продаде своя дял от общ недвижим имот - сграда със застроена площ 172 кв.м, на цена не по-ниска от определената от независим оценител. \"Български пощи\" ще продаде и три неизползвани помещения от сграда в Сърница на общинската администрация в града, която е и съсобственик на имота. Продажбата ще се извърши чрез пряко договаряне по цена. \n\"Български пощи\" ще продаде на Агенция \"Митници\" дела си от административната сграда на територията на ГКПП \"Калотина\". В качеството си на съсобственик агенцията\" е направила предложение за покупката, за да разшири трасето за влизащи автомобили на пункта. Имотът е със застроена площ от 41 кв.м. \n    \n \t\n", "date": "2018.10.18", "title": "Български пощи продава имоти в 6 общини"}
{"url": "http://www.duma.bg/node/177340", "text": "Стотици пенсионери от цялата страна се събраха вчера пред Министерския съвет в София с искане за справедлив, достоен и спокоен живот. Протестиращите носеха плакати: \"Справедливост за пенсионерите\", \"Равенство пред закона за гражданите и управляващите\", \"Пенсионерите са граждани с достойнство, а не електорат, който може да се купува\", \"Пенсията е заслужена, а не е подаяние от управляващите\", \"Таван и за заплатата на депутатите\". Малко по-късно протестиращите отидоха и пред Народното събрание, където получиха подкрепата на депутати от \"БСП за България\". \nЗам.-председателят на Съюза за офицерите и сержантите от запаса и резерва Васил Върбанов, припомни, че през май т.г. инициативен комитет подготви петиция с подписка и декларация, подписана от 19 пенсионерски организации. Исканията им бяха изпратени до председателя на НС с копия до президента, премиера и омбудсмана. Те настояваха за приемане на Закон за възрастните хора, които съставляват над 30% от населението на България. В обещания срок от три месеца обаче управляващите все още не са отговорили на исканията им. \nВ декларация, приета от 9 пенсионерски организации и Съюза на офицерите и сержантите от запаса, се настоява от 1 юли 2019 г. да се индексират всички пенсии за осигурителен стаж и възраст с механизма за преизчисляване на основата на средния осигурителен доход за предходната календарна година с отчитане на средногодишната инфлация за 2016 и 2017 г. Това прави около 308 лв. Минималната пенсия за осигурителен стаж и възраст от 1 юли догодина да възлезе на 55% от минималната работна заплата, установена за същата година, гласи друго искане. \nПенсиите за инвалидност поради общо заболяване, трудова злополука, професионална болест или военна инвалидност, да се определят след актуализиране на нормативната и поднормативната уредба, свързана със социалното осигуряване, здравеопазването, медицинската експертиза и оценката на работоспособността на хората с увреждания и да са обвързани с размера на социалната пенсия за старост в съотношение от 100% до 160% за различните пенсии, настояват още възрастните хора. Пенсионерите заявиха, че не е достатъчно увеличаването на тавана на пенсиите на 1200 лв. Левицата в парламента ще подкрепи голяма част от исканията на българските пенсионери, обяви секретарят на ПГ \"БСП за България\" Филип Попов. Той обяви, че БСП отново ще внесе отхвърления им Закон за възрастните хора, като преди това ще съгласува корекции по него. Исканията на пенсионерите ще намерят място и в предложенията на левицата в бюджетната процедура. \nБСП със сигурност ще подкрепи искането за увеличаване на максималния осигурителен доход, защото така ще се вдигнат и ниските пенсии, заяви зам.-председателят на ПГ \"БСП за България\" Антон Кутев. Преизчисляването на всички пенсии също ще е част от предложенията на левицата. Кутев покани представители на протестиращите на вчерашното заседание на Комисията по жалбите и връзките с гражданското общество в НС, на която е председател. \n\"Управляващите не чуват пенсионерите. Те трябва да разберат, че повече така не може да се отнасят с 2,2 милиона пенсионери и трябва да започнат да решават проблемите им\", коментира пред журналисти в парламента депутатът от БСП Георги Гьоков. \"Исканията им са справедливи. Достоен живот се осигурява с достойни доходи, но управляващите не го разбират\", заяви Гьоков и призова управляващите да започнат разговори с протестиращите пенсионери. \n    \n \t\n", "date": "2018.10.18", "title": "Пенсионери протестираха пред МС с искане за достоен живот  "}
{"url": "http://www.duma.bg/node/177305", "text": "Арт галерия \"Стойчев\" открива традиционния си есенен салон днес, 18 октомври, от 18.30 ч. Ще бъдат представени и нови творци, чиито творби галерията ще покаже за първи път. Вернисажът тази вечер е на познатия адрес в Ямбол, ул \"Кабиле\" 14.   \n \t\n", "date": "2018.10.18", "title": "Галерия \"Стойчев\" представя нови творци"}
{"url": "http://www.duma.bg/node/177304", "text": "Единадесетият софийски салон за поезия ще се състои днес, 18 октомври, от 18 ч. в Американския център на Столичната библиотека, пл. \"Славейков\" 4а. Стиховете, представени на литературното четене, ще бъдат поместени на сайта \"Поетични страници\"  . За това издание свои творби са изпратили 45 поети. През годините много от четените стихове са получили награди преди или след представянето си в салона. Събитието се посвещава на 90-годишнината на Столичната библиотека и е придружено с изложба \"Дъхът на града\" от Елисавета Шапкарева.    \n \t\n", "date": "2018.10.18", "title": " Единадесети софийски есенен салон за поезия"}
{"url": "http://www.duma.bg/node/177323", "text": "Полската държавна компания PGNiG обяви, че Полша е подписала договор за доставка на 2 милиона тона втечнен природен газ годишно от САЩ, информират руски медии. PGNiG и американската Venture Global LNG подписаха 20-годишен договор за доставка на 2 милиона тона втечнен природен газ годишно, което е равнозначно на 2,7 милиарда кубични метра природен газ на година. \nПолската компания ще отговаря за транспорта на газа. \nМеждувременно полският премиер Матеуш Моравецки заяви, че доставките на американски втечнен газ ще \"засилят суверенитета\" на страната, както и Полша ще стане по-конкурентоспособна. \n\"Нашите предшественици искаха да подпишат договор с \"Газпром\" до 2037 г. Това би било \"газови белезници\", подчерта той. \nPGNiG внася годишно по 10 милиарда кубични метра газ от \"Газпром\" според дългогодишен договор, който изтича през 2020 година. \n    \n \t\n", "date": "2018.10.18", "title": "Полша ще купува газ от Америка"}
{"url": "http://www.duma.bg/node/177321", "text": "55% от българите вярват, че членството на България в ЕС е нещо добро. Това показва проучване на Евробарометър, което е направено през септември тази година. За сравнение през април 2018 г. 54% от българите са заемали тази позиция. С три процента са се увеличи българите (60%), които са на мнение, че страната ни е спечелила от членството в ЕС. \n62% от европейците като цяло смятат, че членството на държавата им в Общността е нещо добро, а 68% вярват, че страната им е спечелила от членството в ЕС. Почти всички резултати, измерващи подкрепата за съюза, показват значителен възход след референдума във Великобритания през 2016 година.   \n \t\n", "date": "2018.10.18", "title": " Връща се доверието в общността"}
{"url": "http://www.duma.bg/node/177322", "text": "Арменският премиер Никол Пашинян подаде оставка, предаде ТАСС. Това обяви той в телевизионно обръщение.  В него също така обеща да организира честни предсрочни избори и пожела успех на партиите, които ще участват в тях. \nТой призна, че оставката му е формален акт, но и особено вълнуващ момент за него. \nВ началото на месеца Пашинян уволни шестима министри, а също и губернатори от партията \"Процъфтяваща Армения\" и от Арменската революционна федерация \"Дашнакцутюн\". Тогава премиерът съобщи, че ще подаде оставка непосредствено след като влязат в сила указите за уволнението на министрите и губернаторите. Той уточни, че и след това ще продължи да изпълнява задълженията си като глава на правителството, както е предвидено в конституцията. \nПреди пет месеца арменците излязоха на масови протести срещу желанието на бившия президент Серж Саркисян да остане на власт.   \n \t\n", "date": "2018.10.18", "title": "Армения отива на избори"}
{"url": "http://www.duma.bg/node/177324", "text": "Европейският съюз се готви за провал на преговорите за излизането на Великобритания от ЕС, които трябваше да приключат до средата на октомври. \n\"Вероятността от сценарий без сделка е по-възможен откогато и да е било\", предупреди европейските президенти и премиери шефът на Съвета на ЕС Доналд Туск в поканата си за срещата за \"Брекзит\", която започна вчера. По-рано той заяви, че \"няма основания за оптимизъм преди срещата\" и че \"единствената надежда сега е добрата воля и решимост от двете страни\". \n27-те премиери и президенти се събраха, за да чуят от Тереза Мей нейната оценка за преговорите, след което трябва да решат дали има достатъчен напредък, който да позволи споразумението за условията на раздялата да бъде изпратено за ратификация на Европейския и британския парламент. Ако това стане, те ще се съберат пак през ноември, за да я довършат и благословят. \nВ случай, че не успее да договори търговско споразумение, Великобритания ще трябва да плати 36 млрд. лири (около 80 млрд. лева), за да напусне Европейския съюз, пише в. \"Дейли телеграф\". Според изданието във вторник на заседание на кабинета министърът на финансите на Обединеното кралство Филип Хамънд е заявил, че страната ще икономиса едва 3 до 9 млрд. лири, ако излезе от ЕС без търговска сделка. Друг участник в заседанието е подчертал, че ако няма сделка, Великобритания ще трябва да заплати 30-36 млрд. лири, тъй като едва ли ще спечели неизбежните арбитражни дела. \nОфициалните преговори между Лондон и Брюксел по условията на \"Брекзит\" започнаха на 19 юни 2017 година. Преговорите трябва да завършат до ноември, след което постигнатото споразумение трябва да бъде ратифицирано от Европейския парламент и парламента на Обединеното кралство. Лондон официално ще напусне ЕС на 29 март 2019 година, след което ще започне преходен период, който ще приключи на 31 декември 2020 година. \nМеждувременно главният преговарящ на ЕС за \"Брекзит\" Мишел Барние предложи да се удължи с една година преходният период в опит да се излезе от безизходицата по казуса с ирландската граница, обявиха дипломати от ЕС, цитирани от АФП. \nБи Би Си съобщава, че британското правителство не е поискало удължаване на преходния период. Кабинетът е изключил подобен сценарий, въпреки че някои министри са заявили, че е възможно периодът да бъде удължен с една година.     \n \t\n", "date": "2018.10.18", "title": " ЕС се готви за крах"}
{"url": "http://www.duma.bg/node/177325", "text": "Заподозрени за предполагаемото убийство на саудитския журналист Джамал Хашоги са свързани с разузнаването на Саудитска Арабия и с престолонаследника на арабската държава Мохамед бин Салман. \nТова става ясно от статии на американските вестници \"Ню Йорк таймс\" и \"Вашингтон пост\". \n\"Ню Йорк таймс\" пише, че Мохамед бин Салман има връзки с няколко души, които са заподозрени от Турция, че са участвали в ликвидирането на журналиста. Според вестника единият от тях е бил \"честа компания\" на принца, докато другите двама са свързани с охраната на Мохамед бин Салман. Друг заподозрян заема високопоставени позиции в саудитското вътрешно министерство и в областта на здравеопазването. \n\"Вашингтон пост\" пише, че Халид Алотаиби е в списъка на Турция с 15 граждани на Саудитска Арабия, които се предполага, че са замесени в изчезването и ликвидирането на Хашоги. Три дни преди принц Салман да започне обиколка в САЩ по-рано тази година, Алотаиби е пристигнал във Вашингтон. Смята се, че е член на охраната на саудитския двор. Визитата му в САЩ съвпада с тази на принца. \nДва пъти преди това Алотаиби е бил в САЩ по едно и също време с краля Салман и един от синовете му. Въпросният саудитски гражданин е един от 11 саудитци, които са включени в списък с лица, поддържащи връзки със саудитските служби. \nАнкара се опасява, че Хашоги е ликвидиран и разчленен в саудитското консулство на 2 октомври, когато посещава дипломатическата мисия, за да си извади документи за сключване на брак с турската си годеница Хатидже Дженгиз. Журналистът пишеше за вестник \"Вашингтон пост\" и критикуваше саудитския кралски двор. \nРияд категорично отрича да е свързан със случая. Междувременно се появи 11-минутен аудио запис с мъчения над саудитския журналист Джамал Кашоги, който изчезна безследно. Той е бил публикуван от турски медии. Твърди се, че Хашоги е измъчван и убит в сградата на саудитското консулство в Истанбул. Още след влизането си, той е бил нападнат и измъчван до смърт от саудитски агенти, без да бъде разпитан. \nВъншният министър на Турция Мевлют Чавушоглу по-рано обяви, че турските власти не са \"получили признание\" от Саудитска Арабия. \nПо време на пресконференция Чавушоглу заяви, че държавният секретар на САЩ Майк Помпео ще даде повече информация по въпроса, когато пристигне в Турция след посещението си по-рано в Саудитска Арабия. \nВ същото време президентът на Съединените американски щати Доналд Тръмп изрази увереност, че в случай, че Вашингтон откаже да продава на Саудитска арабия въоръжение, то Рияд ще го закупи от Русия или от Китай. \nВ интервю за телевизия \"Фокс бизнес\" американският държавен глава отбеляза, че чува призивите за отмяна на продажбата на оръжия за Саудитска Арабия, които звучат в страната, заради изчезването на опозиционния журналист Джамал Хашоги. \nСпоред Тръмп обаче, ако Вашингтон се откаже от оръжейните сделки, то саудитските власти ще купят аналогична техника от \"Русия или от Китай\".   \n \t\n", "date": "2018.10.18", "title": "Свързаха саудитския принц с убийството на Хашоги  "}
{"url": "http://www.duma.bg/node/177316", "text": "Близо 90 социалистки от София, Монтанско, Видинско и Врачанско обсъждаха преди дни ролята на жените за преодоляване на демографската криза и диспропорциите в изоставащите северозападни райони. На кръгла маса в Монтана членове на Обединението на жените социалистки в БСП набелязаха основните проблеми на региона, както и възможните им решения. \nВсички се обединиха около становището, че демографската криза, от която страда страната, вече се е превърнала в катастрофа. Това е и мотивът им да настояват проектът \"Визия за България\" не само да бъде допълнен с различни предложения, а да претърпи и важна промяна - демографският раздел да мине от осма на първа позиция и с него да започва концепцията на БСП за промяна на модела в България. Социалистките настояват за целенасочена политика и програми за борба с демографския проблем. \nСеминарът на дамите е част от проект, финансиран от Фонда за политически инициативи на БСП. Няма нищо по-естествено от това жените да се грижат и да защитават бъдещето на нацията, уточни от името на организаторите лидерът на столичните социалистки Таня Найденова. \nМакар и чисто женски, семинарът бе уважен от партийните лидери на общинските и областни организации, координаторите на БСП, както и от трима депутати - Атанас Костадинов, Филип Попов, Николай Иванов. Четвърти народен представител се включи, но като основен лектор - Дора Янкова. Гост и участник в срещата бе и председателят на Националното обединение на жените социалистки Катя Николова. \n\"БСП подкрепя изграждането на АЕЦ \"Белене\". Това е проект, който икономически сериозно ще издърпа Северозападния район\", заяви Янкова, която е и зам.-председател на парламентарната комисия по регионално развитие. Думите й предизвикаха ръкопляскания в залата и срещнаха пълна подкрепа. \nЯнкова припомни, че във \"Визия за България\" е предвиден специален фонд \"Индустрия\", който да съживи публичната инфраструктура. Проектът на социалистите предвижда и данъчни облекчения при инвестиции в по-слабо развити региони като Северозапада, добави тя. Народният представител отбеляза, че малките населени места страдат от многобройни проблеми, включително и слабо развита инфраструктура. \"Няма транспорт до селата, хората трудно успяват да се погрижат за здравето си. В по-бедните региони жителите плащат по-скъпо за онези услуги, които са им гарантирани уж като безплатни в Конституцията\", възмути се тя. Янкова предложи и създаването на комунален фонд, с който общините да могат да правят предприятия и така да гарантират по-добри услуги на жителите си, а не да разчитат само на \"закованите\" от държавата средства.  \nТрябва да се намери потенциалът на Северозапада, не само да се чакат много пари, а да се инвестира в реални възможности и смело да се въздейства, категорична бе Дора Янкова. В темата се включи колегата й от Монтана Атанас Костадинов. \"Всяка държава има поне пет конкурентни предимства, на които е базирана националната й икономика. Нека намерим българските пет приоритетни зони, а след това да го направим и за всеки регион. Всеки район трябва да намери онова, което ще го направи конкурентен спрямо другите. Държавата трябва да ги подпомага целенасочено - фискално, чрез законодателство, местни мерки, инвестиции и данъци.\" Костадинов съжали, че в България има стотици регионални стратегии и концепции, но резултат няма, а икономиката запада. \nСекретарят на ПГ \"БСП за България\" Филип Попов също настоя за целенасочена държавна политика към регионите. Той съжали, че държавата липсва от по-изостаналите части от страната. Мнението си подкрепи с цитат от премиера, който преди време заяви: \"Аз политика за чичо от Койнаре няма да правя.\" Попов отбеляза, че се получава порочен кръг - в Северозапада няма хора, защото няма инвестиции, а няма инвестиции, защото няма хора. Народният представител изброи някои от идеите, които социалистите предлагат, за решение на този проблем във \"Визия за България\". \n\"Всяка година, вследствие на демографските проблеми и емиграцията, изчезва град като Монтана. Всяка година населението на България намалява с около 40-50 хил. души\", съжали депутатът Николай Иванов. Според него изключително важно е да се търсят и бързо да се идентифицират причините и проблемите, довели до тази ситуация. Трябва да се готвим за времето, надявам се това да е скоро, когато ще покажем воля за решаването на тези тежки проблеми, намекна той за предсрочни избори и победа на БСП. \nТема на дебат бе и мястото на майката в израстването на децата и подготовката на бъдещите учени, специалисти и експерти. Сред лекторите на кръглата маса бе и Нора Дянкова, родител на три деца. Според нея е необходимо държавата да насочи усилия за подпомагане на родителите, особено тези с повече малчугани. Тя настоя за облекчения на младите семейства и държавна грижа, която да насърчи раждаемостта. Като примери за подобни стъпки бяха посочени възможностите за безлихвен кредит за първо жилище, безплатен транспорт на децата до училище, отпускане на ваучери за книги. Бе дадена идея при кандидатстване в общежития многодетните семейства да се ползват с предимство. \n\"Професионалното родителство\" също бе засегнато като проблем. Едни очакват засилване на приемната грижа, докато други социалистки смятат, че това е налаган от чужбина модел, който противоречи на традиционните български ценности. Според някои от дамите, вместо децата да се прехвърлят от един приемен дом в друг, те трябва да бъдат осиновявани \"овреме\". \nКато проблем бе изтъкнат фактът, че твърде млади, дори малки, българки стават родители. Високата раждаемост от родилки без или само с основно образование също обрича подрастващите, категорични бяха присъстващите. За тази цел бе предложено социалните помощи да са обвързани с конкретни услуги, а не да бъдат под формата на пари. Според социалистките подобни средства директно трябва да бъдат насочени към помагала, транспорт и образование. С призив да не се забравят добрите практики от миналото се обърна към дамите бившият социален министър проф. Емилия Масларова. Тя отбеляза, че допреди двайсетина години държавата е мислела в по-глобален мащаб. По думите й демографският въпрос е бил обвързан и дори гарантиран от икономическото развитие, образователната и здравната политика. Според нея т.нар. либерална демокрация е изоставила семейството само на себе си. \nМасларова даде редица примери как други държави се грижат за младите семейства и подрастващите. Експертката не пропусна да припомни, че през 2006 г. бе въведена еднократна помощ за майките студентки. Бе решено те да получават 12 работни заплати накуп. Сумата и днес е малко под 3000 лв., при новите възнаграждения би трябвало да е около 6000 лв. Да си припомним, че БСП вече е прилагала помощ за образованите млади родители, да уверим хората, че ще надграждаме постигнатото, призова бившият социален министър. \nСтатистически данни за обезлюдяването и срива в икономиката на Видин, Враца и Монтана представи проф. д-р. Нено Димов, преподавател в Софийския университет. Той подчерта, че Северозападният регион чувствително изостава в демографско развитие. През последните няколко години бяха направени планове, стратегии за намаляване на това негативно развитие, но тенденциите в демографската криза се запазват, а нищо от тези намерения не се спазва, съжали той. \"Могат да се постигнат добри резултати на базата на силни икономически стимули, приоритетно развитие на индустриалния сектор в икономиката, откриване на нови работни места и нова среда за живот за хората в региона. Без образование не може да се говори за положителна динамика в демографската ситуация на Северозапада\", категоричен бе проф. Димов.   \n \t\n", "date": "2018.10.18", "title": " Социалистките от Северозапада искат АЕЦ \"Белене\"  "}
{"url": "http://www.duma.bg/node/177326", "text": "Рим е за сближаване с Русия \nИталия възнамерява да предложи \"мини размразяване\" на санкциите срещу Русия. Очаква се на срещата на високо равнище на страните от Общността тази седмица Рим да предложи Европейската инвестиционна банка и Европейската банка за възстановяване и развитие да подновят кредитирането на по-малки руски фирми. Вашингтон подкрепи Вартоломей \nДържавният департамент на САЩ подкрепи решението на Вселенската патриаршия да удовлетвори искането на Украйна за \"автокефална\" църква. Вашингтон определи патриарх Вартоломей като \"глас на религиозна толерантност и диалог между врагове\". Арестуваха вицепремиера на Крим \nВицепремиерът на Крим Виталий Нахлупин е задържан в Москва. Нахлупин е заподозрян за получаване на подкуп. Според източници на РБК става дума за търгове за изграждане на пътна инфраструктура. Изборите притесняват Белия дом \nАмериканският президент Доналд Тръмп заяви, че няма да поеме вината, ако неговата републиканска партия загуби на изборите за двете камари на Конгреса през ноември. Той изрази увереност, че \"помага\" на републиканските кандидати. И Канада легализира марихуаната \nКанада става втората държава след Уругвай, която легализира притежанието и употребата на канабис. Канадците вече имат право отглеждат, притежават и консумират канабис за развлекателни цели. Производните на канабиса, като храни, козметика или електронни цигари с марихуана, ще бъдат разрешени от 2019 година. Убиха кандидат за изборите в Афганистан \nКандидатът на предстоящите парламентарни избори в Афганистан Абдул Джабар Кахраман бе убит от експлозия в офиса си в провинция Хелманд. Отговорност за атаката поеха талибаните. Кахраман е десетият кандидат, убит през последните два месеца. \n     \n \t\n", "date": "2018.10.18", "title": "Кратки новини"}
{"url": "http://www.duma.bg/node/177311", "text": "ЕВРОПЕЙСКИ ДЕН ЗА БОРБА С ТРАФИКА НА ХОРА. Отбелязва се от 2007 г. Със специална декларация европейските лидери обявяват този ден за начало на дългосрочно и последователно обвързване на Европа с борбата за предотвратяване на това явление. От 2002 г. на 18 октомври се отбелязва Световният ден за мониторинг на водата. ПРАЗНИК НА ХУДОЖНИЦИТЕ. Отбелязва се в деня на Св. апостол Лука, който се смята за пръв християнски иконописец. Според свещеното предание той нарисувал две икони - на Св. Дева Мария с Божествения Младенец на ръце и на Светите апостоли Петър и Павел, и по този начин сложил началото на църковната иконопис. ДЕН НА ПАРАШУТИСТА ОТ БЪЛГАРСКАТА АРМИЯ. Чества се от 1994 г. На тази дата през 1944 г. сформираната на 18 март година по-рано Парашутна дружина получава бойно кръщение в битката при Стражин. 1795 - ОБЕСЕНА Е ЗЛАТА МЪГЛЕНСКА, БЪЛГАРСКА СВЕТИЦА. От малка проличава нейната рядка красота, смиреност, благочестивост и непоклатима вяра в Господ. Рядката хубост й донася големи изпитания. Измъчвана е зверски от османците заради отказа й да приеме мохамеданството. Канонизирана е за светица, а на някои от иконите е изографисвана в народна носия. 1920 - РАЖДА СЕ МЕЛИНА МЕРКУРИ, ГРЪЦКА АКТРИСА И ПОЛИТИК (УМИРА 1994 Г.). Става световноизвестна с филма \"Никога в неделя\", режисиран от съпруга й Жул Дасен. След военния преврат в Гърция през 1967 г. посвещава голяма част от времето си на лобиране срещу хунтата в Западна Европа и САЩ. През 1974 г. се завръща в страната и се присъединява към ПАСОК. Министър на културата в правителствата на Андреас Папандреу (1981-1989 и 1993-1994). 1936 - ПОСТРОЕНА Е СЪДЕБНАТА ПАЛАТА В СОФИЯ. Една от монументалните и най-представителни сгради от първата половина на ХХ в. Изградена е през 1928-1936 г. за нуждите на съдопроизводството. На обявения международен конкурс през 1914 г. първа награда получава арх. Никола Лазаров, впоследствие проектът му е реализиран от арх. Пенчо Койчев. Сградата е построена на площ от 8500 кв.м. 1981 - ОТКРИТ Е АНТИЧНИЯТ ТЕАТЪР В ПЛОВДИВ. Построен е по времето на римския император Марк Улпий Траян (53-117) на мястото на храм на тракийската богиня Бендида. Той е един от най-добре запазените антични театри в света. В края на IV в. голяма част от него е разрушена - от пожар или земетресение, но благодарение на реставрацията му е съхранен в днешния си вид. Разкрит е при археологически разкопки, проведени през 1968-1979 г. от Археологическия музей в Пловдив.   \n \t\n", "date": "2018.10.18", "title": "Датата"}
{"url": "http://www.duma.bg/node/177317", "text": "\"Стремим се към утвърждаване на града като спортно-туристически център\" \"Берковица от години е известна като Град на фестивалите\" - Г-н Доцов, кои според вас са най-важните приоритети в проекта на левицата \"Визия за България\"? \n- Нашата Визия е за социално ориентирана общинска политика, която съм започнал да осъществявам още от първия ми мандат през 2003-2004 г. И смея да кажа, че през всичките тези 11 години като кмет на община Берковица съм изпълнявал социално ориентирана общинска политика. Общината заделя над 10% от собствените си приходи за социални политики. Още в началото на втория ми мандат въведохме помощ за раждане на дете, като всяка година през последните 3 години увеличаваме тази помощ с по 50 лв. и в момента предоставяме 300 лв. за раждане на дете. Въведохме субсидии за спортните клубове. На територията на общината имаме клубове по ски бягане, биатлон, футбол, ръгби, по волейбол и др. В момента нашата субсидия по план достига до 120 хил. лв. за спортните клубове, като в тази цифра не влиза издръжката на спортните бази, това са само субсидии за самите клубове,  без заплатите на 4 броя треньори, издръжката на стадиона и на спортната зала. През тази година въведохме и субсидия за социално подпомагане. Първоначално въведохме по 5 хил. лв., после ги увеличихме, а сега вече те са 30 хил. лв. Парите се предоставят от общинския бюджет и са за  социални помощи на нуждаещи се хора, най-вече за лечение, като съответно има правилник за раздаването им, който минава през Общинския съвет - на деца до 1200 лв., на възрастни хора до 600 лв. Предоставяме и субсидии на пенсионерските клубове на стойност 30 000 лв. Като добавим и това, че не увеличаваме местните данъци и такси, дори намалихме таксите за детските градини, като добавим, че патронажа над 70%  го дофинансираме  с наши средства, таксите на детските градини по същия начин, детската ясла се дофинансират около 65-70%. Това означава, че общо в тази сфера за социално насочени дейности отиват около 450 хил. лв. годишно, т.е. над 20% от собствените приходи.  Така че нашата политика твърдо ще продължава да е социално ориентирана и за в бъдеще. За предстоящата 2019-а в бюджета на общината отново ще заложим ръст от 20% на тези субсидии. \n- Кой отрасъл е залегнал с приоритетна насоченост в общинската стратегия за развитието на община Берковица?  \n- Основно с приоритетна насоченост в нашата общинска политика и в моята мандатна програма е заложено утвърждаването и развитието на Берковица като туристически център. Винаги съм казвал, че още преди векове Берковица е утвърдена като духовен и културен център на Българския Северозапад. През последните години община Берковица изцяло се стреми към развитие и утвърждаване на града като туристически център. Общината е отворена за преговори с потенциални инвеститори за реализация на проект за развитие на зимните ски спортове и туризъм чрез разработен и утвърден Общ устройствен план за Спортно-туристически комплекс \"Берковски Балкан\", предвиждащ изграждането на шест лифта и пет скиорски зони. Уникалните климатични и балнеоложки дадености на Берковица са добра предпоставка за инвестиции в областта и  на спа туризма. Минералните извори в три от съставните села на общината са изследвани и са с много добри показатели. До края на годината общината ще финализира изграждането на минералния водопровод от сондаж Минерална баня с. Бързия до Минерална баня гр. Берковица, което е добър шанс за развитие на туризма в общината. Също така общината предлага и много възможности за културен туризъм. Берковица от години е известна като Град на фестивалите с над 40 събития годишно.  В развитието на културния и фестивалния туризъм имаме определени успехи, провеждаме няколко големи фестивала, като фестивалът \"Лачени обувки\" - детски фестивал в четири раздела: музика, танци, рисуване и театър, т.г. му беше 26-ото издание. Ежегодно се провежда фолклорният фестивал, който е с над 80-годишна история - \"Балканът пее и танцува\". В тези фестивали обикновено участват по над 800 участници от България и от чужбина. Големият успех, който постигнахме през този мандат, е, че създадохме заедно с Берковската духова музика един нов фестивал, който т.г. беше второто му  издание - Фестивал на духовата музика, който също е международен, в него участваха над 10 състава. Определено той се приема много добре и всъщност е още една голяма стъпка в развитието на културния и фестивалния туризъм за Берковица.  Разбира се,  в сферата на културата на наша територия имаме още много дадености - наличието на къщата музей \"Иван Вазов\", знаете, че той е бил съдия в Берковица веднага след Освобождението от турско робство, около година и половина. Имаме художествена галерия, етнографски музей, Клисурският манастир е само на 5-6 км от Берковица. Той е, \"Перлата на културната огърлица на община Берковица\". Часовниковата кула - емблемата на Берковица, построена през 1762 г. В непосредствена близост се издига местността Калето с останки от римско време.  С развитието на туризма искаме да дадем  икономически тласък на общината. Разбира се, ще положим максимални усилия за стартиране изпълнението на проекта  за зимния комплекс, за Спортно-туристически комплекс \"Берковски Балкан\". Заедно с партньори от Училищното настоятелство в Берковица и \"Главболгарстрой\" още 2006 г. създадохме смесено дружество. Проектът е разработен, имаме екологични оценки, но все още търсим подходящ инвеститор. Убеден съм, че с  изпълнението на този проект ще дадем тласък за развитието на икономиката не само на Берковица, но бих казал и на целия Северозапад.  \n- Във \"Визия за България\" е отделено специално място на идеите за приоритетно развитие на изостаналите региони, сред които е и Северозападът. Според вас безработицата ли е най-страшният бич за обезлюдяването на региона? Какво се случва с младите хора? \n- По принцип движението на хората към по-големите населени места, към столиците е световен проблем, не само за България. За мен е много важно,  крайно време е за  Българския Северозапад да се отдели специално внимание, но под специално внимание разбирам съответна финансова подкрепа. Разбира се, не е тайна, че са правени много програми. Само преди 3 години беше изготвена целева инвестиционна програма за Българския Северозапад и за Странджа-Сакар, там бяха заложени мероприятия, за които аз съм благодарен, че областната управа в онзи момент подкрепи нашите искания. Но специално за нашия регион, главно за област Монтана и за област Видин, изключително важно значение има  пътната мрежа, т.е. достъпът на бизнеса. Ние сме на 80 км от София, но за съжаление преходът през планината е труден, особено зимно време. Все пак надморската височина на Петрохан е 1600 м, а ние сме на 400 м, през зимата е трудно. Нормално е да се подобрява състоянието на пътя, а е задължително да се работи и по проекта за изграждане на тунел под Петрохан. Това ще даде възможност да се съкрати с около 1 час пътуването до София, а и към Гърция на всички, пътуващи по коридор номер 4, т.е. ще даде  възможност бизнесът да стига по-лесно, по-бързо до нас, което ще доведе до разкриване на нови работни места. Това е  много важно - подобряване на пътната мрежа, и стартиране на проекта за тунел под Петрохан. Знам, че вече има отпуснати средства за предварителни проектни проучвания, такива проучвания между другото са правени още през 1962 г. И другото, което за мен е изключително важно за нашия край, трябва да получим държавна подкрепа, изразена в насочване на инвеститори, държавата все пак контактува с много световни структури и в бизнеса, и в политиката, които могат да помогнат. Да се представя нашият проект и съответно държавата да осигури инвестиции за достъпа до зона Ком. От Берковица има изграден път до хижа \"Ком\", откъдето започва  спортно-туристически комплекс с  писти и лифтове. Тези 15 км са общинска пътна мрежа, но трябва да се подобрят -  да се разширят, трябва да се направят мостови съоръжения, за да можем по-лесно да развиваме планински и зимен туризъм. Убеден съм, че ако това се направи, това ще бъде стимул не само за Берковица, а и за целия регион. Така, че за нас  е много важно да получим държавна подкрепа, за да може действително  Северозападът да тръгне към подобрение и да намалим потока на напускане на хората. Дори съм сигурен, че ако тези неща се направят, част от младите хора, ще се върнат в Берковица и в района, защото ще имат възможности за работа, ще имат възможности за собствен бизнес и т.н. Един такъв комплекс ще създаде според мен стотици, хиляди работни места, защото верижно ще има нужда и от производство, хранителна промишленост, и от обслужващи услуги във всички видове и направления. Това ще доведе и до развитие и на културния туризъм още повече. \n- Работите ли г-н Доцов по европейски и други проекти и с какво финансиране са те? Какво  изпълнявате в момента? \n- Ако 2016 и 2017 бяха години на финансова стабилизация и на разработване и на печелене на проекти, то настоящата 2018, е година на реално изпълнение на проектите. Същото сме заложили и за 2019 г. Категорично можем да кажем, че в момента община Берковица е една огромна строителна площадка. Приключваме строителството на минералния водопровод за 1 млн. и 40 хил. лв., финансиран от НДЕФ и съфинансиран с ПМС от с. Бързия до гр. Берковица, с което ще се даде възможност на предприемчивите берковчани и потенциални инвеститори да развиват спа туризъм, а в парк \"Свети Георги Победоносец\" ще бъде изграден минерален форум - кът за отдих и ползване на минерална вода. Ускорено се изпълняват и проектите за енергийна ефектимвост на стойност 6 млн. и 700 хил. лв. по ОПРР и Национална програма на общо 15 сгради, от които: \n4 публични - сграда на общинска администрация, ДГ \"Звънче\", сградата на полицията, която приключихме преди 3 месеца, и сградата на читалище \"Иван Вазов 1872\" в Берковица; 8 жилищни блока и 3 многофамилни къщи. \nПредвиждаме в най-скоро време да стартира и изпълнението на проект по ПРСР на стойност за 2 млн. лв. за асфалтиране на улици и реконструкция на тротоари в Берковица и две от големите села, като ще започнем с  ул.\"Тузлата\" и ул. \"Здравец\", а останалите 9 улици ще се изпълняват през пролетта. Също така през пролетта ще стартира и другият проект по ПРСР за ремонт на общинска пътна мрежа за около 6 млн. лв., като ще се извърши цялостна рехабилитация включително изграждане на тротоари в населените места на път Бързия - Ягодово; път с. Слатина; главна улица на с. Боровци от път ІІ 81 до пътя за с. Гаганица и участъци от пътищата за хижа \"Ком\", Котеновски път и Гаганица - Черешовица. \nСъс средства от капиталови и собствени разходи през годината изпълняваме и други по-малки обекти на обща стойност за около 1 млн. лв., а именно ремонти на общинска пътна мрежа; изкърпване на улици; асфалтиране на главна алея в Гробищен парк - Берковица; асфалтиране в промишлена зона; водопроводи и канализация; ремонти на улици, тротоари, сгради; закупуване на ехограф и рентгенова тръба за болницата, оборудване на социалния патронаж и др. През пролетта със средства от банков заем от 600 хил. лв. ще извършим цялостно преасфалтиране на още 19 броя улици, от които 15 в Берковица и 4 в големите села на общината. Предстои старт и на проекта по ОПОС за изграждане на компостираща инсталация за 3 млн. и 700 хил. лв.(заедно с община Вършец), с което ще намалим количеството на депонираните отпадъци в депо Монтана. Работим и проекти за Социален център, оборудване за читалище \"Иван Вазов 1872\"; транспортни средства за комунални дейности и др. Изпълняваме и образователни, социални, интеграционни и др. проекти на обща стойност над 2 млн. лв. Съвместно с община Годеч изпълняваме и проект за Местна инициативна група на стойност 4 млн. лева, като през този месец започва прием на проекти на земеделските производители.  \nС изпълнението на всички тези обекти, както и с всички останали и нови проекти реално променяме вида на нашите населени места и подобряваме условията за живот на населението, като не на последно място това е и една голяма стъпка за привличане на инвеститори. \n    \n \t\n", "date": "2018.10.18", "title": "Нашата Визия е за социално ориентирана общинска политика"}
{"url": "http://www.duma.bg/node/177318", "text": "- Г-н Костадинов, какви са основните характеристики, които определят днес облика на  Северозапада и конкретно в Монтанска област? \n- Проблемите на Северозапада са много и вероятно ще ни трябват няколко дни, за да ги изговорим. В по-общ европейски план става въпрос за най-бедния регион в рамките на ЕС като демографски, като икономически, като социални, като инфраструктурни показатели. Проблемите в района не се различават от проблемите на държавата. Липсата на справедливост и икономическо развитие на региона са го довели до състояние, в което хората, които живеят тук, не виждат перспектива. Нито този, който полага труд, получава адекватно възнаграждение за това, което прави, нито този, който иска да се развива, може да се развие, нито този, който иска да остане да живее в регионаq може да го стори, защото усилията на хората не намират адекватно покритие.  \nОсновният проблем на Северозапада е оттеглянето на държавата от базисни, структурни за обществото функции.  И това е в резултат от кризата в държавността, от наличието на паралелна държава.  \n- Това всъщност е моделът на управление на ГЕРБ, нали? \n-  Точно така. Моделът е силно корупционен и е стъпил на базата на ползването на значителен финансов ресурс, който се вкарва обратно в избори, за да се възпроизведе и така кръгът се затваря. От дългото време на бездържавност, на неприсъствието на държавата в полза на хората, вече са увредени и основни социални системи, които са кръвта, които са лимфата на обществото. Такива форми на социална регулация са право, морал, образование, ценности, култура, мотивация за работа, желание за развитие и т.н. Виждате какво се случва. Чрез заобикаляне на Закона за държавния бюджет, чрез постановления на МС се правят целеви финансирания към общини и региони  и това унищожава всякаква идея, че Северозападът или по-западналите региони в България са приоритет на държавното управление. Връзките, кръгът от властимащи, приоритетите по политическа линия разпределят финансовият ресурс и интересите, а не реалното състояние на държавата. Огромни са проблемите на  Северозапада в пътната, водната, телекомуникационната, социалната инфраструктура, които са в драматично състояние. В новия програмен период на ЕС, който започна през 2014 г., с решение на кабинета на Бойко Борисов  населените места с между 2 и 10 хил. жители бяха изключени от действията на ОП \"Околна среда\". Там, където държавата насила не успя да окрупни ВиК-асоциациите и ВиК-дружествата, забрани и на програмата за \"Развитие на селските райони\" и на \"Околна среда\" да дава каквото и да е финансиране за водна инфраструктура. Аз твърдя, че това няма аналог в европейската практика, подобен подход. Да лишаваш цели територии и зони заради една приумица, едно управленско решение. И ето това вече започва да дава \"плодове\" - наводненията, безводието, липсата на питейна вода, лошото качество на питейната вода, проблеми с обратното събиране на водите, с канали, с пречистване са много основен проблем. Пътната инфраструктура аналогично се развива в подобна посока.  Лесно е да дадеш 200, 300, 500 млн. за една отсечка на магистрала,  но представете си какво би означавало подобна сума да бъде вкарана в по-нисък клас пътна мрежа - третокласна, четвъртокласна, междуселска!? Икономическото развитие се оказа невъзможно в Северозапада не само поради липсата на инфраструктура, а защото е деградирала образователната инфраструктура. Накратко казано - няма кой да работи. Всички средни училища, които произвеждат квалифицирани кадри, специфични за определена дейност, такива, които получават над средното възнаграждение, образователната инфраструктура на Северозапада, за съжаление, не може да ги произведе. Икономическото развитие е пряко повлияно от липсата на образовани кадри за отделните дейности, т.е. разпада на образователната структура.  \nДемографският проблем е драматичен. Той е избуял с цялата си палитра в Северозапада и се вижда много ясно. Нужен е синтетичен подход към решаването му, който не само да задържи  хората, но и да им даде самочувствието, че могат на това място да живеят, да се развиват. Днес никой в Монтана не свързва положителните си мисли и мечти с тази територия. \n- Във \"Визия за България\" БСП заложи като приоритет изостаналите региони. Кои са основните идеи, които според вас, могат да възродят Северозапада? \n- Предстои ново регионално деление на районите за планиране. Северозападът като понятие, като регион на практика, ще изчезне.  Проблемите му ще се влеят в нов регион. От това ще възникнат нови проблеми пред други области и общини. \"Визия за България\" е такъв отворен документ, който чрез диалог и дискусии с експертни общности, работни групи, с отделни хора, населени места преосмисляме предложения и идеи и ги вплитаме в него. Важно да се осмисли и новото регионално деление. Във Визията Северозападът конкретно не е обособен. Но тя трябва да даде модел за развитие, методология за развитие на тези региони. Това, което аз ще настоявам да бъде включено в проекта, са приоритетите, свързани със Северозапада. Всяка нация и национална икономика има поне пет такива приоритета, в които е тайната на доброто управление. В контекста на новото регионално деление регионът трябва да  намери своята специфика, а държавата, която до момента липсва, да помогне за развитието му.  \nНие работим върху това кои приоритети биха били с конкуретнти предимства на област Монтана и на Северозапада. И това са развитие на земеделието и биоземеделието  и обръщането не само към зърнените култури, но и към производството на зеленчуци и билки. Има потенциал за напояване.  В региона има чиста, благодатна, възпроизвеждаща се природа. Тя дава възможност за развитието на растения, които почти нямат аналог в Европа. Но не е достатъчно само да се организират събирането и изкупуването на билки, гъби, диворастящи плодове, но и да се създаде съвременна преработваща промишленост, която ще даде потенциал и заетост.  \nНа трето място е развитието на  логистични и икономически зони, свързани с местоположението на града. Наличието на пристанище Лом, на път Е-79, близостта на \"Дунав мост-2\" и това, че Монтанският ригион се намира на кръстопът на държави, които не са в ЕС, и на такива, които не са в него,  прави региона добро логистично място за икономически зона. Тук може да се развива спедиторска дейност чрез Дунав и пристанище Лом до сърцето на Европа. \nЧетвърти приоритет е възстановяване на експертното образование. Имаме филиал на Техническия университет и средно специални училища, които трябва да бъдат обвързани с икономиката на региона. Трябва да се обърне внимание и на  вътрешната сигурност и ред, които ще дадат спокойствие на хората. Решаването на тези проблеми трябва да бъдат включени във Визията. За това е необходимо тези компоненти да бъдат освободени от данъчна тежест за определен период от време, приоритетно в общините да остават средства, за да могат те да съфинансират проекти. Моделът на водна реформа е изключително сбъркан. Трябва да се върне т.нар. немски модел, в който комуналните дейности като газифициране, водоснабдяване, събиране на сметта са забранени за концесиониране. Те са приоритет  единствено и само на общинските дружества.  И отново ще повторя - най-важното е да се възстанови справедливостта в региона.  \n       \n \t\n", "date": "2018.10.18", "title": "Северозападът страда от липсата на справедливост  "}
{"url": "http://www.duma.bg/node/177320", "text": "Две дати в Българската военна история са разделени от два дни и 32 години. И двете дати са свързани с българския военен героизъм. \nНа 16 октомври 1912 г. български пилоти извършват първото в света авиобомбардиране. На 18 октомври 1944 г. българската парашутна дружина влиза в първия си бой на Страцин. Там от тях загиват 59 души. Всички воини са отличени с Георгиевски кръст за храброст, който лично им връчва ген. Владимир Стойчев. Между двете събития разликата е ясна - времето. Приликата е една - героизъм. \nКакво обединява тези две рискови професии - пилот и парашутист? Пилотът при авария би се спасил с парашутен скок. А парашутистът? Той пък от какво се спасява? Пилотите казват: няма по-глупав човек от парашутиста. Самолетът си лети - прав, здрав, нищо му няма, а оня отваря вратите и се гмурка навън. Парашутистът пък смята, че пилотът е най-страхливото нещо - аеропланът гори, пада, а онзи стиска щурвала и го е страх да скочи с парашута. \nНо шегите, вицовете и зевзеклъците са дотук. Защото в тези рискови професии няма място за някой, който не би избрал небето завинаги. Песничката на парашутиста \nГотов съм пак за скок от самолета, \nпод мене тръпне цялата земя. \nЗалагам си сега авторитета, \nче пак ще се завърна у дома. \nИ моля се в съдбовната минута \nдано ми се отвори парашута. Този първи куплет на песничката сякаш наистина изразява готовността на парашутиста да излети в небето, да общува с небесата и облаците в тях и пак отново да стане земен човек.  \nИ още: На мен прилича моят син изцяло \nи погледът му е по детски чист. \nДетето ми отдавна е разбрало, \nче не всеки татко е парашутист. \nИ моли се в съдбовната минута \nдано ми се отвори парашута. В следващите два куплета виждаме още две съкровени неща - вярната съпруга, която само хапе устни и мълчи, щом той скача в бездната небесна. И най-накрая обществото, което го очаква да се върне на земята и се моли в съдбовната минута да му се отвори парашута. Трите \"агрегатни\" състояния на българския военен парашутист са: \n- действащ, когато е в бойния строй; \n- загинал геройски или просто покойник; \n- ветеран - вече не е в строя, но още е жив. \nКакто забелязвате, няма думата \"бивш\". Парашутистът в никаква ситуация не може да стане бивш. Що за глупост? Той ще умре, но ще остане завинаги в небето. Лятна жега през август \nВоенни парашутисти изпълняват поредните си тренировъчни скокове. Въздушното течение оплита парашутите на Михнев и Захариев. Критична ситуация. Но вместо да се пребият и загинат, двамата се спасяват с един отворен парашут. Това е случка отпреди 50 години и повече не се повтаря. Изключваме планирани шоупрограми в по-късни години и със съвсем други техники. Тук въпросът е за другарство, себеотрицание и още някои воински добродетели, които днес няма къде да се формират. \nКаква красота Светъл слънчев ден. Летище. Брезентни пътеки с подредени върху тях парашути. На два метра встрани парашутистите се излежават в тревата, дишат чист въздух и слушат песента на щурците и чучулигите. Нищо в природата не помръдва. Картината е като измислена, докато не се разчупи от ударите на самолетно витло или лопатите на вертолет. И тогава се получава ароматът на парашутния скок. Особен мирис на прах, авиобензин, нажежен брезент, завъртени във въздуха треви и билки и още нещо, ама кой знае какво. Отделна картинка представлява гласът на земята, особено при нощен скок.  \nТова нещо днес малцина го познават. Военният парашутизъм май е ликвидиран. Защото, ако в бригадата \"Специални сили\" правят по 2-3 скока годишно, това е по-зле и от няколкото скока на пилотите в авиацията. \nОт славната ни авиация ще остане поне един музей и един площад. А от парашутизма може би само превързочният пакет на ефрейтор Никола Паскалев с неговия надпис: \"Ако спечеля, печели българският народ, ако изгубя, губя само аз и моята картечница Ганка.\" Още един славен българин, който завинаги остава в небето. \n    \n \t\n", "date": "2018.10.18", "title": "Завинаги в небето  "}
{"url": "http://www.duma.bg/node/177319", "text": "Изпълнителното бюро на БСП обсъди позицията ви относно вестник \"Дума\" и \"Визия за България\". Изненадани сме от твърденията в нея, които се разминават с фактите.  1. Вие пишете, че “в случая имаме особено красноречив пример на все по-безпардонно провежданата практика за пълно пренебрегване на ролята и правомощията на НС на БСП като ръководен орган на партията между заседанията на нейния Конгрес, ясно и недвусмислено записани в нашия Устав. Връх на тази практика стана представянето на документа проект \"Визия за България\" - възможно най-отговорна заявка за политическо доверие от страна на обществото - без каквото и да е било разглеждане и одобрение на Националния съвет”. Това не отговаря на истината. \nУважаеми другари, за пръв път \"Визия за България\" беше представена пред Националния съвет на 21 юли 2018, в зала 3 на НДК. Освен членовете на Националния съвет, участие взеха - парламентарната група на БСП за България, председатели на областни и общински съвети на БСП, Общопартийната контролна комисия и кметове, издигнати и подкрепени от БСП. Това е най-широкият партиен актив. По време на дискусията, в която участвахте, никой от подписалите се в подписката до Изпълнителното бюро на БСП не оспори начина на представяне на Визията. Нещо повече - вие бяхте активни участници в обсъждането й. Другарят Пирински направи изказване, в което отбелязва както положителните страни на документа, така и отправи много конструктивни предложения за ролята и мястото на Конституцията и социалната държава. Другарят Божинов, също подписал подписката, се включи в обсъждането. Той отправи критични бележки по работата на парламентарната група, но се солидаризира с много от казаното във Визията: “и веднага искам да се солидаризирам с това, което каза председателят - тука не трябва да разбирате погрешно моето позоваване - председателят в своето слово каза, че тази система не е отделна и паралелна на политическата система, а е проникнала във всички политически партии и елементи на настоящата политическа система. Това изрично го подчерта в своето слово, което аз адмирирам”. За нас е изненада, че същите хора, членове на НС, които на 21 юли присъствахте и взехте активно участие в дискусията, днес твърдите, че \"Визия за България\" не е разглеждана от НС и по този начин се пренебрегват ролята и правомощията му. Тъй като постоянно внушавате, че партията се управлява еднолично и не се зачита волята на колективните органи, бихме искали да ви информираме за следното: при председател Сергей Станишев, за същия период от 2,5 години, са проведени 22 заседания на НС на БСП; при председател Михаил Миков, за същия период от време - 22 заседания; при председател Корнелия Нинова - 24 заседания. Смятаме, че това опровергава твърдението ви за неглижиране ролята на органа.  2. Пишете, че Изпълнителното бюро е взело “решение за смяна на главния редактор на в. \"Дума\". Това не отговаря на истината. Таня Генева никога не е била главен редактор на вестника. Тя е назначена за зам.-главен редактор от Михаил Миков и до ден днешен заема този пост. Нито е уволнявана, нито е сменяна от него.  3. Твърдите, че Йордан Мичев е избран за главен редактор. Това също не отговаря на истината. Йордан Mичев е назначен за зам.-главен редактор и е временно изпълняващ длъжността главен редактор с 6-месечен изпитателен срок.  4. Твърдите, че е нарушен чл.59 (2) от Устава на БСП, който гласи, че главните редактори на печатните и електронните издания се определят от Националния съвет на БСП. Това също не е истина. Уставът не е нарушен. Йордан Мичев не е главен редактор на в. \"Дума\". Той е временно изпълняващ длъжността. Изпълнителното бюро на БСП реши след изтичане на изпитателния му срок, Съветът по духовна сфера, култура и медии на НС на БСП да внесе предложение за избор на главен редактор в Националния съвет и членовете му да решат кой да оглави вестника, както е записано в Устава.       5. Може би най-същественото от вашата подписка - тревожната квалификация за ограничаване свободата на словото. Уважаеми другари, от избора на новото ръководство на партията, вече 2,5 години нито един журналист не е уволнен, на нито един журналист не е оказван натиск какъв материал да публикува и какъв не. Всички са на работните си места и биха могли да потвърдят това. Много от вас са получавали свободна трибуна за критични материали за работата на ръководството на страниците на вестника. Новото ръководство положи всички усилия да спаси вестника от фалит. Никога не сте поставяли въпроса за издръжката на вестника, за условията на работа на журналистите, за заплащането на труда им. Оказа се, че и мнозина от вас като членове на Националния съвет дори не са се абонирали за вестника. Може би за вас не е съществено, но ИБ на БСП завари следната ситуация: дългове в размер на 399 236 лв. - изплатихме ги; неизплатени заплати на журналисти, които бяха пред напускане на вестника, в размер на - за вътрешни автори 31 000 лв.; за външни автори - 66 000 лева; за колумнисти - 16 000 лв.; задължения за осигуровки - 12 200 лв., по договори с информационни агенции - 36 000 лв.; за печат - 236 436 лв. Всички тези задължения са изплатени. Бяха увеличени и заплатите на журналистите във вестника. Разбира се, парите не са най-важното, когато имаш голямата цел \"Дума\" да заема уникално място и роля в политическия живот на страната. Но усилията ни да спасим вестника показват отношение и желание на всяка цена той да бъде трибуна на истината, обективността, свободата и силата на левите идеи. Уважаеми другари, \nМястото на този спор е заседанието на НС на БСП, където винаги сте изразявали свободно мненията си и решенията се взимат демократично с гласуване и с мнозинство. \n    \n \t\n", "date": "2018.10.18", "title": " До подкрепящите позицията"}
{"url": "http://www.duma.bg/node/177314", "text": "Общинският данък върху старите коли трябвало да се вдигне, а върху новите да намалее. Така решиха интелектуалните капацитети от финансовото министерство. Те обосновават идеята си с екологични хрумвания и евродирективи. Общо взето, всяко престъпление в България се обяснява с някаква евродиректива. В случая умствената мизерия на ГЕРБ предлага още един канал, с който бедните и не само бедните, дават пари на богатите.  \nТова е политически въпрос, подобно на спора \"за\" и \"против\" плоския данък. Никъде по света пък няма по-висок данък върху нещо, което струва по-малко пари. Данъкът върху имущество зависи от стойността, а не от любовта на управляващите към избирателите. Според някои тази любов е феномен на икономически фашизъм и социален расизъм на богатия елит към масата от народа. \nСлед десятъка върху работещите бедни, субсидирането на частните болници, училища и детски градини, присвояването на европейските пари и др. управляващите мутри удариха и масовите автомобили на масовия българин. Както почти всички нормативи у нас, това е поредният див лобизъм, в случая в полза на вносителите на нови коли, сикаджийските автокъщи и лизингодателите. Не случайно много от анализаторите и публицистите по цял свят говорят за този лобизъм като за приватизация на парламентите от корпорациите. \nНе само по повод търговските трансатлантически, тихоокеански и галактически споразумения, които, слава богу, бяха подсечени навреме от американския президент Доналд Тръмп. \nСмешният министър Владислав Горанов, който се оплакваше на Бащицата, че не можел да гледа семейство с три хиляди лева заплата, се прицели във всички автомобили на над 5 и над 15 години. Те са 2 милиона и половина, с които се движи и предимно РАБОТИ половината български народ. \nМного са причините, поради които бюджетните крадци от управляващата партия искат да запълнят направените от тях дупки: Огромното крадене по магистралите, плячкосването на европейски пари за всевъзможни извращения като клозетните плочки на Фандъкова пред храма \"Св. Седмочисленици\", 16-те милиарда външен дълг, ограбването на болниците, държавната контрабанда и фалита на крадливите общини. Пък и емоционалното мутренско видение на местния олигарх – по пътищата да не се пречкат никакви други коли освен екологични джипове-катафалки, ламборджинита, бугатита и ферарита. \nДа видим замърсяването с вредни емисии, предимно в София, откъдето идват всички подобни инициативи. Всенародна тайна е, че зимни замърсители са твърдото гориво, с което се отоплява голяма част от града. И че основният целогодишен източник на фини прахови частици е поголовното и корупционно строителство в града, с което се хвали ГЕРБ. В този смисъл не колите, а Фандъкова е главният замърсител на София. \nВсеки гаражен автомонтьор ще ви каже, че авторите на такива екологични теории са пълни смешници. Първо, до голяма степен изпускането на дим и масло зависят не толкова от възрастта на един автомобил, а от неговата съвестна поддръжка. Например от смяната на гарнитурата, шлайфане на главата на двигателя и  други ремонти, когато се налага. Нали искат всички коли да имат и катализатори. Напук на официалния медиен лобизъм, всеки ден може да се видят нови лимузини, които димят като печка „циганска любов”. „Когато богатите решават съдбата на бедните, това не се нарича демокрация, а олигархично управление” \n                       Известно е и нещо друго. Докъм 90-те години на миналия век цел на производителите беше здравата кола тип „автомобил за цял живот”. Така в една класация за трите най-сполучливи (като здрава ходова част и трайност) автомобили на всички времена, са определени Мерцедес 190, Фолксваген Голф 2 и Пежо 205. С канонадата на корпоративните медии и различни екологични грантояди против старите коли, тази класация изчезна набързо от сайтовете. \nС разцвета на капитализма по света и у нас, новите коли свалиха качество, както храните.  \nНякъде след 2005 г. основна задача на компаниите не е масовата кола за „цял живот”. А масовата кола, която след 100-150 хилядния километър се превръща в необратима кошница. С цел на петата година да вземеш на лизинг нова. Без ес-класите, разбира се.  \nИ това на фона на развалините, наречени магистрали и улици, по които се търкалят пластмасови брони, гърнета, ауспуси и джанти. Ускорител за бързата им смърт са отвратителните дизел и бензин у нас, които новите коли не могат да понесат.  \nИзводът: с този и други подобни ходове управляващите от ГЕРБ ще настроят против себе си всички, които не са свързани с тяхната партия и с нейния „златен  милион избиратели”. Твърде възможно е да се възпроизведе ситуацията „един народ срещу една партия”. \nНо за тази цел опозицията трябва да издигне сериозна алтернатива. Именно в политиката за общинските данъци. И да предложи облагане на луксозното потребление на златните лимузини, струващи колкото един панелен блок с три входа.   \n \t\n", "date": "2018.10.18", "title": "Данъкът на мизерията "}
{"url": "http://www.duma.bg/node/177315", "text": "\nДни след като цялото обществено внимание беше приковано върху некачественото строителство на ул. \"Граф Игнатиев\", наше разследване, след подаден сигнал, разгръща по-дълбоки и смущаващи нередности, явно нарушение на закона за обществените поръчки (ЗОП) и влагането на неподходящи материали със съмнителен ефект в проекта за над 22 млн. лв., изпълняван от фирма GP Group. Затова екипът ни се консултира с юристи и изпрати сигнали до редица български и европейски институции с настояване за незабавна проверка на предоставените доказателства. \nСагата с ремонта на ул. \"Граф Игнатиев\" започна през октомври 2013 г., когато Столичната община обяви конкурс за проект за изграждане, възстановяване и обновяване на публични пространства от централна градска част на София. Година и половина по-късно конкурсът беше спечелен от архитектурно-дизайнерска агенция АДА. Следвайки процедурата, Столичната община възложи изработването на подробен работен проект, a търгът за изпълнител бе обявен чак през март 2017 г., или близо 2 години след обявяването на победителя от конкурса за идеен проект. През май 2017 г. търгът бе прекратен със заповед на зам.-кмета по транспорт Евгени Крусев заради “промени в техническите характеристики на основни материали”. След направените промени, през месец август, обществената поръчка бе пусната отново, като участват 4 фирми, а за победител през март 2018 г. бе обявена фирма GP Group. (Джи Пи Груп). Ремонтът започна в началото на май и трябваше да приключи на 3 октомври. \nТръжната процедура \nПроцедурата за избор на изпълнител на ремонта на пръв поглед отговаря на законовите изисквания. Внимателен анализ на документите и влаганите материали обаче разкрива съвсем друга, далеч по-притеснителна картина. \nНа 15 септември 2017 г., 4-ма участника подават своите оферти. Това са: “ПСТ градска среда Зона 2” ДЗЗД, Обединение “Трейс РВП”, Обединение “ИСАФ С.А.- Колас Рай С.А. зона 2” и фирма Джи Пи Груп. Още на 18 септември се събира и комисията на Столичната община, която следва да оцени подадените оферти и да избере победител. Съставът на комисията е разнороден – експерти, общински съветници и служители. Не за всички фирми обаче процедурата върви гладко – в доклада за работата на комисията откриваме причината, поради която една от тях – фирма ПСТ, е отстранена. В техническото предложение на всички участници, освен изисквания за гранитни настилки, бетонови и други материали, има изключително конкретно изискване за технологията, която ще се използва за осигуряване на необходимите виброизолационни качества на трамвайното трасе. В проекта за реконструкция е заложена така наречената еластична виброизолационна подложка за система „плаващи плочи” – елементът, който осигурява най-добра виброизолационна защита, а неговото качество и свойства са от особено значение за гъсто застроени и то със стари сгради улици, каквато е ул. \"Граф Игнатиев\". Затова не е учудващо, че в техническите параметри на обществената поръчка от Столичната община залагат на високи критерии за този материал. Участникът ПСТ обаче предлага в своята техническа оферта материал, който не отговаря на минимално заложените критерии в търга и затова е отстранен. \nОтстраняването на ПСТ Обединение “ПСТ градска среда Зона 2” ДЗЗД участва в търга с материали на фирма Pandrol (Floating Slab Mats). За да бъде допуснато тяхното използване, те трябва да отговарят на критериите в техническата документация на търга, а именно: маса, статичен коефициент на еластичност и динамичен коефициент на еластичност. Масата е важен критерий, тъй като качествените системи за виброизолация трябва да бъдат достатъчно гъвкави, за да поемат вибрациите и шума от преминаващите по трасето трамваи. \nИменно масата е показателят, определил резултатите от процедурата. Максимално допустимите стойности на масата на подложката са 5кг/м2. Всъщност в първоначалните документи не става ясно дали това са минимални или максимални стойности, но благодарение на отговор към участниците в процедурата, подписан лично от зам.-кмета Евгени Крусев, това бързо се изяснява. В Разяснение 8 от документацията четем: \n”Конкретно за трасето по ул. \"Граф Игнатиев\", където сградите са много близко до трамвайните коловози, се търси висока степен на еластична деформация на системата и понижаване на собствената й честота на трептене, за да се отдалечи максимално тя от тази на сградите. Подобрение/предимство е намаляването на масата на подложката.” \nКакто става ясно, 5кг/м2 е максималната маса и всяко по-ниско предложение ще се счита за предимство, а по-високо е недопустимо. Когато ПСТ предлагат продукта на Pandrol с маса от 15,6кг/м2, или над 3 пъти по-високи стойности от максималните, логично те са отстранени. В Доклада на Комисията за избор на изпълнител четем и мотивите: “За еластичната виброизолационна подложка за система “плаващи плоч... стойността на един (маса) (б.а. критерий) е с по-лош показател спрямо базовия. Представена по този начин, офертата на участника не отговаря на изискванията, дефинирани от Възложителя в документацията за участие и не подлежи на оценка съгласно показателите за техническа оценка в тази методика.” В края на доклада Комисията обявява и своето решение: “На основание чл.107, т.2, буква „а” от ЗОП комисията предлага на Възложителя за отстраняване от участие в процедурата „ПСТ градска среда Зона 2” ДЗЗД, тъй като офертата на участника не отговаря на предварително обявените условия на поръчката.” С това участието за ПСТ приключва, но не и за материала, неотговарящ на минималните изисквания на търга. \n Становището, което променя играта На 8 юни 2018 г., или повече от месец след началото на реалните строителни дейности по ул. \"Граф Игнатиев\", в общината се получава становище от инж. Асен Тасев – председател на съвета на директорите на Столичен електротранспорт ЕАД.  Въпросният инженер само няколко месеца по-рано е част от комисията, която решава изхода от търга и подписва доклада за отстраняване на ПСТ заради предложената подложка, неотговаряща на критериите. В нея той е назначен със специална заповед на зам.-кмета Евгени Крусев, за да замества друг член. На едва две страници човекът, който само преди няколко месеца подписва доклада на комисията, с който се отстранява фирма ПСТ, защото е предложила материал, неотговарящ на изискванията в търга, решава да смени мнението си напълно. \nТой вече твърди, че материалът на Pandrol e повече от подходящ за трамвайното трасе, докато този, с който фирма Джи Пи Груп печели и който отговаря на всички технически изисквания на търга, не е. (б.а. фирма Джи Пи Груп печели търга с материал на австрийската фирма Getzner). \nПри толкова сериозна промяна на мнението се очаква аргументите да са обективни и обосновани, а становището да е написано професионално. В крайна сметка самият инж. Тасев заявява “поставена ми бе задача за професионален анализ...”, нищо че крайният резултат е повече от смехотворен и пълен с неподкрепени твърдения и спекулации. Нещо повече, становището не се базира на обективни анализи, на направени изследвания и връзки към съответни документи, а на личното мнение на автора и факта, че бил отишъл, пипнал, усетил. \nИнж. Тасев затвърждава своя “професионализъм”, правейки “анализ”, поръчан му от зам.-кмета Евгени Крусев, на материала на Getzner със следните аргументи “Същата подложка е вложена в обект Метродепо Земляне, благодарение на което имах възможност да получа преки впечатления. След като взех малко парче за проба, установих, че същата много лесно попива вода, освен това лесно се къса – нещо, което се вижда на самия обект. \nИзвод: подложката на фирма Getzner не е подходящата за тази цел.”. Впечатляващо е с каква лекота и бързина инженерът прави анализ и отсича дали един материал е подходящ или не. Очевидно не го интересуват технически спецификации и сертификати, не го интересува, че само преди няколко месеца той, заедно с останалите колеги в комисията, оценяват материала като качествен и даже надграждащ условията в търга, дори не го интересува факта, че материалът, който “тества” в метродепо Земляне, не е същият, който е трябвало да бъде вложен на ул. \"Граф Игнатиев\". (б.а. в метродепо Земляне е вложен материал на Getzner от модел SR55, докато офертата за ул. \"Граф Игнатиев\" е за модел SR1209). Важното е, че инж. Тасев е отишъл на място и е пипнал. \nСтановището на въпросния инженер е прекрасно доказателство за липсата му на професионализъм и за качеството на документите, които Столичната администрация счита за достатъчни, за да промени собствените си решения. Изхождайки само и единствено от лични наблюдения, без никакъв анализ и представяне на реални и конкретни доказателства, инженерът прави неверни изводи, които радушно се приемат на последвалия Общински експертен съвет по устройство на територията във ведомството на гл. арх. Здравко Здравков. Двете страници “анализ” са повече от неадекватни, но за целите на въпросния ОЕСУТ – напълно достатъчни. Затова е и логично да се запитаме дали целта е да се гарантира най-качествено изпълнение с най-качествен материал или да се угоди на определени фирмени и политически интереси? Допълнително съмнение буди и фактът, че ОЕСУТ е свикан по съвсем различна причина и промяната на виброизолационната система не присъства в предварително обявения дневен ред. Въпреки това участниците в съвета радушно приемат становището на инж. Тасев и гласуват за промяна на материала на Getzner с този на Pandrol. \nВ крайна сметка, ако приемем, че написаното от инж. Асен Тасев за това, че материалът на Getzner не е подходящ, е вярно, логично е да поставим няколко въпроса: \n1. Защо тръжната комисия допуска до участие фирми, които предлагат влагането на материала на Getzner (Джи Пи Груп и Трейс)? \n2. Защо тръжната комисия решава да отстрани фирма ПСТ, участваща с материала на Pandrol, оценен като неподходящ, а само няколко месеца по-късно се самоинициира и одобрява промяна, според която същият материал вече е повече от подходящ? \n3. Защо Столичната община не е променила техническите изисквания за виброизолацията преди провеждането на търга, така че използването и на материала на Pandrol, и на този на Getzner да е възможно, при положение, че първоначалният търг беше прекратен именно под предлог  отстраняване на несъответствия и технически промени, гарантиращи качествено изпълнение? Нарушен ли е законът за обществените поръчки? Заради неочакваната и необяснима замяна на материала след приключването на търга нашият екип се консултира с юристи с богата практика в материята на Закона за обществените поръчки. Според направения правен анализ съществуват обосновани съмнения за съществени нарушения на Закона за обществените поръчки (ЗОП), и по-конкретно чл. 116(5) т.1, който е директна имплементация на чл. 72(4)(а) от Директива 2014/24/ЕЦ на Европейския парламент и Съвета. \nЧл. 116(5) т.1 от ЗОП гласи: \n(5) Изменение на договор за обществена поръчка се смята за съществено по смисъла на ал.1, т.5, когато са изпълнени едно или повече от следните условия: \n1. Изменението въвежда условия, които, ако са били част от процедурата за възлагане на обществена поръчка, биха привлекли към участие допълнителни участници или кандидати, биха позволили допускането на други участници или кандидати, различни от първоначално избраните, или биха довели до приемане на оферта, различна от първоначално приетата; \nВсъщност, след като един участник в търга (ПСТ) е отстранен заради това, че е предложил технология, която по-късно е използвана от Джи Пи груп, това означава, че е изпълнена хипотезата на чл. 116 (5) т.1, тъй като изменението на технологията би довело до допускането на други участници, а именно ПСТ, до оценяването на техническите и ценови предложения. Затова и изменението на договора на Джи Пи груп е съществено изменение на поръчката. В такива случаи Възложителят, в случая Столичната община, следва да прекрати договора за обществена поръчка, както е според чл. 118(1) от ЗОП и чл. 73(1)(а) от Директивата – Налице е съществено изменение на поръчката, което налага провеждането на нова процедура за възлагане. Въпреки, че законът е достатъчно ясен в тази си част, досега Столичната община не е прекратила изпълнението на договора и не е възложила провеждането на нова процедура, с което се явява в продължаващо нарушение на закона. \n    \n \t\n", "date": "2018.10.18", "title": "Още скандали с “Графа”:  Опорочен търг и неподходящи материали"}
{"url": "http://www.duma.bg/node/177328", "text": "Самоделно взривно устройство, пълно с болтове и гайки, е било заложено в колежа в Керч, съобщи руската Националната служба за борба с тероризма. Инцидентът е категоризиран като терористичен акт, съобщи заместник-оглавяващият Росгвардията на Русия Меликов. \n\"Около 12 часа местно време в Керч, Република Крим, възникна експлозия в сградата на Политехническия колеж. 18 души загинаха, а още 50 пострадаха. 34 души са настанени в болница\", заяви представителят на НАС. \nКакто съобщиха очевидци, експлозията е избухнала в столовата на техникума. \n\"Територията, която е в непосредствена близост до колежа, е отцепена. Извършена е и евакуация на намиращите се в сградата, а пострадалите са отведени в лечебните заведения на града и им е предоставена необходимата медицинска и психологическа помощ\", допълни НАС. \nПовечето от убитите при експлозията са студенти, съобщи за ТАСС омбудсманът на Република Крим Людмила Любина. \n\"Ще окажем психологическа помощ на семействата, чийто деца са загинали“, съобщи тя. \nСлужители на НАС, силите на ФСБ, Министерството на вътрешните работи, Росгварардията и Министерството на извънредните ситуации пристигнаха на мястото на инцидента. Националната антитерористична служба (НАС) координира работата на службите, за да се предотвратят последващи експлозии. \nПрезидентът Путин инструктира транспортирането на пострадалите до водещата болница. \nОглавяващият Крим Сергей Аксьонов замина за Керч. Служители на Министерството на извънредните ситуации също отлетяха за републиката. \nРуското министерство на отбраната подготви четири самолета ИЛ-76 на ВКС за евакуация на ранените по време на експлозията. \nПовече от 200 войници и около 10 единици техника на Южния военен окръг са изпратени за подпомагане на спасителните служби на град Керч за почистване на развалините на мястото на взрива. \nПолитехническият колеж в Керч е открит през 1930 г. за подготовка на кадри за минно-металургичния комплекс \"Камиш-Бурунски\" и металургичен завод \"Войкова\". Обучението се провежда в 16 специалности, като колежът годишно приема около 300 първокурсници. \nМеждувременно руски медии съобщиха, че предполагаемият извършител на терористичното нападение в колежа в Керч е 18-годишен ученик в същата институция. Нападателят се е самоубил, обяви Сергей Аксьонов по телевизионния канал \"Русия 24\". Медиите оповестиха името на терориста - това е Владислав Росляков. \n\"Потенциалният убиец се е застрелял след извършване на нападението. Това е ученикът в 4-и курс от същата образователна институция. Тялото на убиеца е намерено в библиотеката на втория етаж\", каза Аксьонов. Мотивите на атентатора тепърва се изясняват. \nКерч се намира на брега на Керченския пролив, където наскоро бе отворен мост, свързващ Крим с останалата руска територия.   \n \t\n", "date": "2018.10.18", "title": "Терор в Крим погуби 19 души в училище"}
{"url": "http://www.duma.bg/node/177327", "text": "Над половината от населението на света, или 3,4 млрд. души живее с по-малко от 5,50 долара на ден. Това се посочва в доклада \"Бедността и общият просперитет - съвместно решение на проблемите с изкореняването на бедността\". Той бе изготвен от Световната банка (СБ) и бе публикуван в Международния ден за борба с бедността. \n\"Макар благодарение на икономическия напредък по света все по-малко хора да живеят в крайна бедност, почти половината от населението на света - 3,4 милиарда души - все още се бори да посрещнат основните си нужди. Съществуването с по-малко от 3,20 долара на ден очертава линията на бедността в страни с доходи под средната стойност, докато цифрата от 5,50 долара на ден отразява стандартите в страни с доходи над средното ниво\", отбелязват авторите. Те обясняват, че крайната бедност \"се определя като преживяване с по-малко от 1,90 долара на ден\". \nМакар делът на световното население, живеещо в условия на крайна нищета, да е паднало до 10% през 2015 г., темповете на снижаване са се забавили, подчертава СБ. \nИкономистите обясняват, че \"показателите за крайна бедност са намалели значително, съкращавайки се с 36% през 1990 г.\". Но извършеният анализ за характера на бедността показва мащаба на проблемите, свързани с нейното изкореняване\".   \n \t\n", "date": "2018.10.18", "title": "3,4 млрд. живеят с под $5,50 на ден"}
{"url": "http://www.duma.bg/node/177306", "text": "Съюзът на българските писатели представя Рада Добриянова и приятели - 50 години в каприза на перото, юбилейно поетическо вариете, на 18 октомври от 18.30 ч. в Софийската градска художествена галерия. Анжела Димчева ще представи творчески портрет на Рада Добриянова. Владимир Виденов ще говори за премиерната стихосбирка \"Капки от дни\". В програмата участват Силва Аврамова, Божидар Томов, Стефан Попов, проф. Симо Разаров, доц. Роси Бечева, дует \"Мания\", Евелина Тодорова, Юли Анков.   \n \t\n", "date": "2018.10.18", "title": "Литературна среща в СГХГ"}
{"url": "http://www.duma.bg/node/177299", "text": "Фотографската изложба на Асен Великов \"Бесарабия - извор на красота и родолюбие\" ще бъде открита на 23 октомври от 18,30 ч. във фоайето на Института за етнология и фолклористика с Етнографски музей при БАН (ул. \"Московска\" 6А). Експозицията е под патронажа на Държавната агенция за българите в чужбина. \n\"Силата на традицията, гордостта от това, което са направили дедите ни, а и желанието да си останем такива, каквито сме, ни е запазило като българи с ясно национално самосъзнание. Изложбата е доказателство на този стремеж. Когато има повод, ние с гордост се обличаме по модата на нашите баби и дядовци. Защото сме изпълнени с достойнство, че сме потомци на хора, които далеч от родните Балкани са изградили бащино огнище въз български основи\", сподели координаторката на изложбата Наталия Петрова от Дружеството за връзки с бесарабските и таврийските българи \"Родолюбец\". \nБългарският фотограф Асен Великов има почти 40 експозиции в страната и чужбина. В избраните снимки той ще покаже младежи от Бесарабия, облечени в традиционни облекла, изразяващи българската душевност. Всяка от тях е придружена с откъс от стихотворение на поет от региона. \nСъбитието се организира по повод Деня на бесарабските българи, който се отбелязва на 29 октомври.   \n \t\n", "date": "2018.10.18", "title": " Фотоизложба представя красотата на Бесарабия"}
{"url": "http://www.duma.bg/node/177308", "text": "Елегантен, изтънчен и едновременно \"pop\", но най-вече качествен. Така определят организаторите 13-ия празник на киното в Рим (18-28 октомври), който от 2014 г. няма състезателен характер. Тази година той ще премине под знака на криминалния жанр. Това е подчертано и чрез плаката с митичния инспектор Клузо на британския актьор Питър Селърс. Заставките преди филмите ще са с криминален елемент. Режисьорът Джузепе Торнаторе в среща с публиката ще \"издаде\" предпочитаните си криминалета. Към този жанр принадлежи и американският филм, с който се открива празникът - изненадващия \"Bad times at the el Royale\" на Дрю Годард с участието на Джеф Бриджис и Дакота Джонсън. \nДиректорът на празника Антонио Монда, в четвъртия си мандат, е подбрал изненадваща програма, в която признава, че \"преобладава иронията\". Официалната селекция предлага 38 заглавия от различни направления - независимо кино, експериментално, документално, анимация, визуално изкуство, както на известни автори, така и на изгряващи режисьори. Предвидени са 2 ретроспективи - на позабравения френски режисьор Морис Пиала и на британския актьор Питър Селърс, 6 специални събития, 14 \"близки срещи\" с публиката, 13 филма-посвещения и реставрирани копия, 28 други събития по време на празника с общо 30 участващи държави. \nСред най-очакваните заглавия са \"Етер\" на Кшищоф Зануси (Полша), \"Фаренхайт 11/9\" на Майкъл Мур (САЩ) - за фаталния 9 ноември 2016 г., когато Доналд Тръмп е избран за 45-ия президент на САЩ,  \"Мистерията на къщата с часовника\" на Ели Рот (САЩ) с Кейт Бланшет, \"Ян Палах\"на Роберт Седлачек (Чешка република), \"Курск\" на Томас Винтерберг (Белгия), вдъхновен от историята на руската подводница К-141, потънала в Баренцово море, \"Старецът и пистолетът\" (САЩ) на Дейвид Лоуъри, с който Робърт Редфорд се сбогува с киното. Филмът е вдъхновен от истинската история на Форест Тъкър, прекарал живота си между грабежи на банки, престои и бягства от затвора. Празника на киното ще закрие италианският \"Вълшебни нощи\" на Паоло Вирдзи. \nНай-почетните награди са тези за цялостна кариера, които са присъдени на \"кралицата на световното кино\" (според Монда) френската актриса Изабел Юпер и на американския режисьор Мартин Скорсезе. Той ще участва в \"близки срещи\" с публиката и там отличието ще му връчи Паоло Тавиани. Режисьорът ще прекоси 50-годишната си кариера и ще покаже откъси от девет италиански класически филма, които най-много са му повлияли. \nОсвен това Скорсезе, както миналата година това направи Бернардо Бертолучи, е избрал две реставрирани заглавия, които да представи като външен куратор. Към тях ще прибави и трето, непознато за Италия. Този път присъствието в Рим на режисьора не е свързано с реклама на собствено произведение, а с желанието да сподели любовта си към италианското кино. \nМуза на Клод Шаброл, откакто се появява за пръв път на екрана през 1971 г., Изабел Юпер ще получи наградата за кариера от актьора Тони Сервило. Тя също ще има \"близки срещи\" с публиката и ще коментира серия от избрани клипове на филми, основополагащи за артистичния й живот. \nПрограмата \"Близки срещи\" ще бъде обогатена, между многото си гости и с присъствието на актрисата Кейт Бланшет - два пъти носителка на \"Оскар\" (\"Авиаторът\" на Мартин Скорсезе и \"Син жасмин\" на Уди Алън); режисьора Майкъл Мур, носител на \"Оскар\" (\"Боулинг за Колумбайн\") и политически активист; иранската фотографка, видеоартистка и режисьорка Ширин Нешат, наградена на Биеналето на Венеция (1999) и носителка на \"Сребърен лъв\" на Мострата на киното (2009) за \"Жени без мъже\". \nПразникът ще почете паметта на отдавна или скоро починали творци: актьора Виторио Гасман чрез документалния \"Аз съм Гасман!\" Виторио цар на комедията\" на Фабрицио Корало; режисьорите Ермано Олми с \"Времето се спря\" и Виторио Тавиани с реставрираната версия на \"Свети Михаил имаше петел\", Милош Форман, Нелсън Перейра Душ Сантуш, Клод Ланцман. \nБезспорно едно от най-очакваните и \"горещи\" събития ще бъде \"близката среща\" с директора и главен селекционер на Канския фестивал Тиери Фремо. Той ще сподели своята идея за един фестивал и как вижда утрешния ден на подобен тип форуми, за Нетфликс и за бъдещето на киното, за производството и разпространението на филмите. \nПоследната дума, както винаги, ще бъде на публиката на Празника на киното в Рим. \n   \n    \n \t\n", "date": "2018.10.18", "title": "Празник на киното в Рим  "}
{"url": "http://www.duma.bg/node/177307", "text": "Детският хор на БНР за пореден път ще демонстрира музикално и певческо майсторство в концерт, посветен на културните връзки между България и Япония. Събитието, част от програмата на 29-ите Дни на японската култура в България, ще се състои днес, 18 октомври, от 19 ч. в Аулата на СУ \"Св. Климент Охридски\". Входът е с покани. \nДетският радиохор ще изпълни подбрани български, японски и световноизвестни хорови песни. Представлението ще премине под палката на главния диригент на хора маестра Венеция Караманова. Концертът ще затвърди добрите взаимоотношения между двете страни и ще насърчи бъдещия културен обмен между Япония и България. \nДетският хор на БНР и Япония започват да градят дългогодишните си връзки още през 1967 г., когато по покана на тогавашния президент на Токайския университет - проф. Шигейоши Мацумае, хорът заедно с основателя си акад. Христо Недялков за първи път гостува в Япония. Оттогава досега хорът е изнесъл около 500 концерта в над 150 японски града. През 2015 г. той е удостоен с почетната награда на посланика на Япония в България Такаши Коидзуми за изключителен принос в развитието на културните връзки, взаимното разбирателство и приятелството между Япония и България. \nКонцертът се организира от Асоциацията на завършилите Токайския университет в България и катедра \"Музика\" към ФНПП на СУ \"Св. Климент Охридски\" с подкрепата на посолството на Япония в България. \n    \n \t\n", "date": "2018.10.18", "title": " Детският хор на БНР с концерт по случай Дните на японската култура "}
{"url": "http://www.duma.bg/node/177301", "text": "Според най-лошите сценарии за изменението на климата бирата може да изчезне. Тревожното предупреждение е в резултат на проучвания кои растителни култури ще бъдат засегнати от климатичните промени. \n\"Бирата играе важна социална роля. И не става въпрос само за развлечение. Заради климатичните промени обаче производството на ечемик значително ще намалее. А по-малко ечемик означава ограничено производство на бира\", поясни проф. Дабо Гуан от университета на Източна Азия. Прогнозите са, че заради честото редуване на периоди на наводнения и суши реколтата от ечемик ще спадне между 3 и 17 на сто. \nСпоред изчисленията на учените най-много ще пострада Китай. В списъка на страните, в които ще намалее производството на бира, Съединените щати се нареждат на второ място, следвани от Германия и Русия. \n\"При най-драматичното покачване на температурите потреблението на бира в Китай ще падне между 9 и 10%, освен това цената значително ще се покачи\", твърди Си Вей, преподавател в университета на Пекин. \nМного държави пазят резерви от основни зърнени култури, за да се предпазят от ценовите скокове на пазарите. Но ечемикът не е в този списък. Затова и прогнозите са, че бирата ще поскъпне в дългосрочен план. А цената й ще се вдигне най-много в Ирландия, Италия, Канада и Полша.   \n \t\n", "date": "2018.10.18", "title": "Има опасност хората да останат без бира"}
{"url": "http://www.duma.bg/node/177302", "text": "Свръхуловът има негативен ефект не само върху рибите, но и върху хората, и WWF официално обяви рибарите за нов изчезващ вид. Съсловието се смята за застрашено, тъй като риболовът е основен източник на неговите доходи. Днес от океаните се вади повече риба, отколкото те могат устойчиво да осигурят. В момента 33% от рибните запаси в света са подложени на свръхулов, 60 на сто са експлоатирани до краен предел, а повече от 3 млрд. души разчитат на рибата като основен източник на протеини. \nНова европейска мултимедийна осведомителна кампания на WWF, наречена \"Риба и за в бъдеще\", започва днес, 18 октомври, от 19 ч. в Paradise Center. Организираното от популярната природозащитна организация събитие ще започне с концерт на групата \"Руди, Дули, Муден и Кукушев\" на Водната сцена в мола, а входът ще е безплатен. Датата не е избрана случайно, тъй като по този начин ще бъдат отбелязани и Световният ден на прехраната - 16 октомври, и Световният ден за изкореняване на бедността - 17 октомври. \nОсновната цел на новата европейска осведомителна кампания на природозащитната организация е да предупреди обществото за сериозния негативен ефект на свръхулова в океаните, който излага на риск глобалната продоволствена сигурност, както и поминъка на 800 млн. мъже и жени, чиито храна и доходи зависят от рибата, сподели ръководителят на WWF България Веселина Кавръкова. \nОрганизаторите на \"Риба и за в бъдеще\" са подготвили за гостите на обществено значимото събитие рибарско корабче в реален размер с тематични игри на борда. Експерти от природозащитната организация ще разкажат на присъстващите повече за връзката между хората, океана и рибата, а свръхмодерен интерактивен фризер ще дава на посетителите полезни съвети за избор на морска храна без вреда за живота в океана. \n\"Във времена на климатични промени, увеличаващо се световно население, както и при нарастване на търсенето на риба и морски дарове, преминаването към устойчиво производство и консумация е задължително. Само по този начин рибата ще остане ценен източник на храна и доходи и в бъдеще\", посочи още Веселина Кавръкова. \n    \n \t\n", "date": "2018.10.18", "title": "Обявиха рибарите за изчезващ вид  "}
{"url": "http://www.duma.bg/node/177339", "text": "Здравният министър Кирил Ананиев обеща бързи законодателни промени и мащабна кампания в подкрепа на донорството, както и търсене на виновни за прекратените белодробни трансплантации в европейски клиники, което доведе до смъртта на 29-годишния Адриан Петков. Той се впусна в обещания, след като бе привикан от премиера Бойко Борисов на среща с близките на Адриан. \nПрипомняме, че младият мъж почина в събота, без да дочака животоспасяваща белодробна трансплантация. Такива операции не се извършват у нас, а от м.г. страната ни остана без договор с единствената европейска клиника, която приемаше нуждаещите се българи. \nАнаниев обясни, че се е свързал с министри на здравеопазването от няколко европейски държави, които обещават методическа помощ за обучаването на наши екипи и съдействие за създаването на условия за белодробни трансплантации у нас. \"Без донори България няма как да успее. За да станем пълноправен член на \"Евротрансплант\" годишно трябва да имаме 70 донора, а в момента са под 10\", посочи министърът и допълни, че след като отговорим на това условие, българските пациенти могат да бъдат лекувани в европейски трансплантационни центрове. Едновременно с това страната ни ще работи по изграждането на собствен капацитет, като реалистичният срок да се случи е две-три години. Необходима е и мащабна информационна кампания за донорството, каза Ананиев. \nМинистърът заяви, че е възложил спешна проверка на действията на МЗ, Комисията за лечение в чужбина и Изпълнителната агенция по трансплантация по случая на Адриан. \n    \n \t\n", "date": "2018.10.18", "title": "Ананиев обеща спешни мерки за донорството и виновни за смъртта на Адриан"}
{"url": "http://www.duma.bg/node/177341", "text": "Български вандали издраскаха с надпис \"Локо София\" мемориала на жертвите от ядрената бомба в Хирошима. Те са се \"отбелязали\" върху пейката до купола на мястото, където е паднала атомната бомба и върху оградата около Музея на мира. Надписите са открити на 15 октомври сутринта от охранител. \nВчера стана ясно, че нарушители са осветители от Софийската опера, които са част от турнето на трупата ни в Япония. Информацията потвърди директорът на операта Пламен Карталов, който съобщи, че вече е уволнил двамата осветители. Софийската опера и балет излезе с официална позиция, в която изразява искреното си възмущение и потрес от извършеното посегателство срещу Мемориалния парк на мира в Хирошима\". \"Осъждаме този вандалски акт, който засяга по недопустим и непристоен начин паметта на жертвите на атомната бомбардировка от 6.08.1945 г. Това е ужасно поругаване по хулигански подбуди на символа на една световна трагедия. Поднасяме извиненията си на японския народ, който стана жертва на необмислените постъпки на български граждани, решили да изразят футболните си пристрастия по крайно обиден и неуместен начин. Те трябва да понесат с цялата тежест на закона последствията от действията си. Софийска опера категорично се разграничава от извършителите, като същите нямат място в трупата ни и затова прекратяваме напълно отношенията си с тях\", гласи позицията. В нея се посочва, че трупата е съдействала на японските власти в разследването по случая. \n\"С възмущение посрещнахме новината за хулиганската проява срещу Паметника на мира в Хирошима. Намираме за възмутително и крайно неуместно изразяването на футболни пристрастия върху този световен паметник на културата на ЮНЕСКО в памет на жертвите на ядрените бомбардировки. Категорично осъждаме посегателството и поднасяме извинения на приятелска Япония\", заявиха и от МВнР.   \n \t\n", "date": "2018.10.18", "title": "Български вандали надраскаха мемориала в Хирошима"}
{"url": "http://www.duma.bg/node/177342", "text": "Варна отново бе домакин на втората Международна конференция, посветена на проблемите при преподаване на чужд език и култура в парадигмата на хуманитарното образование. Съорганизатори на събитието бяха Руският държавен хуманитарен университет, Руската академия по народно стопанство и административни институции, Институтът за стимулиране на икономиката, Областното администрация на Варна, Община Девня, Дружеството за дружба с Русия във Варна, БАС, Клубът Приятели на Крим - Варна и Международната Асоциация приятели на Крим. \nПроф. Алмазия Катаева, проф. Ирина Антонова, доц. Ирина Воронцова, които бяха членове на руската делегация, се спряха на специфични проблеми на преподаването, овладяването и употребата на чуждите езици, както и на актуалните задачи в образованието в Русия и на Балканите в светлината на идеите за общуване между народите. От българска страна участие взеха проф. Велико Иванов, проф. Минчо Минчев, н.с. Николай Иванов, Тодор Недев, както и  преподаватели по чужди езици от областта, представители на областна администрация във Варна и община Девня. Състояха се срещи с учители и ученици от гимназии с преподаване на чужди езици. Представен бе майсторски клас, посветен на стратегическата роля на езика в перспективата на комуникацията на Европа, Русия, Азия и Балканските страни. \nДнес светът няма граници и е нужно да общуваме свободно. Пътят към това общуване е владеенето на чужди езици, което дава нови възможности в трансфера на иновации и е ключ към социохуманитарното знание, мост между страните, между техните култури и история. Представените научни доклади, изказвания и дискусии ще бъдат включени в сборник, посветен на темите на конференцията.   \n    \n \t\n", "date": "2018.10.18", "title": " Втора международна конференция във Варна за обучението по чужд език"}
{"url": "http://www.duma.bg/node/177344", "text": "Депутатите от ПГ \"БСП за България\" продължават представянето на проекта \"Визия за България\" днес в областите Пловдив и София. \nВ община Родопи със земеделски производители ще се срещнат Даниел Йорданов и Йордан Младенов. Колегите им Красимир Янков и Лало Кирилов ще присъстват на дискусия в Младежкия дом в гр. Лъки, а в читалището в гр. Стамболийски ще бъде срещата с Георги Търновалийски и Йордан Младенов. \nВ залата на Общинския съвет в гр. Съединение Визията ще представят народните представители Николай Иванов, Иван Ибришимов и Веска Ненчева.  \nНа среща с жителите на град Хисар ще бъдат депутатите Надя Клисурска и Николай Тишев. \nВ 18 ч. днес в Голямата къща в гр. Пловдив ще се проведе срещата със зам.-председателя на ПГ на левицата Драгомир Стойнев и народните представители Валентина Найденова, Иван Иванов и Теодора Халачева. \nЗам.-председателят на ПГ на БСП Крум Зарков и проф. Иво Христов ще бъдат в клуба на БСП в район Източен в Пловдив. Среща ще има и в клуба на социалистите в район Западен. На нея ще присъстват Георги Йорданов, Иван Ченчев и Нона Йотова. \nВ читалището в гр. Перущица с обществеността ще се срещнат народните представители Манол Генов и Даниел Йорданов. \nВ Садово Визията ще представят Стефан Бурджев, Георги Стоилов и Жельо Бойчев. \nЕлена Йончева и Ирена Анастасова ще се срещнат с хората от град Брезово. \nВ Куклен, в залата на читалището, \"Визия за България\" ще бъде представена от Кристина Сидорова и Станислав Владимиров. \nВ столичния Районен съвет на БСП в \"Красна поляна\" ще има среща със зам.-председателя на ПГ на БСП Георги Свиленски и депутатите Георги Гьоков и Димитър Данчев. \nСрещата за кв. \"Люлин\" ще е в салона на 56-то СОУ, а на нея ще присъстват зам.-председателите на ПГ \"БСП за България\" Антон Кутев и Христо Проданов и народния представител Донка Симеонова. \nВ Районния съвет на БСП, в кв. \"Искър\", с обществеността ще се срещнат депутатите Румен Георгиев, Виолета Желева и Любомир Бонев. \nДискусия ще има и в Правец, в голямата зала на Младежкия дом. Там \"Визия за България\" ще представят депутатите инж. Петър Кънев и проф. Светла Бъчварова. \n    \n \t\n", "date": "2018.10.18", "title": "Срещите за \"Визия за България\" продължават в Пловдивско и София"}
{"url": "http://www.duma.bg/node/177343", "text": "Шестима работници са пострадали при инцидент в завод \"Арсенал\" край Казанлък. Един от тях е в тежко състояние, но без опасност за живота. Аварията е станала вчера сутринта, няколко минути след 9 ч. в цех 120 на завод 3 в оръжейния комплекс, съобщиха от прокуратурата. \nВсички пострадали мъже са откарани в Спешния център на Казанлък. Четирима са настанени за лечение в болници в Казанлък и Стара Загора. Двама души са прегледани и освободени за домашно лечение. \"Петима от ранените са с обгаряния, само единият от пострадалите е с гръдна рана. Разговаряли сме с директора на казанлъшката болница - няма опасност за живота им\", каза шефът на полицията в Стара Загора старши комисар Георги Хаджиев. \nПострадалите работници са на възраст от 23 до 60 години. От ръководството на оръжейния завод съобщиха имената на пострадалите: Димитър Д., Михаил Б., Десислав И., Георги Г., Румен П. и Митко С. Най-тежко е пострадал 23-годишният Димитър Д. \nАварията се дължи на запалване на барутна маса, то предизвикало локален взрив, но не се е разпространило извън помещението или в други цехове, посочват от прокуратурата. \nРазследването на аварията е поела Районната прокуратура в Казанлък. \"Предстои оглед на местопроизшествието. Съобразно събраните до момента данни ще започне разследване по член 134 от Наказателния кодекс за трудова злополука с причинени средни телесни повреди на повече от едно лице поради незнание или немарливо изпълнение на занятие или на друга правно-регламентирана дейност, представляваща източник на повишена опасност\", каза окръжният прокурор на Стара Загора Дичо Атанасов, след като посети вчера местопроизшествието с районния прокурор на Казанлък Таня Димитрова. \nДУМА припомня, че това е вторият подобен инцидент в казанлъшкия оръжеен само за тази година. През март 27-годишен работник загина, а друг, с 10-годишен стаж, беше ранен. Причината за взрива тогава бе запалване на смесител в помещение на цех 130 на завод 3. Общо в последните няколко години при подобни инциденти в оръжейни предприятия у нас - в Казанлък, Горни Лом, Петолъчката, Костенец, Мъглиж и Иганово, загинаха 19 души, а 18 бяха ранени. \n    \n \t\n", "date": "2018.10.18", "title": " Шестима пострадаха авария в завод \"Арсенал\""}
{"url": "http://www.duma.bg/node/177353", "text": "70 на сто от   през последните седмици, а 74% очакват повишаването на цените да продължи в близките 2-3 месеца, показва проучване на \"Галъп\". Това е съвсем разбираемо след поскъпването на газа, което се отрази върху цената на парното и топлата вода. Хлябът също поскъпна, както и храни от първа необходимост, цената на някои зеленчуци също е рекордна, поскъпнаха и дървата за огрев. Най-силно ценовият шок са усетили пенсионерите. Същевременно бе съобщено, че половината българи се обличат с дрехи втора употреба. Само преди дни НСИ отчете рекордна инфлация в страната, а от данните на \"Евростат\" стана известно, че сме сред първенците по поскъпване в ЕС. \n    \n \t\n", "date": "2018.10.18", "title": "ГЕРБ ни качиха в шейната на кризата  "}
{"url": "http://www.duma.bg/node/177348", "text": "Призив към столичния кмет Йорданка Фандъкова да поеме отговорност за скандалите и нередностите около ремонтите в София отправиха вчера общинските съветници от БСП. Те настояват за оставката на градоначалника, а конкретен повод за позицията им е поредния скандал окоро обществената поръчка за ремонт на релсовия път на ул. \"Граф Игнатиев\". От организацията \"Спаси София\" училиха зам.-кмета по транспорта Евгени Крусев, че е нарушил правилата на обществената поръчка, спечелена от \"Джи Пи Груп\". \n\"Очевидно Столичната община не разполага с необходимия административен капацитет, за да се справи с управлението на града. А вече стана ясно, че и безобразно нарушава Закона при провеждането на обществените поръчки, както и при реализирането на самия инвестиционен процес. В последните години сме свидетели на многобройните опити на управляващите в Столичната община да прехвърлят отговорността за проблемите, свързани с ремонтите на ключови обекти в града на инвеститора, на надзора. Беше ни показвано как кметът Йорданка Фандъкова инспектира, след това смело заплашва със санкции и с прекратяване на договори\", заявяват социалистите. \nОт БСП питат на какво основание е променена виброизолационната подложка на ул. \"Граф Игнатиев\" и заради която един от кандидатите за изпълнение на обекта е бил отстранен.  Вярно ли е, че този материал е бил закупен предварително, за да може да бъде вложен и от кого, е другият им въпрос.      \n \t\n", "date": "2018.10.18", "title": "Социалисти искат оставката на Фандъкова"}
{"url": "http://www.duma.bg/node/177349", "text": "Близо 10% от децата у нас са опитвали поне веднъж наркотици. Това съобщи вчера Стефан Бакалов от сектора за борба с трафика на дрога към Агенция \"Митници\". Най-масовият наркотик, който се засича сред малолетните, е марихуаната заради ниската й цена. \nВсе по-често дилърите на наркотици зарибяват децата и тинейджърите чрез социалните мрежи или различни приложения за комуникация, които лесно се инсталират на мобилни телефони. Така чрез фалшива самоличност продавачите на дрога успяват да се доберат до профили на ученици и да им я предлагат. Според експерта най-добрият начин да се противодейства на това е детето да бъде ангажирано с извънкласни дейности или спорт. \n\"Дилърите вече не са извън училището, те са вътре, те са в класовете. Ако преди години този бизнес беше организиран от групировки, то сега вече не е така. Сега двама-трима тинейджъри, които са малко по-креативни, успяват да си вземат наркотици по интернет и след това ги разпространяват между съученици. Това е изключително сериозен проблем, може би около 10% от децата са употребявали наркотици. Процентът на системно употребяващите е може би по-малък, тъй като в повечето развити държави тинейджърите, които употребяват наркотици, са 30-40 процента\".   \n \t\n", "date": "2018.10.18", "title": "10% от българските деца са пробвали наркотици"}
{"url": "http://www.duma.bg/node/177345", "text": "Лидерът на БСП Корнелия Нинова се срещна с Н.Пр. г-н Анатолий Макаров, извънреден и пълномощен посланик на Руската федерация. По време на разговора бяха обсъдени двустранните отношения между България и Русия, както и възможностите за задълбочаване на икономическото сътрудничество между двете държави. В рамките на разговора бе дискутирана и възможността България да бъде мост в отношенията между Русия и Европейския съюз. \nКорнелия Нинова представи на посланик Макаров проекта \"Визия за България\", като ключов документ в алтернативната управленска програма на БСП. Тя уточни, че документът поставя акцент върху формирането и въвеждането на ефективни политики, които са в интерес на българските граждани. Председателят на БСП изтъкна, че проектът внася нова перспектива в образованието, науката, здравеопазването и икономиката, като поставя и приоритети в областта на вътрешната сигурност, обществения ред и външната политика.    \n \t\n", "date": "2018.10.18", "title": "Корнелия Нинова се срещна с руския посланик на „Позитано” 20"}
{"url": "http://www.duma.bg/node/177352", "text": "Президентът Румен Радев наложи вето върху част от промените в Закона за държавната собственост. Държавният глава е разтревожен от възможността обекти с национално значение да бъдат приватизирани и да преминат в частни ръце.   \nС приетия закон се създава възможност за скрита приватизация на дружества от забранителния списък по Закона за приватизация и следприватизационен контрол, се казва в позицията на Румен Радев. \nПрезидентът налага вето с разбирането, че е недопустимо правната уредба да се превръща от средство за защита в законодателни решения, които увреждат обществения интерес. Държавният глава цитира проблемните за него текстове, с които се премахва забраната за приватизация на имоти и вещи, включени в Списъка на дружествата с повече от 50% държавно участие. Тези дружества са част от забранителния списък за приватизация. Новите разпоредби в закона противоречат на целта на забранителния списък - да не се приватизират без решение на Народното събрание дружества със структуроопределящо за икономиката ни значение, пише още в мотивите за ветото.  \nСпоред Румен Радев с промените се създава законова възможност за скрита безплатна приватизация на дружества от забранителния списък чрез апортиране на техни имоти и вещи.  \nДепутатите от БСП ще подкрепят ветото, защото с промените в закона управляващите правят опит за пладнешки грабеж. Това коментира в парламента народният представител от \"БСП за България\" Румен Гечев.  \nЗапознахме се с мотивите, те са написани блестящо юридически. Ние ще подкрепим мотивите на президента за ново разглеждане на измененията на Закона за държавната собственост, добави социалистът. Управляващите се опитват да създадат възможности за скрита приватизация на дружества от забранителния списък, убедени са от БСП. Процесът на приватизация в България е почти приключен. В забранителния списък са останали малко фирми и е изключителна наглост управляващите да се опитват с промени в закона да разрешат така наречените апортни вноски, след което да бъдат приватизирани или на безценица, или почти безплатно дружествата от забранителния списък, подчерта проф. Гечев. \nТова е осмият път, в който президентът използва правото си на вето. Депутатите подкрепиха само връщането на Закона за приватизация и следприватизационен контрол и промениха т.нар. \"поправка Домусчиев\". Радев наложи вето и върху отделни промени в АПК. Мнозинството отново прие промените и тогава държавният глава сезира Конституционния съд по проблема.    \n \t\n", "date": "2018.10.18", "title": "Радев наложи вето върху Закона за държавната собственост  "}
{"url": "http://www.duma.bg/node/177350", "text": "Кабинетът одобри проекта на Закона за хората с увреждания, ще бъдат отпуснати и 486 млн. лв. в бюджета за следващата година, които са необходими за прилагането му. Това съобщи вчера след заседанието на МС социалният министър Бисер Петков. \nПрипомняме, че от април насам периодично имаше поредица от протести на хора с увреждания в цялата страна срещу текстове в закона и той бе оттеглен за преработване. От кабинета смятат, че с приемането му са изпълнили обещанията си към хората с увреждания. Той ще бъде внесен до края на седмицата в парламента, уточни Петков. Това означава, че остава предложението за квоти на хора с увреждания в големите компании, срещу което се обявиха работодатели и синдикати. \nВ проекта се дефинират по нов начин областите и средствата за необходимата подкрепа за социално приобщаване на хората с увреждания, гласят мотивите на вносителите. Въвежда се нова индивидуална оценка, която е комплексна и ще отразява потребностите на човека с увреждане, изследвайки здравословното му състояние, функционални затруднения, бариери при изпълнение на ежедневните му дейности и вида на необходимата подкрепа. \nОт 1 януари догодина на хората с увреждания над 18 години ще се предоставя месечна помощ за компенсиране на разходите, породени от увреждането. Сумата ще зависи от степента на увреждане и ще се определя от линията на бедност. През 2019 г. хората с над 90% степен на увреждане с право на чужда помощ, които получават социална пенсия за инвалидност, ще получават 57% от линията на бедност, или 198 лв. на месец. Предвижда се от 1 януари 2021 г. да се създаде Държавна агенция за хората с увреждания към МС.   \n \t\n", "date": "2018.10.18", "title": "Правителството прие Закона за хората с увреждания"}
{"url": "http://www.duma.bg/node/177347", "text": "Пореден скандал разтърси вчера редиците на \"Обединените патриоти\". Коалиционните партньори на управляващите използваха медиите за задочни разпри. Повод за изострянето на отношенията им и този път се оказа лидерът на \"Атака\" Волен Сидеров. От вторник вечерта партийната телевизия \"Алфа\" замени надписа, че спира да излъчва със серия послания срещу лидера на НФСБ Валери Симеонов. Ако допреди дни \"Алфа\" призоваваше за спирането й да се търси отговорност от правителството, от вторник тя твърди, че Валери Симеонов е маша на Джордж Сорос в България. Имаше и послание, че вицепремиерът прокламира Истанбулската конвенция и че атакува православието. Текстовете бяха подписани от Сидеров, а наблюдатели коментираха, че може би са провокирани от призива на Симеонов за признаване на украинската независима църква. \nАтаката на Сидеров към Симеонов бе посрещната с гняв от представителите на НФСБ в Народното събрание. Зам.-шефът на ПГ \"Обединени патриоти\" Валентин Касабов обяви, че съпартийците му снемат доверието си от Волен Сидеров като председател на парламентарната група. От НФСБ се заканиха да поискат оставката на атакиста като шеф на групата още на следващия коалиционен съвет. \nДепутатите на НФСБ няма да напускат групата на ОП, но вече ще се представляват от Валентин Касабов и Борис Ячев. Публичните изявления и поведението на Сидеров в страната и чужбина, включително в Русия, не следва да се обвързват с ОП, заявиха от НФСБ. Според тях Сидеров отново бил нарушил споразумението на коалицията. \"Това са поредните лъжи на Сидеров в неговата телевизия, поредица от действия и лъжи срещу нашата коалиция, голямата коалиция и България. Неговите интереси са да защитава само и единствено Русия и така работи срещу България\", ядоса се Касабов. Ячев изрази увереност, че решението на НФСБ няма да доведе до разпад на управляващата голяма коалиция. \nВМРО пък за пореден път се опитаха да го играят помирител. \"Единството на патриотичните сили винаги е било фундаментално важно за ВМРО. Незряло е да се разрушава постигнатото\", заяви другият зам.-шефът на ОП Искрен Веселинов. Воеводите нямали желание да взимат страна в спора между \"Атака\" и НФСБ, но щели да търсят разговор по темата на коалиционен съвет. Веселинов се надява събитията \"да са обратими\". \"Стремежът на ВМРО е да се запази коалиционното единство. Вярваме в държавническото начало на партньорите ни и апелираме към него, за да бъдат преодолени различията и правителството да остане стабилно\", допълни Веселинов в опит да предотврати разпад на управлението. \n\"Тази тема за разводите ще я оставим на адвокатите\", ироничен бе лидерът на ДПС Мустафа Карадайъ в коментар на поредните скандали между членовете на ОП. \nЛидерът на ПГ на ГЕРБ Цветан Цветанов отказа да коментира в детайли заявката на НФСБ да оттегли доверието си от председателя на ПГ на \"Обединените патриоти\", както и действията на Сидеров и телевизия \"Алфа\". Гербаджиите обаче се притеснявали от раздора между Волен Сидеров и Валери Симеонов. Според Цветанов трябва да има диалог между коалиционните партньори. Той обаче не смята, че има разпад в коалицията.     \n \t\n", "date": "2018.10.18", "title": "Пореден скандал разклати \"Обединените патриоти\"  "}
