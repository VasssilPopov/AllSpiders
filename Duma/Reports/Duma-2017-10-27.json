{"url": "http://duma.bg/node/154981", "text": "Корнелия Нинова влезе в битката за председателския пост в БСП със заявка за промяна - в партията и в България. Година и половина \"Поискай промяната\" все още присъства в почти всяко нейно изказване, тезата за смяна на модела на управление на ГЕРБ също е константа. На 8 май 2016 г. Нинова спечели лидерския пост с 395 гласа срещу 349 за Михаил Миков и обеща да превърне партията в по-твърда опозиция. Закани се за организационно обновление, подготовка на кадри и подготвени млади хора. Обеща втвърдяване на опозиционния тон към правителството и изготвяне на алтернатива на случващото се в България. \nКандидатурата на Румен Радев за президент на страната също бе представена като излизане от рамките на вече утъпканите от БСП пътеки. Нинова гарантира в лично качеството победата на бъдещия държавен глава. Над 1 милион и 900 хиляди български граждани избраха генерал Румен Радев за президент и Илияна Йотова за вицепрезидент на България. Размазващата победа смути конкурентите. Издигнатият от левицата държавен глава спечели по всички показатели - в големите градове, сред висшистите и младите. Изборната победа повиши духа на социалистите и все по-често започнаха да се чуват закани за победа при евентуален предсрочен вот. Такава възможност се отвори в началото на 2017 г. 26 март бе датата, за която бе насрочен парламентарният вот. \nНа 4 и 5 февруари т.г. Конгресът на БСП обяви война на паралелната държава, на мафията и на корупцията. В емоционално слово Нинова призова делегатите и цяла България да изберат или Националния план за България \"Поискай промяната!\", или доктрината \"Борисов\". След продължителни дебати, изказвания и становища конгресът прие предизборната платформа на БСП, в която тезата за промяна в различни сектори бе водеща. Документът, новите лица и знаковите имена от гражданската квота в листите на БСП донесе и увеличение в електоралната подкрепа. \nВ 44-то НС БСП вкара двойно повече депутати от предходния парламент и вече има 80 народни представители. Ние сме успели да представим лявата алтернатива и около нея да обединим тези 955 490 души, доволна бе от постигнатите резултати лидерът на БСП. \"За 10 месеца сме увеличили подкрепата си почти три пъти. Удвоили сме депутатите от миналия парламент. Имаме мандати и там, където досега нямахме. На изборите през 2009 г. БСП има 17% подкрепа, през 2013 г. - 26%, 2014 г. - 15%, на първи тур на президентските избори през 2016 г. - 25%, а през 2017 г. - 27,20%\", отчете след предсрочния парламентарен вот през март Нинова. \n\"17 законопроекта за 41 заседания - на всеки 2 и половина парламентарни дни \"БСП за България\" е внасяла законопроект. Всички те отговарят на нашата предизборна програма, чийто гръбнак беше активна социална политика, както и мерките за икономическо развитие, с фокус върху защитата на българската икономика и българските производители\", обобщи парламентарният сезон през юли т.г. зам.-председателят на ПГ Крум Зарков. Социалистите продължиха да отстояват исканията си за подкрепа на младите семейства и хората с увреждания. Внесоха закон за преизчисляване на пенсиите, опитаха да уредят и дейността на тел. 112. Изменения в Наказателния кодекс в опит да се пребори корупцията, собствен антикорупционен закон и др. бяха част от мерките в правосъдния сектор. В НС бяха внесени и редица предложения в подкрепа на малкия и средния бизнес, на българските производители. \nВече не е достатъчно БСП да е алтернатива на ГЕРБ и управляващите, а трябва да се заяви като алтернатива на модела, изграждан в последните няколко десетилетия, обяви преди дни Нинова. Думата \"алтернатива\" ще бъде чута и утре на конгреса. Докладчик на първа точка ще бъде лидерът на социалистите, а темата е \"БСП - алтернатива за България\", за председателството на Съвета на ЕС като възможност за страната ще говори лидерът на ПЕС Сергей Станишев, а вижданията на партията за алтернативния държавен бюджет за 2018 ще бъдат представени от Драгомир Стойнев. Този път социалистите ще изложат идеите си за държавните финанси, още преди управляващите да са официализирали плана си. Очаквано Корнелия Нинова реши да събере в Изпълнителното бюро на партията хора, с чиято подкрепа спечели председателския пост. В ИБ влязоха хора някои от най-големите партийни структури - пловдивската бе представена от Георги Гергов, софийската от Калоян Паргов, а варненската от Красимир Янков. \nПървата промяна в бюрото дойде няколко седмици след конгреса. Социологът Юрий Асланов и бившият кмет на Благоевград Костадин Паскалев депозирах оставките си през август, на пленум през ноември те бяха освободени, а в ИБ влязоха депутатът Стоян Мирчев, Вяра Йорданова и зам.-управителят на ДУМА Иван Ченчев. \n В средата на февруари Нинова предложи към състава да се включат ексдепутатът Атанас Зафиров от Бургас и лидерът на варненските социалисти Борислав Гуцанов. Зафиров бе приет от раз, а три гласа не достигнаха на Гуцанов да влезе в ИБ. \nДва месеца по-късно от бюрото изпадна Георги Гергов. През април Нинова предложи на НС той да бъде освободен. Официално рокадата последва скандал, породен от информации, че пловдивчанинът е посредничил за неформална среща между главния прокурор Сотир Цацаров и бизнесмена Сашо Дончев. \"С уважение към него, че е партиен човек, че много години работи за партията всеотдайно, но заради ситуацията, в която е замесена индиректно БСП, предлагам той да бъде освободен от ИБ, тъй като е политическо лице, в качеството на член на бюрото, и не приемам за редно политическо лице да участва в такива събития\", обясни Нинова. След дълги дискусии на пленума Гергов се оттегли, преди искането й да бъде гласувано. \nПарламентарните избори доведоха до нови рокади в ИБ. Красимир Янков, Иван Ченчев, Стоян Мирчев, Александър Симов и Весела Лечева напуснаха бюрото. Те трябваше да избират - да са членове на ръководния орган, или да останат депутати. Кирил Добрев предпочете организационната дейност и напусна парламента. В деня, в който Янков, Ченчев, Мирчев, Симов и Лечева напуснаха бюрото, в него влязоха кметът на Гоце Делчев Владимир Москов, бившата образователна зам.-министърка Атанаска Тенева и варненецът Апостол Димитров. Нинова обясни, че е търсила баланс между промяна и приемственост, представителство на големите организации и съчетание на партиен опит и професионална експертност по приоритетните за левицата политики - образование, наука и култура, здравеопазване, социална политика, европейска политика, сигурност и обществен ред.  \nВ момента членство в ИБ и депутатство съчетават зам.-председателят на БСП Стефан Данаилов, зам.-шефът на Народното събрание Валери Жаблянов, Драгомир Стойнев и Крум Зарков, които са зам.-председатели на ПГ \"БСП за България\". \nСлед рокадите бяха разпределени и ресорите. Данаилов отговаря за публичните политики. Зам.-председател, отговарящ за партийната дейност, е Кирил Добрев. Владимир Москов бе избран за зам.-председател с ресор \"Местна власт\", а Деница Златева е зам.-председател по европейски въпроси и международна дейност. През май Вяра Емилова бе посочена за секретар \"Избори\". Още с встъпването си в длъжност новоизбраният председател заяви намерението си за уставни промени. Корнелия Нинова обяви, че ще има изцяло нов устав, и този път няма да се добавят нови \"кръпки\". Промените не бяха приети еднозначно и на февруарското заседание на конгреса бе направен опит идеята й да бъде бламирана. В крайна сметка с 535 гласа \"за\", един \"против\" и трима \"въздържал се\" конгресът прие новия партиен устав. \nНинова сама си наложи ограничение от два мандата начело на партията. Председателят на БСП да се избира пряко от всички членове на партията решиха 493 делегати, 86 се обявиха против, а 37 се въздържаха. Вотът е легитимен, ако в гласуването са участвали половината партийни членове, а кандидатът е получил 50% от гласовете. Съмнения имаше, доколко списъците с партийци ще са реални, както и по отчитането на резултатите. Освен по желание на председателя правомощията му се прекратяват и по искане на 50% от партийните членове. Той може да бъде отзован и по решение на конгреса при промяна на устава. \nОграничаването на депутатските мандати до 12 години нажежи предходното заседание на конгреса. Изключение се прави само за председателя на БСП. Някои от \"вечните депутати\" дори бойкотираха втория конгресен ден през февруари и го обявиха като удар срещу определени фигури. Лидерите на местни, общински, районни и областни съвети не могат да съвместяват дейността си с изборни длъжности, нямат право да са областни управители или ръководители на агенции и държавни органи. \nКогато член на партиен орган липсва без уважителна причина от 4 поредни редовни заседания, ще бъде отстраняван. В НС на БСП всяка област получава по двама делегирани представители, единият от които трябва да е жена. 20% от състава на НС е запазен за младежката квота, която се избира с отделна листа.     \n", "date": "2017.10.27", "title": "Какво се случи в Партията за последните 17 месеца"}
{"url": "http://duma.bg/node/154964", "text": "Неуместно е общините да се грижат за язовирите и да им се вменява собственост, по-правилно е държавата да си влезе във функциите, тъй като все пак тя е строила тези язовири, а не общините. Около това мнение се обединиха депутатите от БСП Николай Тишев, Тодор Байчев и Димитър Стоянов, които се срещнаха с областния управител на Бургас Вълчо Чолаков по повод бедственото положение в региона. Те обсъдиха множество въпроси, свързани с поемането на конкретни действия и мерки, чрез които биха могли да се избегнат бъдещи нежелани инциденти. \nУчастниците в срещата припомниха, че в момента практиката е общината да отдава на концесия язовир на концесионер, който ангажира оператор да се грижи за него и да проверява стените. \"Всичко става на хартия и ако сега се е разминало и скъсаните язовири не са залели едно село, след известно време ще се получи точно обратното\", заяви Тодор Байчев и допълни, че това са бомби със закъснител. \nДимитър Стоянов бе категоричен, че държавата няма готовност за справяне с подобни ситуации. Николай Тишев пък настоя да се изяснят какви са причините, довели Бургаска област до това бедствено положение, както и дали има виновни. \n    \n", "date": "2017.10.27", "title": "Леви депутати поискаха държавата да си влезе във функциите"}
{"url": "http://duma.bg/node/154965", "text": "ГЕРБ обвини метеоролозите от БАН и времето за потопа в Бургаско. Трима министри заедно със зам.-председателя на ГЕРБ Цветан Цветанов насочиха вината към неправилната прогноза на Националния институт по метеорология и хидрология към БАН и проливните дъждове за бедствието в Бургаско.  \nМинистрите излязоха на парламентарната трибуна по настояване на депутати от БСП, които поискаха отговори на въпроси относно бедствието. Изненадващо трима от министрите реагираха веднага - вътрешният министър Валентин Радев, икономическият Емил Караниколов и министърът на околната среда Нено Димов.  \nПърви на въпросите на социалистите отговаряше Караниколов, който от трибуната на НС редеше данни за извършените проверки в цялата страна на язовирите. Той призна, че от февруари 2017 г. са идентифицирани 2005 язовира с много неизправности по язовирните стени и съоръженията към тях. Караниколов хвърли вината за приливната вълна на частния собственик на яз. \"Чората\", но премълча кой е отговорен за неосъществения контрол за стопанисването на водоема. Според министъра най-вероятната причина за преливане на водоемите са падналите валежи през последното денонощие, които са били около 200 литра на кв. м.  \nНено Димов пое щафетата от колегата си и  изчете прогнозата на НИМХ към БАН за последните дни, като от нея ставало ясно, че предупрежденията на синоптиците били за валежи до 60 л/кв.м, а реално паднали 200 л/кв. м.  \"Съвсем накратко, може би, най-вероятната причина са тези дъждове, непознати от години в района\", обобщи вътрешният министър Валентин Радев. Цветан Цветанов също хвърли вината за потопа на метеорологичната прогноза. В момента говорим за жълт код, а виждате това, което сполетя Бургаско - трябваше да има червен код, оправда се той. \nПо-рано през деня социалистите призоваха Министерството на икономиката за законодателни промени, свързани с класификацията на потенциално опасните язовири. Според депутата от БСП Манол Генов са необходими промени в Закона за водите и в наредбите, които използва Държавната агенция за метрологичен и технически надзор. Зам.-председателят на лявата парламентарна група Драгомир Стойнев попита какво е свършило правителството за скандалната безстопанственост. Според него за малките язовири, част от които са дадени на концесия, липсва контрол и държавата трябва да направи поне план и да следи за изпълнението. \nСпоред директора на надзора на язовирните стени и съоръженията към тях Кирил Войнов всички язовири, които са скъсали стените си при наводнението, не са в списъка на потенциално опасните. Ще започне и проверка на тези съоръжения. Подобна теза бе подкрепена и от вътрешния министър Валентин Радев, който заяви, че дъждовете били толкова големи, че е нямало как да не се случи такова нещо.  \n В края на април тази година община Бургас обяви, че е внедрила електронна система за управление на риска от наводнения. Тя е изградена с европейски средства на стойност 1,07 млн. лева. Системата включва 22 хидрометрични станции с радарни сензори, 3 станции за измерване на количеството валежи, сензори за скоростта и посоката на вятъра и други измервателни уреди. \"Нашата задача като местна власт е да сме все по-подготвени за реакция при кризисна ситуация, както и да даваме потенциално жизненоважна информация на гражданите в реално време\", заяви тогава зам.-кметът Руска Бояджиева.  \nОстава открит въпросът дали системата е сработила във фаталната нощ на наводнението.    \n", "date": "2017.10.27", "title": "ГЕРБ обвини БАН и времето за потопа  "}
{"url": "http://duma.bg/node/154966", "text": "Дъщерята на политолога Огнян Минчев е била арестувана в сряда за кражба на дрехи от МОЛ, потвърдиха от СДВР вчера. 13-годишната Маргарита и нейна приятелка били заловени при рутинна операция за крадци в търговския център на бул. \"Ал. Стамболийски\". По-късно двете задържани са прибрани от родителите си от 3 РПУ. Санкциите срещу тийнейджърките ще бъдат административни, тъй като са непълнолетни и стойността на откраднатите вещи е малка, заявиха от полицията. \nКриминалисти от СДВР забелязали как Маргарита и приятелката й влизат в магазин и задигат мъжки бял пуловер, дамска жилетка и калъф за мобилен телефон. Никой не ги усетил, но девойките били проследени от униформените, които ги изловили извън мола. В чантата на дъщерята на Минчев бил намерен белият пуловер, чиято цена била 40 лв. \nМомичетата обяснили пред инспектори от Детска педагогическа стая, където вече ще се водят на отчет, че са откраднали вещите от мола от страх. Те твърдели, че техни познати ги плашили в социалните медии и ги карали да взимат дрехи от молове. Тепърва ще се изяснява дали това е така или става въпрос за защитна версия на ученичките. \n    \n", "date": "2017.10.27", "title": "Арестуваха за кражба дъщерята на Огнян Минчев "}
{"url": "http://duma.bg/node/154967", "text": "Министерството на образованието и науката предлага още 96 детски градини и 151 училища да станат защитени през учебната 2017-2018 г. След обществено обсъждане списъкът ще бъде внесен за одобрение в Министерския съвет. За първи път има възможност детски градини да бъдат защитени и средищни, досега такъв статут получаваха само училища. Още 252 градини и 22 училища ще бъдат обявени за средищни. Други 25 пък ще бъдат извадени от списъка.  \nВ средищните детски градини се обучават общо 18 674 деца, като 2230 деца в задължителна предучилищна възраст пътуват всекидневно от съседни населени места. В новите средищни училища учат 4143 ученици и те стават общо над 186 000. \nЕдна детска градина се обявява за защитена, когато нейното закриване би довело до това най-малко осем деца в задължителна предучилищна възраст да пътуват над 14 км извън населеното място, в което живеят. Те получават допълнително финансиране от между 19 000 и 21 000 лева.  \nКритериите за защитено училище са различни за различните степени на образование. \n    \n", "date": "2017.10.27", "title": " МОН предлага още 96 детски градини и 151 училища да станат защитени          "}
{"url": "http://duma.bg/node/154968", "text": "Кметицата на столичния район \"Младост\" Десислава Иванчева се оплака, че промените в Закона за устройството и застрояването на Столичната община са подготвени от ГЕРБ тайно и на тъмно. Тя нарича проекта скандален и отрича той да е съгласуван с кметовете на райони, както твърдят от ГЕРБ. Затова от кметството изразяват недоумение, че са били неглижирани от вносителите и от ръководството на Столичната община. \nСпоред Иванчева, ако се приеме законът, той съществено ще засегне територията на района, тъй като предвижда зона за много високо строителство между бул. \"Александър Малинов\", бул. \"Христофор Колумб\", бул. \"Проф. Цветан Лазаров\", ул. \"Обиколна\", граница на район \"Младост\", р. Искър,  бул. \"Цариградско шосе\", ул. \"Обреща\", бул. \"Самоковско шосе\", бул. \"Андрей Сахаров\", ул. \"Ресен\", ул. \"Анна Ахматoва\". Почти 80% от тази зона е разположена на територията на район \"Младост\". Според предложението в тази зона няма да има ограничения във височината, плътността и интензивността на застрояване и няма да има изискване за минимална озеленена площ, коментират от администрацията. Оттам питат и защо е избрана територия, която включва част от комплекс на БАН, за строеж на небостъргачи. От район \"Младост\" са категорични, че внесеният проект има сгрешена насока и ред други недостатъци.   \n", "date": "2017.10.27", "title": " Кметицата на \"Младост\" е против промените за застрояване на София"}
{"url": "http://duma.bg/node/154969", "text": "Липсата на контрол от НЗОК спрямо ежегодно възникващите стотици генетични лаборатории отчете като недостатък проф. Драга Тончева, национален консултант по медицинска генетика. По думите й има само няколко акредитирани лаборатории в университетските болници. Някои от генетичните лаборатории събират кръвни проби и само ги транспортират в чужбина, което крие много въпросителни, свързани с лични данни, качество на изследване и най-вече интерпретиране на резултатите, коментира лекарката.  \n\"Здравеопазването се променя радикално, дава се път на все по-персонални здравни въздействия и се предлагат все повече персонализирани терапии на пациентите. Персонализираната медицина използва геномна информация при взимане на решение за това кой вид лечение би бил най-ефективен заедно с останалите диагностични методи\", обясни Д-р Жасмина Коева - Балабанова, председател на Българската асоциация по персонализирана медицина. \nПроф. Тончева заяви, че България е петата страна в Европа, която е закупила геномен секвенатор. \"Успяхме преди 5 години да започнем геномния анализ. В момента раковите заболявания са фокус на медицината\", посочи проф. Тончева. По думите й всяко раково заболяване протича с различна агресивност на туморите, която зависи от геномната предразположеност на различните пациенти. Тя отбеляза, че злокачествени заболявания в 10% от случаите са наследствени. Генетичният дефект, който предразполага болния към раково заболяване, се носи и предава в потомството. \n    \n", "date": "2017.10.27", "title": "Искат по-сериозен контрол над генетичните лаборатории"}
{"url": "http://duma.bg/node/154970", "text": "Бурна дискусия около приемането на следващия бюджет на Столичната община и промяната на тазгодишния възникна между общинските съветници от БСП и ГЕРБ на сесията на СОС вчера. Социалистите настояха още другата седмица управляващите да представят и обсъдят политиките в основния документ в общинските комисии. От левицата възроптаха срещу практиката, налагана за поредна година от гербаджиите, бюджетът да не се обсъжда, да се представя в последния момент и да бъде приеман формално. Това ни прави придатък на администрацията и ние само подпечатваме един документ, обобщиха социалистите в СОС.  \nЛидерът на БСП Калоян Паргов изрази недоволството си, че въпреки обещанията и направените стъпки за предварителни разговори за бюджета, нещата остават по старому и съветът се превръща във функция на кметството и на нейните хрумвания по основния финансов документ. Той настоя още сега да се видят кои са най-големите проблеми на столичани, които изискват финансиране и припомни последните им протести, свързани в благоустройството и транспорта в града. Паргов се възмути, и че на фона на протестите в много комисии през последните дни управляващите четяли благодарствени писма от различни общности, вместо да решават конкретни проблеми на хората. Явно живеем в различни светове, заяви той.  \nСоциалистите изразиха и недоволството си от предложените промени в бюджета за тази година от зам.-кмета Дончо Барбалов. От доклада му стана ясно, че има събрани над 6 млн. лева допълнително от данъка за автомобилите и от данъка за възмездно придобиване на имущество. Те ще бъдат преразпределени за външни изпълнители за изграждане на уличното осветление и за текущи ремонти. От БСП възразиха срещу практиката на занижаване на приходите при приемането на бюджета в началото на годината и тайното разпределяне впоследствие на допълнителните постъпления. Така липсва всякаква прозрачност и тези 6 млн. лева се разпределят на тъмно, категорична бе Милка Христова от БСП.  \n Таксиметрови шофьори в София протестираха пред сградата на Столичната община на ул. \"Московска\" 33 вчера. Със свирки и барабани те настояха за промяна на начина на определяне на патентния данък и намаляване на размера му. В момента той е 850 лева на година и според таксиджиите е непосилен за много от тях. Те заплашиха, че високата сума ще принуди много от колегите им да минат в сивия сектор. \nИвайло Дженати от синдикалния съюз \"Сила\" заяви, че са депозирани становища в транспортната комисия към Народното събрание, в Министерството на транспорта, както и в транспортната комисия към Столичния общински съвет. Председателят на комисията Екатерина Йорданова обаче отрече да е постъпвало писмено мнение и да е търсен диалог с общинарите. Тя изрази недоумение от вчерашния протест. \nСпоред Калоян Паргов от БСП не е късно исканията на таксиметровите шофьори да бъдат разгледани. Той е разговарял с тях и ги е помолил да му направят разбивка на разходите си, тя ще бъде представена пред депутатите от лявата партия и заедно ще обсъдят дали е справедливо искането. \n    \n", "date": "2017.10.27", "title": " 6 млн. лева  в София се харчат на тъмно  "}
{"url": "http://duma.bg/node/154971", "text": "Жители от казанлъшкото село Овощник се оплакаха на общинските съветници от БСП Пламен Караджов, Теодора Иванова, Моника Динева и Петър Митев от качеството на водата. Вече няколко години от ранна пролет до късна есен налягането е ниско и домакинствата са сериозно затруднени, споделиха хората в приемната на социалистите. \nПреди близо два месеца 800 жители на селото се подписали под жалба, която изпратили във ВиК в Стара Загора. От отговора станало ясно, че още през юни дружеството е уведомило община Казанлък за проблема в населеното място. Не разбираме защо 4 месеца местната власт нито решава проблема, нито ни съобщават причините за влошеното качество на водата, къщите ни са на метри от минералните извори, коментират овощничари. Те настояват за подмяна на старата ВиК мрежа, за нормализиране на налягането и за подобряване на качеството на водата в селото. \nПред съветниците бяха представени и проблеми на уличната мрежа и безопасното движение, канализацията и др. инфраструктурни затруднения. Местните недоволстват от липсата на общинска политика за възрастните хора в населеното място. \"Пенсионерският ни клуб все още не е довършен. Няма къде да поседнем на чаша чай и добра приказка, както е в други села, където жителите са много по-малко от нас\", възмущават се жителите на Овощник. \n    \n", "date": "2017.10.27", "title": "Жители на Овощник се оплакаха от качеството на водата"}
{"url": "http://duma.bg/node/154972", "text": "БСП залага 25% ръст на заплатите на учителите и 3,9% от БВП за образование. Основната цел на социалистите е изравняване на нивото на образованието в цялата страна. Това са основните цели в алтернативния бюджет на БСП в сферата на образованието, представени в сряда от народния представител от ПГ \"БСП за България\" Ирена Анастасова на дискусия с учители и директори на училища. Тя обясни, че са били проведени над 40 срещи в цялата страна при изготвяне на параметрите в сферата. \nАнастасова добави, че има училища, които са с много добра материална база, но има и такива в трагични условия, вследствие на изкривената философия на делегираните бюджети. В някои учебни заведения все още се пише на черна дъска с тебешир, топлят се на печка с въглища, а деца от първи до четвърти клас са в смесена паралелка. \"Трябва да има стандарт, който да задава критериите, на които да отговарят всички училища в страната\", коментира депутатът. Според нея, ако едно училище покрива определен процент от стандартите, то в близките години би следвало да получава средства само за поддръжка на базата, а тези, които са далеч от стандартите - да получават повече. Тя подчерта, че БСП е категорично против модела \"парите следват детето\" и ще се бори за отпадането му. Само в това Анастасова вижда начин за изравняване на образованието. \nВ дискусията се включи и зам.-председателят на ПГ \"БСП за България\" Антон Кутев, според когото вече 27 години всички говорим, че образованието е важно, но никой не е постигнал нужното. Той бе категоричен, че сега никой не мисли за повече от 2 години напред, защото не знае дали ще е на власт и взема само мерки, от които ще се види веднага резултатът. Образованието има друга логика и затова не е приоритет на управляващите, заключи Антон Кутев. \n    \n", "date": "2017.10.27", "title": " Социалистите залагат 25% ръст на учителските заплати"}
{"url": "http://duma.bg/node/154973", "text": "Алтернативният бюджет на БСП за 2018 г. за  сектор \"Сигурност\" предвижда 510 млн. лв. повече пари за заплати и допълнителна материална издръжка в сравнение с тазгодишните държавни средства за правното, правосъдното и отбранителното министерство. Социалистите плануват 351 млн. лв. повече за МО, 160 млн. лв. - за МВР, и допълнителни 70 млн. лв. за МП и служби като ДАНС, ДАР и НСО. За сравнение проектобюджетът на управляващите предвижда само 100 млн. лв. повече за отбраната и 55-60 млн. лв. за МВР. \nПроектобюджетът в сектор \"Сигурност\" бе представен на тематична дискусия вчера от Атанас Зафиров, член на ИБ и съпредседател на Съвета по отбрана към НС на БСП. На дебатите присъстваха депутати, генерали, бивши и настоящи военни и представители на полицията и службите. Повечето участници одобриха предложенията на левицата, определяйки ги като реалистични и поставящи добра основа. \nСоциалистите предлагат 10% увеличение на базовото заплащане в сектора - от 380 на 420 лв.  Този коефициент гарантира нарастване на заплатите в сектора с 10-12%, обясни Зафиров. Той направи сравнение с предложеното и необосновано от ГЕРБ увеличение само на заплатите на униформените - военни, полицаи и пожарникари. \nАлтернативният бюджет на БСП предвижда още средствата за отбрана да се вдигнат до 1,4% от БВП, или общо 1,431 млрд. лв. От тях за персонал да са 961 млн. лв., или 67,2%, за текуща издръжка на армията - 19,4%, или 278 млн. лв., и 13,5% капиталови разходи в размер на 192 млн. лв. За сравнение ГЕРБ отделя малко над 4% за капиталови разходи, или само 106 млн. лв. Бюджетът на левицата предвижда и 11 млн. лв. за назначаване на още 500 войници и общо разходите за войската в размер на 103 млн. лв.  \nБСП предлага бюджетът на МВР за 2018 г. да е 1,4 млрд. лв. - със 160 млн. лв. повече. От тях 793 млн. лв., или с 90 млн. повече са за противодействие на престъпността. За защита на границата средствата са 220 млн. лв. - с 40 млн. повече. Издръжката на пожарната безопасност да е с 20 млн. лв. повече, или общо 232 млн. лв., а за управление и развитие на системите на МВР - 149 млн. лв., или увеличение от 10 млн. лв. \nСоциалистите предвиждат 120,7 млн. лв. за Министерството на правосъдието, или с 13 млн. повече. Издръжката на НСО да се увеличи с 8 млн. лв. - до 45,2 млн. лв., а Държавна агенция \"Разузнаване\" да получи 10 млн. лв. повече, или общо 35,7 млн. лв, гласят предложенията на експертния екип на \"Позитано\"20.   \n", "date": "2017.10.27", "title": " БСП предвижда 510 млн. лв. повече за сектор сигурност  "}
{"url": "http://duma.bg/node/154917", "text": "За първите анимационни филми се смятат рисуваните пантомими, някои от които се \"прожектират\" в продължение на цели 15 минути. Според експерти обаче за създаването на 10-секунден клип с подобни изображения са нужни поне три дни упорита работа. \nНай-напред трябва да се разработи интересен сюжет, да се набележи необходимият брой сцени, да се уточнят всички места, на които се случва действието, да се направи качествено оформление, да се подготвят декорациите, да се обмисли характерът на героите... За заснемането само на една секунда анимация се правят 24 кадъра (а човешкото око не може да различи смяната на толкова много фази наведнъж). Всички образи трябва да се озвучат, да се вземат предвид и страничните шумове (като на минаващ автомобил, например, или на вятъра, брулещ дървета). След монтажа, който е изключително отговорна дейност, анимацията има шанс да бъде видяна от първия си зрител... \nСъществува версия, че инициативата за създаването на съветската анимация като индустрия принадлежи лично на Сталин. По заръка на генералисимуса през 1936 г. се появява \"Союздетмультфильм\". По-късно втората сричка \"изпада\" от името на киностудиото: вероятно някой от ръководството успява да разбере, че анимацията се гледа не само от деца, но и от възрастни. Само година след основаването на творческото обединение започва производството на цветни филми - знак за доброто финансиране и изключителното внимание от страна на държавата. Съветските аниматори не само упорито и вдъхновено прилагат нови технологии, за да \"стигнат и изпреварят \"Дисни\", но и създават истински шедьоври. За малко повече от 80 години студиото, което работи и днес, произвежда над 1500 филма в различни жанрове и техники, като доста от тях стават част от \"Златния фонд\" на световната анимационна класика и получават близо 400 международни награди и фестивални отличия. \nЗа първи път сивият котарак Том започва да гони мишока Джери през 1941 г. Малцина обаче знаят, че в началото мисията на известните и днес персонажи е много сериозна: повдигането на бойния дух на американските войници по време на Втората световна. Сюжетът на стотиците серии на анимацията всъщност е доста семпъл - глуповатият, но деен Томас Джеймс Джаспър (както е пълното име на котарака) вече 76 години се опитва да хване хитрия Джералд Маус, но мишокът винаги успява да се измъкне, макар че понякога героите се обединяват, за да се противопоставят на някой общ враг. Въпреки наглед елементарната история, не бива да се пренебрегва фактът, че първите епизоди, създадени от Уилям Хана и Джоузеф Барбера, не просто са забелязани от критици и експерти, но и печелят седем \"Оскар\"-а. \nПрез 50-те години на миналия век анимацията бележи страхотен подем. Американците и сега се гордеят с тогавашната \"Пепеляшка\" и \"Питър Пан\", а съветските другари им отговарят със \"Спящата красавица\" и \"Снежната кралица\". Именно тези филми вдъхновяват класика на японското аниме Хаяо Миядзаки. Творбите му се отличават с уникален стил и му носят световна известност. Сред повтарящите се теми в анимациите на Миядзаки е грижата за природата. Изразявайки феминизма на режисьора, главните му герои обикновено са силни независими млади жени, а отрицателните образи са двусмислени характери със скрити добри качества. Успехът на японеца в анимационното кино е толкова голям, че го сравняват с Уолт Дисни. През 2006-а сп. \"Тайм\" обявява Миядзаки за един от най-влиятелните азиатци през последните 60 години. \nТрудът на аниматорите на Запад е много добре платен - поне 10 пъти повече, отколкото в други страни. Неслучайно изтъкнати български творци не само предпочитат да работят за чужди компании, но и печелят безброй награди. Независимо че \"Сляпата Вайша\" на Теодор Ушев (който живее и твори в Канада) се размина на косъм с \"Оскар\" за най-добър късометражен анимационен филм, 8-минутната творба на българина засега е най-успешната в жанра, номинирана за толкова престижно отличие. \nВ САЩ една минута анимация струва $150 хил. Бюджетът на четвъртата част на \"Шрек\" е $160 млн., стойността на компютърно създадения \"УОЛ-И\" е $180 млн., без в тази сума да са включени разходите по маркетинга, а \"Рапунцел\" се финансира с $260 млн. За сравнение: държавното подпомагане на филмовата индустрия за 2017 г. в България е в размер на 13 200 000 лв. Съществуват немалко любопитни, но напълно реални факти, свързани с анимацията, които понякога надхвърлят дори и най-смелите мечти и представи за това изкуство: \n* 264-тият Папа Римски - Йоан Павел II, препоръчва на вярващите да гледат повече рисувани филмчета, защото е убеден, че в тях се проповядват истински ценности и добродетели. \n* Градският съвет на Глазгоу, Шотландия, през 2007 г. включва известния анимационен герой Скрудж Макдак в списъка с почетните граждани. \n* През 80-те години на ХХ век във Финландия забраняват по телевизията да са излъчва \"Ну, погоди\". Властите на страната решават да лишат населението от прожекциите на известната съветска анимация заради \"прекалената жестокост на главните герои\". \n* Анимацията се използва за реклама още през 1897 г.: специално филмче популяризира прах, от който се прави крем. \n* \"Играта на играчките\" излиза на екрана през 1995 г. и е първият пълнометражен анимационен филм, създаден изцяло с компютри. \n* Най-дълго просъществувалият американски анимационен ситком е \"Семейство Симпсън\". Създаден е през 1989 г. и още се снима! През 1998 г. сп. \"Тайм\" го определя като най-добрия телевизионен сериал на ХХ век, а \"TV Guide\" (2002) го класира сред 10-те най-велики предавания на всички времена. \nНай-дълго просъществувалият ситком е \"Семейство Симпсън\" \nНаричат Хаяо Миядзаки \"японският Дисни\" \nУспехът на \"Сляпата Вайша\" засега е ненадминат \n\"Том и Джери\" има 7 \"Оскар\"-а \n\"Рапунцел\" е най-скъпата анимация   \n", "date": "2017.10.27", "title": "140 години анимация, или по следите на рисуваните филмчета "}
