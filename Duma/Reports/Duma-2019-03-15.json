{"url": "https://duma.bg/evroizborite-i-sled-tyah-n187496", "text": "Не се и съмнявам, че новият Европейски парламент го очакват преломни, фундаментални проблеми. Едни от тях са заварени, други - новородени. Прогнозите показват, че в този парламент ще имат мнозинство т.нар. системни партии, образуващи семействата на ЕНП и ПЕС, но с отслабени позиции. Ще се засилят обаче позициите на \"зелените\" партии, както и на алтернативни десни и леви формации.  Бъдещият Европарламент ще трябва да проведе радикални реформи, за  в Евросъюза. Наложително е да се осъществи преход от неолибералния модел към устойчив модел на развитие. В този план от съществено значение ще е да се доуточни понятието \"остатъчен суверинитет\" по начин, при който в резултат на засилване на единството в Европейския съюз се стимулират националните права, изгражда се \"съюзът на отечествата\", т.е. предоставят се повече компетенции на нациите и по-малко на бюрокрацията в Брюксел. Българските евродепутати социалисти ще трябва да отговорят положително на предизвикателство на президента Трамп отделните държави членки да имат далеч по-големи възможности за сключването на договори върху двустранна основа, за директно кореспондиране с държавата-партньор.  Необходимо е нашите евродепутати социалисти да бъдат задължени да противостоят по-решително, отколкото сега, на мултикултурализма, застрашил самото съществуване на обединена Европа. Всяко солидаризиране на нашите евродепутати с документи, насаждащи джендър-идеологията и разрушаващи устоите на християнската ни цивилизация, трябва да бъдат санкционирани от ръководството на БСП.  Здравословно за Европейския съюз ще е, ако неговият парламент намери сили да ограничи културната агресия на фондация \"Отворено общество\" в Европа в качеството му на идеологически център на мултикултурализма и на покушенията върху националните култури.   Очакванията са, че кауза за нашите депутати ще бъде установяването на равноправни отношения между Вашингтон и Брюксел, тъй като сегашните са  Подобна промяна ще доведе до подобряване на политическите, икономическите и духовните връзки на Евросъюза с Руската федерация. Българските евродепутати биха могли по-категорично да се противопоставят на санкциите срещу Русия, както и на фалшивото твърдение, че Крим е анексиран от руснаците. Надявам се българските евродепутати социалисти да бъдат сред инициаторите за създаването на европейска армия. Според мен наложително е БСП да заяви, че е против разполагането на чужди военни бази на българска територия. Да се обяви против разполагането на ракети с ядрени заряди на Европейския континент. И тази наша позиция да бъде съответно представена от българските депутати социалисти пред европейската общественост.      Задача над задачите е депутатите от парламентарната група на ПЕС, с активното участие на българските представители, да претворят на практика предизборния манифест на ПЕС от Мадрид \"Нов социален договор за Европа\". Макар че Вили Брант прилагаше един по-настъпателен подход за реализиране на \"социалната държава\" в Европа, разрушен през последните 40 години. Наред с това от нашите депутати се очаква да поставят с по-голяма острота нерешените проблеми в отношенията между Брюксел и София: например нуждата от допълнителни защитни мерки за родното производство, при наличието на безвизов внос на стоки от високо развитите държави на Западна Европа в България; преодоляването на системния разнобой между бюрократичните порядки в Евросъюза и националния ни интерес; преразглеждането на юридическата норма, която подчинява безусловно и безалтернативно националното законодателство на законодателството в Европейския съюз и пр.  Няколко допълнителни щрихи за днешната обстановка в България във връзка с предстоящите европейски избори. Предвижданията на българските социолози са, че ако в Европейския парламент попаднат само кандидатите за депутати на БСП, ГЕРБ и ДПС, нашата партия и герберите ще разполагат с по пет или шест евродепутати. При хипотеза, че и други партийни формации получат места в Европейския парламент, тогава броят на евродепутатите социалисти би могъл да спадне на четири или пет души. Наблюденията, които имам от столичната и извън столичните организации на БСП ме карат за смятам, че в този случай предвижданията на социологията са реалистични. Така или иначе, факт е, че в момента  Това, че едната или другата партия биха могли да получат 1 или 2 процента преимущество, не е от голямо значение. Лично аз се надявах, че след двете години, прекарани в опозиция, е закономерно БСП да има поне един или няколко евродепутата повече от ГЕРБ. Но тази надежда едва ли ще се сбъдне.  Ако приемем резултатите от европейските избори за базисни, би трябвало да допуснем, че и на предстоящите общински и парламентарни избори - тази година и догодина - ситуацията ще се запази близко до днешно ниво. А това означава, че ако не настъпят съществени промени в сегашната коалиционна политика на БСП, България и през идващите четири или пет години няма да може да се радва на устойчиво държавно управление, парламентът отново ще бъде остро конфонтационен. Що се отнася до общините и кметовете, там ГЕРБ, които владеят повечето общини в страната с техни кметове, ще направят всичко по силите си и извън тях, т.е. извън закона, за да ги спечелят.  За разлика от мнозина мисля, че резултатите, които БСП ще получи на евроизборите, няма да повлияят особено върху резултатите от общинските избори или бъдещите парламентарни избори. Но те ще  са изключително важни като симптом!  Първо, и от прогнозите за предстоящите евроизбори се подразбира, че  Но също така - че няма да е в състояние на изборите за Народно събрание след една година да си осигури такова мнозинство, което да й позволи да управлява самостоятелно.   Второ, даже ако успеем да станем първа парламентарна сила, ще ни се наложи да прибегнем към коалиране с други политически сили.  Трето, подобни коалиции ще трябва да се направят с реални, парламентарно представени политически фактори върху основа на национална програма за спасение на България, за измъкване от последното място, което сме заели като държава в ЕС.  Така че още отсега задача номер едно на БСП е да реализира много по-активна, рационална и перспективна коалиционна политика, ако действително е решила да участва в управлението на държавата. Другият вариант е да остане отново в опозиция с всичките последици - добри и лоши - от този акт.  Що се отнася до общинските избори, моето мнение е, че тук в още по-значима степен ще изпъкне ролята на коалициите, дори с партньори, с които иначе се сблъскваме и влизаме в съперничество по време на изборите за Народно събрание.  Нямам намерение да давам съвети кой и поради каква причина би трябвало да е кандидат на БСП за евродепутат. Ще кажа едно. Тъй като дейностите в Европейския парламент са строго профилирани, предлагам в окончателния състав на листата на БСП да се включат преди всичко изградени професионалисти в области, от които зависи просперитетът на България и Европейския съюз - изтъкнати икономисти, юристи, финансисти, медици, специалисти в новите технологии, в комуникациите, енергетиката, националната сигурност, здравеопазването, образованието и културата. Разбира се, в листата трябва да бъде включен председателят на ПЕС Сергей Станишев. Във връзка с полемиката кой да бъде водач на листата може би за предпочитане в момента е листата да се оглавява от председателя на БСП Корнелия Нинова.  И последно. Присъединявам се към позицията на немалко наши другари и партийни организации част от възнаграждението на евродепутатите социалисти да отива в партийната каса. Според сайта Днес BG (10 януари 2019 г.) възнаграждението на всеки евродепутат за един месец се формира така: основната месечна заплата 8020 евро, плюс дневни за присъствие, храна и нощувка  в размер дневно на 306 евро, което месечно прави 12 610 евро, плюс 21 379 евро месечно за асистенти и помощен персонал, плюс признати разходи за офис годишно 4230 евро и за пътувания в границите на ЕС извън него месечно 4355 евро. Предлагам още сега - през март-април експертите към Националния съвет да разработят и предложат каква част от месечното си възнаграждение евродепутатите социалисти ще внасят в партийната каса. Логично е всеки утвърден кандидат на БСП за евродепутат да подпише декларация преди 26 май. По този начин ще докажем, че  пък и позитивното отношение към нашата листа ще нарасне видимо още в предизборния период!  Факт е, че част от нашите гласоподаватели подценяват значението на изборите за Европарламент. Както се вижда, тези избори тепърва ще играят огромна роля в дейността на ЕС, а в редица аспекти ще се отразят решително върху развитието на живота у нас. Затова БСП и нейните съмишленици трябва максимално да се мобилизираме през следващите два месеца, за да постигнем респектиращи резултати в полза на България, на българския национален и социален интерес.", "date": "2019.03.15", "title": "Евроизборите и след тях"}
{"url": "https://duma.bg/btr-tragva-na-evropeyski-tur-n187480", "text": "\"Б.Т.Р.\" започва европейската си обиколка на 21 март. По време на турнето групата ще представи новия си албум \"Невидими стени\" с 13 концерта в Германия, Чехия, Франция, Италия и Испания. През март музикантите ще забият на 21-ви в Прага, на 22-ри в Хановер, на 23-ти в Хамбург, на 24-ти в Бремен, на 29-и в Мюнстер, на 30-и в Кьолн, на 31-ви в Щутгард. През април ще свирят на 5-и в Милано, на 6-и в Лион, на 7-и в Барселона, на 10-и в Памплона, на 12-и в Мадрид, на 13-и във Валенсия. В момента от \"Б.Т.Р.\" са в активна подготовка на нов клип, но пазят в тайна на коя песен е. Това, което са готови да споделят, е само датата на премиерата му - 19 април, в City stage София, когато ще e финалният концерт от европейския тур на групата, на който ще бъде представено и най-актуалното видео. \"Невидими стени\" е 12-и студиен албум на групата и е доста популярен. Първото му издание се изчерпва за по-малко от три месеца и сега е с нов тираж. Но продажбите не са единственият индикатор. За успеха на \"Б.Т.Р.\" говорят безброй съобщения във фейсбук страницата на групата, като хората благодарят и споделят своите впечатления от песните. Най-харесвани от феновете засега се оказват \"Моята сила\" и акустичната балада \"Ела\". Самите музиканти също си имат фаворити от тавата: Наско предпочита \"Никога преди\", Славчо - \"Легенда\", Илиян - \"Подемните реки\", а Иван - \"Тези дни\". Провокирани от интереса и симпатиите на феновете, от \"Б.Т.Р.\" са решили да направят клипове на всяка от песните в \"Невидими стени\". Досега са факт видеата на две от тях - \"Моята сила\" с режисьор Асен Блатечки и \"Никога преди\" на Петър Петров. https://www.youtube.com/watch?v=4rcD2TnXEBw https://www.facebook.com/btr.bg/", "date": "2019.03.15", "title": "\"Б.Т.Р.\" тръгва на европейски тур"}
{"url": "https://duma.bg/festival-na-krasotata-i-pricheskata-otnovo-shte-prevzeme-plovdiv-n187481", "text": "ХХVIII италиански фестивал на красотата и прическата от 29 до 31 март ще завладее Палата 2 на Международен панаир в Пловдив. В рамките на събитието ще се проведе Националното съревнование за фризьори. Творческа възстановка на носените от пловдивските дами прически през хилядолетията ще извършат най-добрите български стилисти. Надпреварата традиционно е сред неизменните акценти в програмата, съобщиха организаторите от \"Christian Of Roma\". Ученици от професионалните гимназии и от центровете за професионално обучение, както и майстори фризьори ще се впуснат в националното съревнование. Темата \"Пловдивчанката през вековете\" от категорията за дневни прически \"Фантазия\" е сред най-предпочитаните от участниците. Стартът й е в съботния следобед на 30 март. Участниците може да развихрят креативността си, избирайки да творят в една от петте предложени в регламента епохи. За 30 минути трябва да бъде представен достоверен и същевременно естетически завършен образ на жената от съответния период, независимо от етноса й. \"Ние сме всички цветове\" е втората тема от категорията за дневни прически и съвпада с мотото на инициативата \"Пловдив Европейска столица на културата 2019\". Участниците в нея ще творят също в следобедните часове на 30 март. Конкурсът за абитуриентски прически е сутринта на 30 март, събота. Мъжкото подстригване е предния ден. На 31 март е националното съревнование за гримьори.", "date": "2019.03.15", "title": "Фестивал на красотата и прическата отново ще превземе Пловдив"}
{"url": "https://duma.bg/speshno-spasyavat-tets-maritsa-iztok-2-ot-falit-n187510", "text": "ТЕЦ \"Марица Изток 2\" може да фалира още следващата година, ако Европейската комисия не одобри преоформянето на нейния дълг към Българския енергиен холдинг (БЕХ) чрез увеличение на уставния капитал на дружеството. Това заяви изпълнителният директор на БЕХ Петьо Иванов вчера. Той участва във форум на Българската федерация на индустриалните енергийни консуматори, посветен точно на проблемите пред отрасъла, породени от повишените европейски екоизисквания към въглищните централи. Според Иванов Министерството на енергетиката е пратило писмо до главна дирекция \"Конкуренция\" на ЕК, в което се иска одобрение на намерението на БЕХ за държавната топлоцентрала. По предварителни данни тя завършва 2018 г. на загуба от 330 млн. лв., а дълговете й надхвърлят 1.2 млрд. лв., от които близо 1 млрд. лв. за заеми, отпуснати от компанията майка. За януари 2019 г. обаче централата отчита 10 млн. лв. печалба, което се дължи на драстичното повишаване на цените в борсовата търговия с ток. Тъй като вдигането на капитала на централата принципно е държавна помощ се очаква произнасянето на Брюксел по нея и веднага щом се получи нотификацията, ще се задейства процедурата по капитализиране на ТЕЦ \"Марица Изток 2\", твърди шефът на БЕХ.  На работна среща вече е представена българската идея капиталът да бъде вдигнат с 600 млн. лв. Става дума за преоформяне на дълг като капитал - суап\", обясни Иванов. \"Целим да дадем допълнителен живот на електроцентралата, защото иначе още следващата година тя ще е в хипотеза за несъстоятелност и ръководството на централата трябва да обяви такава\", посочи Иванов. Той допълни, че останалите дългове на въглищната централа към  БЕХ ще бъдат предоговорени с нов давностен срок. В рамките на процедурата за увеличаване на капитала ще се опитаме да направим така, че ТЕЦ \"Марица Изток 2\" на пазарен принцип да изкарва достатъчно пари\", допълни Петьо Иванов.", "date": "2019.03.15", "title": " Спешно спасяват ТЕЦ \"Марица Изток 2\" от фалит"}
{"url": "https://duma.bg/kotka-varhu-goresht-lamarinen-pokriv-repetirat-v-yambol-n187487", "text": "108 години от рождението на Тенеси Уилямс се навършват на 26 март. ДТ \"Невена Коканова\" в Ямбол подготвя премиерата на знаменитата пиеса на американския драматург \"Котка върху горещ ламаринен покрив\", предвидена за 18 април, научи ДУМА от Дияна Радева, мениджър на театъра. Едно от изискванията на Тенеси Уилямс още в първите ремарки на \"Котка върху горещ ламаринен покрив\" е за актьорите да има много въздух на сцената, нищо да не им пречи те да изразят напрежението на героите си, тяхната страст към избухване. Изострени до взривоопасни и същевременно покрити с лицемерие и лъжи отношения в семейството на най-богатия плантатор на Юга, които няма как да не бъдат изяснени на последния му рожден ден - това е с две думи сюжетът, който вече близо седем десетилетия покорява театралните сцени. \"Котка върху горещ ламаринен покрив\" има своите три екранни версии, награда \"Пулицър\" за драматургия, както и още куп признания на критиката. Всичко това само амбицира екипа на Ямболския театър да даде максимума от потенциала си, за да направи своя спектакъл на ниво. Постановката е поверена на Бойко Илиев, в ролята  на Меги (Котката) зрителите ще видят Йоана Буковска-Давидова, а Майката ще пресъздаде Янина Кашева. Участват още Радослав Владимиров, Михаил Лазаров, Мария Панайотова и Анатолий Ставрев. Сценографка и художничка по костюмите е Жанета Иванова.", "date": "2019.03.15", "title": "\"Котка върху горещ ламаринен покрив\" репетират в Ямбол"}
{"url": "https://duma.bg/sofiya-oupan-shte-e-prez-septemvri-ot-2020-godina-n187474", "text": "  Четвъртото издание на Sofia Open оправда заявката за най-силен турнир от сериите АТР 250 календара за 2019 г.  Турнирът в София през февруари бе наблюдаван от над 45 000 зрители на живо и стигна до 280 милиона души международна телевизионна аудитория.  Участниците в София доказват високата класа на българския турнир, правейки фурор и след това. Гаел Монфис спечели титлата в турнира от сериите АТР 500 в Ротердам след победа на финала над Стан Вавринка и в полуфинала - над шампиона от България Данийл Медведев. Стефанос Циципас завоюва титлата в Марсилия, преди да спечели драматична тричасова битка с Монфис на полуфиналите в Дубай и да достигне до финала на надпреварата от сериите АТР 500 срещу Роджър Федерер.", "date": "2019.03.15", "title": "\"София Оупън\"  ще е през септември от 2020 година"}
{"url": "https://duma.bg/nay-velikiyat-shoumen-e-nay-prodavaniyat-album-za-2018-g-n187484", "text": "Международната федерация на звукозаписната индустрия (IFPI) обяви оригиналния саундтрак на филма \"Най-великият шоумен\" - \"The Greatest Showman: Original Motion Picture Soundtrack (OST)\", за най-добре продаван албум в световен мащаб през 2018 г. Издаден паралелно с екранния дебют на филма, албумът има международен успех и оглавява класациите в редица страни. Южнокорейската момчешка банда \"BTS\" заема второто и третото място в класацията на IFPI със своите албуми \"Обичай себе си - Отговор\" (\"Love Yourself? \"Answer\") и \"Обичай себе си - Сълза\" (\"Love Yourself? \"Tear\"), излезли съответно през май и август 2018 г.", "date": "2019.03.15", "title": "\"Най-великият шоумен\" е най-продаваният албум за 2018 г."}
{"url": "https://duma.bg/pingvincheto-fraki-dve-desetiletiya-na-stsena-n187485", "text": "Фраки ще гостува в съботния афиш на Куклен театър \"Весел\" в старата столица на 16 март от 11 ч. Култовият спектакъл има вече 2 десетилетия сценичен живот в репертоара на частната формация. Пиесата е подарена на театъра от известната театроведка и режисьорка Марина Гочева. Това е и първият премиерен спектакъл на \"Весел\" през 1998-а - годината на създаване на Великотърновския куклен театър. Постановката и куклите са дело на Веселин Василев, сценографията - на Лидия Къркеланова, а музиката - на Димитър Паперов. Участват Елка Баланова и Веселин Василев. С \"Пингвинчето Фраки\" трупата се изявява за първи път и на международен форум - фестивала \"Двама са малко, трима са много\" в Пловдив (1998). За 20 години театърът е представял Велико Търново в международни фестивали у нас и по света.", "date": "2019.03.15", "title": "\"Пингвинчето Фраки\" две десетилетия на сцена"}
{"url": "https://duma.bg/detska-obrazovatelna-programa-v-parvo-studio-n187486", "text": "Безплатната детска образователна програма \"Фолклорно разнообразие\" на Музикална къща БНР ще срещне малчуганите с виртуозите от Оркестъра за народна музика на БНР днес, 15 март, от 11 ч. в Първо студио на националното радио. Маестро Димитър Христов ще разкаже за историята на музикалните инструменти и особеностите на различните фолклорни области у нас. Оркестърът за народна музика на БНР ще изпълни специално подбрани характерни песни и хора.", "date": "2019.03.15", "title": "Детска образователна програма в Първо студио"}
{"url": "https://duma.bg/rumen-ovcharov-nikoy-ne-ni-vyarva-za-aets-belene-n187507", "text": "Основният проблем на проекта \"АЕЦ Белене\" е доверието. \"Никой вече няма доверие, нито в АЕЦ \"Козлодуй\", нито в НЕК, която е в изключително тежко състояние, нито пък в държавата България, която на всеки 10 години сменя позицията си по \"Белене\", заяви бившият енергиен министър Румен Овчаров пред БТВ.  Според него инвеститорът за изграждането на АЕЦ \"Белене\" е предопределен. Той ще бъде или Китайската държавна компания за ядрена енергетика, или \"Росатом\". Позицията на Овчаров идва три дни след като Националната електрическа компания (НЕК) отправи покана за избор на стратегически инвеститор за реализация на проекта. Овчаров е на мнение, че инвеститорът ще има политически, а не икономически интерес да изгради централата. Той остава на мнение, че проектът е икономически изгоден. Румен Овчаров прогнозира още, че \"Турски поток\" ще мине през България, но страната ще започне да печели от него около 20 години след изграждането му.", "date": "2019.03.15", "title": "Румен Овчаров: Никой не ни вярва за \"АЕЦ \"Белене\""}
{"url": "https://duma.bg/sriv-sprya-feysbuk-n187479", "text": "Фейсбук бе спрян за часове в сряда вечер, като проблемите продължиха и в четвъртък. Най-голямата социална мрежа бе на практика неизползваема, не работеха няколко от основните й приложения. Сайтове, следящи работата на различните платформи в интернет, получиха 11 000 сигнала за липса на достъп от България. След полунощ срещу четвъртък те все още бяха известявани от много държави, че приложенията не работят пълноценно или въобще. Причините за срива не са известни. Липсва и официално потвърждение, че проблемите са отстранени. На места дейността на популярните приложения е възстановена. По непотвърдена информация причина за прекъсването е вид кибератака, известна като \"отказ от услуга\". Целта е да се спре достъпът на потребителите до важна информация или до определен сайт. Мишената се атакува с огромен обем заявки, което забавя и дори спира работата на сървърите й. От фейсбук дори прибегнаха до туитър, за да съобщят, че са наясно с наличието на проблем и работят за отстраняването му. \"Знаем, че някои потребители в момента изпитват проблеми да ползват нашето семейство от приложения\", написаха от компанията. Това е най-сериозният проблем в работата на социалната мрежа от 2008 г. Тогава потребителите й са били около 150 млн. души, като днес те са близо 2,3 млрд.", "date": "2019.03.15", "title": "Срив спря фейсбук"}
{"url": "https://duma.bg/vizita-n187506", "text": "Премиерът Бойко Борисов и президентът на Азербайджан Илхам Алиев обсъдиха възможностите за задълбочаване на енергийното сътрудничество между двете страни. Разговорът се състоя в рамките на Седмия глобален бакински форум. Премиерът Борисов подчерта, че очаква тази година азерската петролната компания СОКАР да започне инвестиции в газоразпределителната система на България в населените места - с две цели - чистота на въздуха и конкурентоспособност.", "date": "2019.03.15", "title": "Визита"}
{"url": "https://duma.bg/kevr-opravda-toplofikatsiya-sofiya-za-advokatskite-razhodi-n187508", "text": "Съдебните разноски на \"Топлофикация София\" ЕАД за дела срещу длъжници на дружеството не са включени в цената на парното и топлата вода. Това увери председателят на Комисията за енергийно и водно регулиране Иван Иванов пред журналисти по повод твърдението на омбудсмана Мая Манолова, че сумите за съдебните дела се плащат от потребителите. \"Не ги отчитаме. Категорично! Никакви съдебни разноски не се отчитат в нашите решения\", каза Иван Иванов. Още през 2016 г. Манолова поиска да знае какви приходи си осигурява общинското парно в столицата чрез вкараните такси за юрисконсулти в завежданите срещу длъжниците дела, независимо че дружеството има свои назначени юристи и разходите за техните заплати са включени в цената на топлоенергията. Търсените по Закона за достъп до обществена информация данни й бяха отказани от \"Топлофикация София\", но съдът нареди те да бъдат предоставени. Сега омбудсманът ги сравни с публичните отчети и стана ясно, че има разлика за милиони левове в числата за получените юрисконсултски възнаграждения за милиони левове. Въпреки това \"Топлофикация София\" три поредни години отчита загуба, а на този фон за 2019 г. е заложено увеличаване на разходите за персонал с 19 процента.", "date": "2019.03.15", "title": "КЕВР оправда \"Топлофикация София\" за адвокатските разходи"}
{"url": "https://duma.bg/datata-n187490", "text": "СВЕТОВЕН ДЕН ЗА ЗАЩИТА НА ПОТРЕБИТЕЛИТЕ. За първи път е отбелязан на 15 март 1983 г. Две години по-късно, на 9 април 1985 г., Общото събрание на ООН одобрява идеята той да стане Световен ден за защита на потребителите. В България се отбелязва от 1991 г. МЕЖДУНАРОДЕН ДЕН СРЕЩУ ПОЛИЦЕЙСКАТА БРУТАЛНОСТ. За първи път денят е отбелязан през 1997 г., като инициативата е на хора, пострадали от полицейско насилие в Монреал (Канада) и Швейцария. Денят се свързва с предполагаем инцидент, при който две деца на възраст 11-12 години са били бити до смърт от швейцарската полиция. СВЕТОВЕН ДЕН НА СЪНЯ. Отбелязва се от 2008 г. през март в петъка преди Деня на пролетното равноденствие, по инициатива на Световната асоциация за профилактика на съня. Целта е да се привлече вниманието върху значението на съня за здравето на хората. Мотото на деня за 2019 г. е \"Здравословен сън за здравословно остаряване\". 44 Г. ПР.Н.Е. - УБИТ Е ГАЙ ЮЛИЙ ЦЕЗАР (Р. 100 Г. ПР.Н.Е.). Римски военен и политически водач, един от най-влиятелните мъже в световната история. Изиграва важна роля за трансформацията на Римската република в Римска империя. Провъзгласен е за пожизнен диктатор и централизира целия административен апарат. 1934 - РАЖДА СЕ КРИКОР АЗАРЯН, БЪЛГАРСКИ РЕЖИСЬОР И ТЕАТРАЛЕН ПЕДАГОГ (УМИРА 2009 Г.). Професор, председател на Българската асоциация на режисьорите в театъра. Поставя повече от 100 пиеси. Носител на орден \"Стара планина\" първа степен, на престижни отличия и награди - \"Икар\" за цялостен принос в развитието на българския театър и за режисура, почетен \"Аскеер\" и др. На негово име на 26 октомври 2015 г. се създава театър \"Азарян\". 1979 - УМИРА АКАД. ЕМИЛИЯН СТАНЕВ, ПИСАТЕЛ (Р. 1907 Г.). Истинското му име е Никола Стоянов Станев. Автор на повестта \"Крадецът на праскови\", на романите \"Иван Кондарев\", \"Антихрист\" и др. По негови произведения са създадени филмите \"В тиха вечер\", \"Крадецът на праскови\", \"Иван Кондарев\". Автор на произведения за деца - приказки, повести, разкази и сборници. Лауреат и носител на престижни награди и отличия. По случай 100-годишнината от рождението му и като признание за неговия изключителен принос към световната съкровищница на литературата и културата, ЮНЕСКО обявява 2007 г. за година на Емилиян Станев. 1998 - УМИРА БЕНДЖАМИН СПОК, АМЕРИКАНСКИ ПЕДИАТЪР (Р. 1903 Г.). Известен като Доктор Спок. Неговата книга \"Грижи за бебето и детето\", публикувана през 1946 г., е сред най-големите бестселъри за всички времена. Идеите му за грижите за детето са повлияли поколения родители.", "date": "2019.03.15", "title": "Датата"}
{"url": "https://duma.bg/obrazovanie-bez-granitsi-n187491", "text": "Откриването на изложението ще започне от 11:00 ч. на 15 март 2019 г. в зала 9 в Националния дворец на културата. Сред официалните гости на откриването на 15 март от 11.00 ч. ще бъдат: г-жа Илияна Йотова, вицепрезидент на Република България Н.Пр. г-н Сьорен Якобсен, посланик на Дания, г-жа Маринела Петрова, заместник-министър на финансите г-жа Султанка Петрова, заместник-министър на труда и социалната политика доц. д-р Тодор Чобанов, заместник-кмет по направление \"Култура, образование, спорт и превенция на зависимости\" председател на Държавна агенция за закрила на детето, д-р Елеонора Лилова представители на Агенция по заетостта, ИАНМСП, Българска агенция за инвестиции г-н Роберт Шестаков, първи секретар на посолството на Руската федерация и представител на Министерството на образованието и науката на Руската федерация представители на посолствата на Австрия, Германия, Китай, Мароко, Пакистан и др. Очакваме да дойдат над 15 посолства. АКРЕДИТАЦИЯ НА МЕДИИТЕ Журналистите, фотографите и аудиовизуалните екипи ще получат акредитация на място след регистрация. Аудиовизуалните екипи трябва да бъдат в НДК, етаж 5, зала 9, между 10:00 и 10:30 ч.  Вицепрезидентът и официалните гости ще дадат интервюта след откриването.", "date": "2019.03.15", "title": "\"ОБРАЗОВАНИЕ БЕЗ ГРАНИЦИ\""}
{"url": "https://duma.bg/otkriha-nov-multimedien-tsentar-n187492", "text": "С нов мултимедиен център, чиято цел е да се превърне в притегателно място за журналисти и културни дейци, се похвалиха вчера от БТА. \"Представителите на всички видове изкуства могат да се чувстват като у дома си. Тук могат да бъдат правени пресконференции, става прекрасно изложбено студио, могат да се правят моноспектакли, премиери на книги и др. Това е едно мултиинформационно и медийно мултикултурно пространство, което съм убеден, ще стане любимо на много хора\", прикани бъдещите си гости директорът на агенцията Максим Минчев. Залата е с капацитет от 100 седящи места и е оборудвана с изключително съвременна техника и мултимедия. Намира се в приземния етаж на БТА, там, където някога се е помещавала печатница. Проектът е на арх. Бойко Кадинов, а вътрешността наподобява фасадата на БТА. Търсена е прилика с агора, с градски площад, затова и паркетът наподобява подредбата на емблематичните за София жълти павета, обясни доц. Георги Лозанов, който ще отговаря за центъра. Падащи екрани за мултимедия, таблети по стените и възможности за визуални и акустични ефекти допълват нововъведенията. Залата разполага със система за панорамна прожекция до 180 градуса, интерактивни тъч скрийн екрани и висококачествен звук. Минчев обяви, че амбицията на БТА е мултимедийният център да бъде изцяло погълнат, ако не от 5D технологии, то поне от 3D. Пръв гост на артистичното кътче бе проф. Греди Асса, който представи своя колекция от картини. В сряда вечер със своеобразна предпремиера възможностите на центъра са изпробвали носителките на Латино Грами \"Еструна - Арканхел и Нови български гласове\", които са изпълнили свои песни с музикален аранжимент на доц. д-р. Георги Петков.", "date": "2019.03.15", "title": "Откриха нов мултимедиен център"}
{"url": "https://duma.bg/chetvarta-pobeda-za-aoiyama-v-osaka-n187473", "text": "Даниел Иванов-Аоияма победи японеца Асанояма в схватка от V кръг на пролетния турнир по сумо в Осака. 198-килограмовият исполин от Елхово надделя над представителя на домакините, като му приложи фронтално събаряне \"ошитаоши\". Българинът вече е с 4 успеха, като единственото му поражение е от японеца Чийотайрю вчера. Опонент на \"Синята планина\" утре ще е бившият \"одзеки\" Котошогику, който няма поражение в петте дни досега. Иванов и Котошогику са се срещали 20 пъти и българинът е спечелил само 6 от схватките. Без загуба в Осака са също \"Йокодзуна\" Хакухо и \"одзеки\" Гоейдо.", "date": "2019.03.15", "title": "Четвърта победа за Аоияма в Осака"}
{"url": "https://duma.bg/badeshteto-na-novinite-sabira-u-nas-agentsii-ot-tsyal-svyat-n187494", "text": "Шестият световен конгрес на информационните агенции, чийто домакин ще бъде БТА, ще е под мотото \"Бъдещето на новините\". Генералният директор на БТА Максим Минчев обяви, че медийният форум ще се проведе в зала 3 на НДК от 13 до 15 юни. Истинските и фалшивите новини, собствеността на медиите и навлизането на изкуствения интелект ще са сред основните теми, по които ще дискутират журналисти и експерти от цял свят. Минчев уточни, че акцент ще бъде не само физическата собственост на медии, а и интелектуалната собственост и защитата на авторското право. Дебатът ще бъде открит с панел, посветен на новите източници на информация и пътищата, по които тя достига до читатели и зрители. Минчев подчерта, че е предвидена и богата културно-туристическа програма, предвидено е и посещение в европейската столица на културата за 2019 г. Пловдив. Очаква се за конгреса в България да пристигнат лидерите на над 120 водещи новинарски агенции от 5 континента. Участие са заявили и представители на екзотични дестинации като Джибути, Камбоджа и Кот Д'Ивоар. Освен тях ще присъстват изтъкнати журналисти от влиятелни медии от цял свят. За форума в България вероятно ще дойдат знакови имена от ръководството на \"Фейсбук\", \"Гугъл\" и \"Туитър\", издателите и главни редактори на печатни издания, телевизии и радиа. Сред говорителите в един от панелите е Ерик Уайнър, който е един от най-превежданите журналисти. Наистина сме събрали и продължаваме да събираме цяло съзвездие от хора и експерти в масовите комуникации, които има какво да споделят, доволен е директорът на БТА. Минчев уточни, че настоящето и новите IT технологии поставят медиите и журналистите в изцяло нова среда, тъй като хората търсят нови методи да се информират или просто не желаят да бъдат информирани.", "date": "2019.03.15", "title": " \"Бъдещето на новините\" събира у нас агенции от цял свят"}
{"url": "https://duma.bg/poredni-titli-za-rado-yankov-ot-darzhavniya-shampionat-po-snoubord-n187466", "text": "Поредни титли от държавния шампионат по сноуборд в паралелните дисциплини спечели голямата ни звезда Радослав Янков (Амер Спорт). Първенството, организирано от БФСки и Осогово спорт ЕООД. се проведе вчера и днес в Осогово. Участие в днешния паралелен слалом взеха 30 състезатели от водещите български клубове. При мъжете титлата спечели Радослав Янков, който на финала победи съотборника си Димитър Ганичев. При жените първа е Живка Узунова (Амер спорт). Първи при младежите старша (до 19 г.) първи е Евгени Иванов (Амер Спорт). В същата възрастова група при девойките спечели Лиа Манчева (Блейд). В паралелния гигантски слалом на 13-и Янков отново е първи. При дамите в тази дисциплина спечели неговата съотборничка Живка Узунова. Първи в старшата възраст до 19 г. е Теодор Пашалиев (Амер Спорт). Лиа Манчева (Блейд) е първа при девойките. Призьорите получиха медалите си от Георги Бобев, вицепрезидент на БФСки, Петър Паунов, кмет на община Кюстендил, Виктор Жеков, треньор на националните отбори и Георги Атанасов, национален треньор.", "date": "2019.03.15", "title": "Поредни титли за Радо Янков от държавния шампионат по сноуборд"}
{"url": "https://duma.bg/volya-osiguriha-kvoruma-ot-vtori-opit-n187572", "text": "Парламентът успя да започне работа след втория опит за регистрация. Общо 125 депутати се регистрираха в зала, след като първия път екранът отчете едва 119 народни представители. Големият въпрос тази сутрин бе дали депутатите от Воля ще се регистрират или, както заплашиха вчера, ще напуснат парламента.  В крайна сметка при втората регистрация, Воля бяха в залата. Какво и кой е убедил Марешки да се откаже от заканата си, предстои да се разбере.", "date": "2019.03.15", "title": "Воля осигуриха кворума от втори опит"}
{"url": "https://duma.bg/patsienti-pitat-gotova-li-e-kasata-da-poeme-deynostta-na-fonda-za-lechenie-na-detsa-n187516", "text": "Къде ще бъдат подавани занапред заявленията за лечение на деца в чужбина, има ли изработена форма за заявления, подготвен ли е проект на структурни промени в НЗОК за създаване на съответните звена, има ли щатно разписание и длъжностни характеристики. Това са част от въпросите, които задават от Националната пациентска организация (НПО) в отворено писмо до министъра на здравеопазването Кирил Ананиев, управителя на НЗОК д-р Дечо Дечев, председателя на Надзорния съвет на НЗОК Жени Начева, председателя на парламентарната Комисия по здравеопазване д-р Даниела Дариткова. От писмото става ясно, че причина за въпросите е липсата на актуална информация за процесите по прехвърлянето на функциите на Фонда за лечение в чужбина и Център \"Фонд за лечение на деца в чужбина\" към НЗОК. От НПО питат предвижда ли се подалите заявления по електронен път да проследяват тяхното движение, становищата и решенията по тях. ДУМА припомня, че според преходните и заключителни разпоредби на Закона за бюджета на НЗОК за 2019 г. на 31 март фондът спира да функционира, а дейността му се поема от НЗОК. ", "date": "2019.03.15", "title": " Пациенти питат готова ли е касата да поеме дейността на фонда за лечение на деца"}
{"url": "https://duma.bg/sofiya-nyama-laboratoriya-za-izsledvane-na-ostatatsite-ot-bokluka-n187517", "text": "Общинските съветници в София изразиха съмнения относно качеството на остатъка от обработения боклук в столичния завод, който е във вид на РДФ гориво. Според тях не е ясно дали в този му вид то ще може да се изгаря в бъдещата спорна инсталация на \"Топлофикация\". Съветниците от БСП Альоша Даков и Иван Таков направиха питане към кмета Йорданка Фандъкова по въпроса, но не бяха удовлетворени от отговора й.  \"Скандално е, че в момента няма акредитирана лаборатория, която да следи за качеството РДФ\", коментира Таков. Той припомни, че заводът, който изкарва горивото, е струвал 400 млн. лева, а новата инсталация ще излезе 320 млн. лева. \"На фона на тази огромна сума, част от която ще бъде поета от столичани, ние дори не можем да твърдим със сигурност, че РДФ горивото ще може да бъде изгаряно в бъдещата инсталация\", коментираха съветниците. Те изразиха и учудване, че още през 2016 г. има обещание за създаване на акредитирана лаборатория, а три години по-късно такава още няма. \"Трябва да има строг контрол на изгаряните материали, за да се гарантира здравето на столичани\", категоричен бе Иван Таков.", "date": "2019.03.15", "title": "София няма лаборатория за  изследване на остатъците от боклука "}
{"url": "https://duma.bg/kaloyan-pargov-novite-zaplati-na-shoforite-sa-uspeh-i-za-bsp-n187519", "text": "Увеличаването на заплатите на шофьорите и ватманите в градския транспорт в София, което бе гласувано вчера от Столичния общински съвет, е успех и за БСП, заяви лидерът на столичните социалисти Калоян Паргов. Групата му подкрепи предложеното от кмета Йорданка Фандъкова увеличение на основните заплати с 10% за работещите в електротранспорта и с 24% - в автотранспорта. За това са предвидени 5,3 млн. лева. Според Милка Христова от БСП тези пари трябва да бъдат взети от приходите от продажба на преференциални карти. Какво обаче правим, ако средствата не са достатъчно, попита Христова.  Управляващите обаче не подкрепиха предложението на БСП при следваща актуализация на бюджета през годината да бъдат предвидени средства за още един ръст от 10%. Поемаме ангажимента, когато му дойде времето, да поставим отново този въпрос, обеща Паргов. По време на близо двучасовата дискусия за ситуацията в транспорта по време на заседанието на СОС отново бяха разменени обвинения в политизиране на проблема. ДУМА припомня, че много от шофьорите не бяха удовлетворени от предложеното в сряда вдигане на основните им заплати до 1150 лв. и настояха за 100 лева повече. Това обаче ще може да стане след актуализацията на бюджета на 6 или 9-месечието.", "date": "2019.03.15", "title": " Калоян Паргов: Новите заплати  на шофьорите са успех и за БСП"}
{"url": "https://duma.bg/13-ot-invitro-protsedurite-sa-v-dve-kliniki-n187518", "text": "Основната дейност, която се финансира от Център за асистирана репродукция (ЦАР) е концентрирана в пет клиники, а над 1/3 от нея - в две от тях. Това показват анализите на \"Индекс на болниците\", направени въз основа на данни от НЗОК и ЦАР. С 2441 са намалели ражданията в страната през 2018 г. в сравнение с предходната. В същото време броят на инвитро процедурите, финансирани от държавата, се е увеличил. Диспропорциите в дейността на болниците в двете направления се запазват непроменени.  Общо 55 796 са били ражданията през 2018 г. в България, извършени в 106 болници. През 2017 г. ражданията са били 58 237 в 108 болници. Не всички лечебни заведения, които имат договор с НЗОК за тази дейност, осъществяват минималния брой раждания за година. През миналата година 13 лечебни заведения не са отговорили на това изискване. Най-голяма част от ражданията отново са в столицата - \"Майчин дом\" (3400), Първа АГ \"Св. София\" (2442) и \"Шейново\" (2205).  Въпреки намаляването на ражданията се увеличава процентът на тези, които са извършени чрез секцио - от 45% през 2017 г. на 46,90% през м.г. Запазва се разликата в приложението на метода - в различните болници той варира от 0 до 94%. Броят на децата, родени с форцепс, е 398 срещу 428 през предходната, като най-висок е в \"Майчин дом\", където има и по-тежки случаи.  Смъртността на децата при ражданията остава ниска - 0,53%, а процентът на недоносените бебета е почти непроменен - 13,14%. В 34 клиники са обгрижвани най-тежките случаи на недоносени бебета с тегло под 1499 грама. Успеваемостта при инвитро процедурите, които се финансират от държавата, остава почти непроменена, но броят им се увеличава. Общо 3233 стимулации са извършени у нас през 2017 г. (с 523 повече от 2016 г.). Броят на родените бебета също е по-висок - 1023, срещу 820 през предходната. Средната успеваемост на всички клиники през 2017 г. е била 25,51% срещу 25,05% през м.г. Запазва се и тенденцията борят на процедурите, както и на родените бебета да варира много в отделните лечебни заведения - от 0 до над 700.", "date": "2019.03.15", "title": " 1/3 от инвитро процедурите са в две клиники"}
{"url": "https://duma.bg/volya-shte-napuska-parlamenta-no-shte-osiguryava-kvorum-n187520", "text": "Групата на \"Воля\" напуска парламента, обяви в НС лидерът на партията Веселин Марешки. Решението било взето на съвещание на ръководството на партията и парламентарната група. \"Причините към момента не мога да ви ги споделя, тъй като продължават разговорите. Те са лесни, повярвайте\", взе да шикалкави Марешки, без да уточни с кого и за какво разговаря. Съставяме условията, при които ще се върнем, обяви по-късно Марешки в телевизионно предаване и оповести, че ще се регистрират, за да осигуряват кворум на управляващите. Припомняме, че БСП напусна парламента преди месец, което постави мнозинството на ГЕРБ и \"Обединени патриоти\" в зависимост от ДПС и \"Воля\". 12-те депутати на Марешки осигуряваха кворум дори и без гласовете на ДПС. \"Ще видим ще има ли цена за евентуалното връщане на \"Воля\" в парламента\", коментира лидерът на БСП Корнелия Нинова. Шефът на ПГ на ГЕРБ Цветан Цветанов не скри изненадата си. \"Не смятам, че има парламентарна криза, разполагаме със 121 депутати. Разбрах само преди минути за тяхното решение. Не съм имал възможност да разговарям. Доколкото разбрах, в по-късните часове ще обявят своите мотиви. Всяка от парламентарните групи има възможност да си определи хода и това, което трябва да предприеме\", коментира той и добави, че ще се чуе с Марешки. Цветанов повтори тезата, че няма предпоставка за предсрочни парламентарни избори, страната била стабилна и НС вършело своята работа. Парламентарна криза не вижда и лидерът на НФСБ Валери Симеонов, който изрази съмнение в намеренията на \"Воля\" да напуснат НС, защото до момента чул само изявления. Междувременно парламентът освободи депутата от БСП Славчо Велков. Той напуска по лични причини, но остава в НС като съветник на Корнелия Нинова по въпросите за националната сигурност. Следващ в пазарджишката листа на БСП е Георги Вергиев, който събра 3217 преференции.", "date": "2019.03.15", "title": " \"Воля\" ще напуска парламента, но ще осигурява кворум"}
{"url": "https://duma.bg/elena-yoncheva-turski-interesi-li-stoyat-zad-kontsesiyata-na-letishteto-n187521", "text": "Властта облагодетелства концесионера на летище София, обяви говорителят на ПГ \"БСП за България\" Елена Йончева. По думите й със скандалните промени в законодателството, приети вчера от НС, държавата е напълно уязвима и не може да защити своя интерес. \"Концесионният договор няма да е недействителен, ако не отговаря на българското законодателство. Отпада точка 6 на параграф 17, в която се казва, че контрактът е недействителен, когато съдържанието му не съответства на минималното съдържания на концесионния договор, определен от този закон или противоречащи на други изисквания на този закона\", обясни Йончева. Тя попита дали не е предопределен изборът на концесионер и дали зад него не стоят ли турски интереси. Йончева припомни, че концесията бе спряна през 2017 г. от служебното правителство, именно защото досегашният закон не отговаря на националната сигурност и я застрашава. Залагат се прегради за бъдещо прекратяване на концесията на летище София, което ни навежда на мисълта, че всичко е договорено и концесионерът е ясен, коментира Корнелия Нинова. Тя посочи, че приетите промени връзват ръцете на бъдещи управляващи с различно схващане за националната сигурност и за собствеността. \"Няколко пъти сме заявявали публично, че ако народът ни даде право да управляваме, ще прекратим тази концесия. С измененията България ще трябва да плаща при подобно бъдещо действие, дори и виновен по договора да бъде концесионерът. Изрично се записва, че това ще трябва да се решава в Арбитражен съд\", възмути се Нинова.", "date": "2019.03.15", "title": "Елена Йончева:  Турски интереси ли стоят зад концесията на летището?"}
{"url": "https://duma.bg/mikaela-shifrin-i-dominik-paris-s-globusite-na-super-g-n187467", "text": " На финалите на Световната купа в Солдеу американката се нареди 4-та в последния старт в дисциплината и събра 350 т., като остави зад себе си Никол Шмидхофер (Ав) 303 и Тина Вайратер (Лихт) 268. Най-бърза в Андора беше Виктория Ребенсбург (Гер) с време 1:23,91 мин., пред Тамара Типлер (Ав) на 0,15 сек. и Федерика Бриньоне (Ит) на 0,34 сек. Шифрин заслужи трети трофей през сезона, след като е недостижима в генералното класиране и на слалом. Тя води и в гигантския слалом, и в неделя може да стане първата скиорка с 4 глобуса в рамките на един сезон. В Солдеу Парис измина трасето за 1:20,42 мин., пред Мауро Кавийзел (Швейц) на 0,15 сек., Винсент Крихмайер (Ав) на 0,44 сек. и др. Италианецът събра 430 т.и взе първи глобус. Той стана и световен шампион в дисциплината в Оре на 6 февруари. След него се нареждат Крихмайер 346, Кавийзел 324 и др.    В генералното класиране за сезона води вече шампионът Марсел Хиршер (Ав) 1508 т., пред Алекси Пентюро (Фр) 999, Хенрик Кристоферсен (Нор) 988. Алберт Попов е 62-и с 95 т., но ще участва в неделя в слалома, където с този актив заема 21-во място.", "date": "2019.03.15", "title": "Микаела Шифрин и Доминик Парис  с глобусите на Супер Г"}
{"url": "https://duma.bg/emil-georgiev-potrebitelite-tryabva-da-tarsyat-pravata-si-dokray-n187495", "text": "- Има какво още да се желае, още повече че  фундаменталният проблем на българските потребители е не само бедността, но и това, че не са достатъчно защитени от националното законодателство, особено в областта на обществените услуги. Проблем е и т.нар. двоен стандарт при хранителните продукти и подвеждащата информация, за да не кажа фалшива, която, за съжаление, се поднася на потребителите и от организации, които се водят като потребителски. Очеваден пример за несъвършено законодателство е Законът за енергетиката, което дава възможност на \"Топлофикация-София\" да продължава да издевателства над потребителите на топлинна енергия. Колкото и зловещо да звучи, заради сградната инсталация софиянци са задължени да плащат до гроб, дори при демонтирани радиатори. Ще бъдем безкомпромисни към дружеството дотогава, докато не промени образа си на потребителски Франкенщайн. Казано по друг начин, да се отнася към своите абонати като към уважавани европейски потребители, а не като като към живеещи в африкански бандустани. Заради многобройните жалби се ангажирахме с актуализация на Закона за енергетиката и Наредбата за топлоснабдяване. Радостното е, че срещаме разбиране от страна на ръководството на МЕ. В близките дни ще обсъдим съвместно нашите мотиви по измененията и допълненията на  наредбата и закона. Няма как да пропусна и Закона за храните, който отлежава почти една година след първо четене в Народното събрание заради лобистки интереси на две-три чужди фирми, бутилиращи изворна и минерална вода в нашата страна. С други думи, даваме всичко от себе си за защита интересите на българските потребители. Затова търсим партньорство с държавни органи, имащи отношение към правата на потребителите. В тази връзка подписахме меморандум за съвместна дейност с КЗП и БАБХ и след някой друг ден започваме съвместни проверки за двоен стандарт в хранителния сектор не само на стоки, внесени от други страни, но проверки и за вътрешен двоен стандарт. Уверявам ви, че нарушителите ще бъдат обявявани поименно, но след като разполагаме с достоверна информация, предоставена от акредитирана лаборатория. А не както напоследък се случва и се всява паника между потребителите за съдържание на олово в рибата, за натамицин по сиренето и колбасите, за акриламид във вафлите, закуските, кафето и какви ли не още хранителни продукти, без да се представят доказателства от извършени изследвания на българския пазар. Категорично сме против такъв тип информация, която в някои случаи има привкус на поръчкова. - Умора има, но тя се преодолява с благодарността на хората, особено непознати. Що се отнася до битките, такава наистина има, но само с топлофикационното дружество. От наша страна е принципна в името на всички тези, които се жалват в нашия офис. Що се отнася до КЕВР, мисля, че убедихме ръководството, че не сме техни врагове и търсим ползотворно сътрудничество. Вярно е, че понякога спорим, но както се казва, така се ражда най-правилното решение. Ще си послужа с пример.  За съжаление през ноември м. г. ВАС по искане на прокуратурата отмени Правила за измерване на количествата електрическа енергия. Правила, утвърдени от КЕВР и влезли в сила от ноември 2013 г. Правила, регламентиращи дейността по констатираните от ЕРП нарушения, определянето на щетата и основанието за налагане на санкция. Така незаконните присъединявания в момента остават без последствия и това е предпоставка за увеличаване  обемите на неизмерената и съответно незаплатена електроенергия, а оттам - злоупотреба с правата на коректни потребители. Отменените Правила за измерване на количествата електрическа енергия създават проблеми и при съставяне на протоколи за проверка и подмяна на електромерите, съгласно изискванията за технически надзор, както и съставяне на констативни протоколи при установени кражби. Уверявам ви, че кражбите са колосални и тежат върху изрядните потребители.   В тази връзка преди няколко дни се срещнахме с ръководството на КЕВР и настояхме в спешен порядък държавният регулатор да утвърди актуализирани Правила за измерване на количествата електрическа енергия. Факт е, че след срещата работна група е представила проекта за правила, а обществено обсъждане ще се проведе на 20 този месец.  - Да се помага на хората е благородна кауза. И няма как аз и моите колеги в офисите в София и над 10 областни центъра, да не се чувстваме удовлетворени, когато решаваме проблемите на стотици потребители. Удовлетворени сме, защото сме спечелили доверието на много хора и затова твърдя, че няма друга организация, и то не само потребителска, с организирана членска маса от близо 13 хил. членове. Това е организирана армия и всеки, който се опита да се подиграва с тези хора, ще се сблъска челно с нашия гняв. Поздравявам българските потребители, защото ние от ФПБ сме се посветили на каузата за тяхната защита. И ги призовавам да търсят докрай своите права. Поздравявам колегите си в централния ни офис, колегите в офисите ни във Видин, Монтана, Враца, Плевен, Радомир, Бургас, Стара Загора, Пазарджик, Пловдив и Хасково. Няма как да пропусна нашите над 60 сътрудници от Видин до Гоце Делчев, които всекидневно участват в проверки по сигнали на хората.", "date": "2019.03.15", "title": "Емил Георгиев:    Потребителите трябва да търсят правата си докрай"}
{"url": "https://duma.bg/ochakvat-leko-zabavyane-na-rastezha-u-nas-n187509", "text": "През тази година може да има леко забавяне на икономическия растеж. Очакваме той да бъде 3%, при 3,1% за 2018 г., заяви председателят на УС \"Райфайзенбанк България Оливър Рьогл при представянето на резултатите на банката за миналата година. Като отрицателна тенденция, която ще се запази и занапред, той определи ниското равнище на преките чуждестранни инвестиции. Те са били 1.5 млрд. евро през миналата година, толкова ще останат и през 2019 г. Сърбия и Румъния са над това ниво, коментира Рьогл. Анализът на \"Райфайзенбанк\" потвърждава ползите за България от присъединяването към еврозоната. Това ще стане чрез засилване на политическата тежест на страната, така и заради по-голямата стабилност на банковия сектор, отпадането на валутния риск и намаляването на транзационните разходи. Увеличението на цените при самото присъединяване ще е около 0.2 - 0.3%. Очаква се повишение на цените заради конвергенцията на българската икономика в тази на еврозоната, но \"не е важно, че цените ще скачат, а доходите да растат съпоставимо\", добави зам.-председателят на управителния съвет Добромир Добрев. След присъединяването на България към банковия съюз и чакалнята на еврозоната фалити като този на четвъртата по големина българска банка - КТБ, \"по толкова бърз и ужасен начин\" няма да са възможни, коментира Оливър Рьогл. ", "date": "2019.03.15", "title": "Очакват леко забавяне на растежа у нас"}
{"url": "https://duma.bg/korneliya-ninova-bsp-sprya-sdelkata-za-dalga-na-myuftiystvoto-n187522", "text": "Ако не беше БСП, сделката между ГЕРБ и ДПС за дълга на мюфтийството щеше да мине тихомълком и никой нямаше да разбере за нея, заяви лидерът на БСП Корнелия Нинова. По думите й, в сряда ГЕРБ са обявили намерението си задълженията на мюфтийството да се разсрочат, вместо да се опростят, защото са се уплашили от реакцията на хората. \"Миналия вторник първи обявихме какъв е проблемът и вече девети ден той се коментира. Къде БСП е по-силна - в парламента, в говорилнята, където никой не чува различната ни позиция, или извън НС?\", попита риторично Нинова. Лидерът на БСП се възмути, че след негативната реакция от обществото ГЕРБ и ДПС са започнали гигантската манипулация, че това било въпрос на национална сигурност. \"Бойко Борисов дори припомни личното си участие във Възродителния процес. Мюфтийството заговори за Косово и че ако не се опростят дълговете, ще се радикализира обществото. Обвиниха БСП, че създава етническо напрежение\", напомни Нинова. \"Питам ги сега, като отмениха опрощаването на дълга, има ли опасност за националната сигурност, радикализираме ли се, ще имаме ли нов Възродителен процес?\", добави тя. От заплаха за националната сигурност казусът, по думите на Цветан Цветанов, е станал правен. Според нея изводът е, че се всява страх у хората. \"Не, защото има етническо напрежение и не защото политиците употребяваме темата, а защото с вашите пари, чрез вашите страхове, плащат на ДПС за оставането си на власт. Сега отново ви манипулират, че са ви чули гласа. Не, не са ви чули, а просто се уплашиха от вас. Имайте самочувствие и смелост, че от вас зависят нещата. Можете да промените не само едно решение на правителството. Можете да промените модела на управление и на прехода, ако си повярвате, че силата е у вас\", обърна се тя към българите. Нинова смята, че новото предложение на ГЕРБ за дълга на мюфтийството е завоалирано старо. \"Спира се принудителното изпълнение за задълженията, държавата няма да си ги търси да ги събира. Разсрочва дълга, но никой не казва за колко време и при какви условия. Едно разсрочване за 50 години например е скрито опрощаване\", убедена е тя. Затова БСП иска да научи условията, при които се разсрочват задълженията на мюфтийството. \"А ще има ли график за разсрочване на задълженията на българите, които дължат пари на \"Топлофикация\", на мобилни оператори или ЧСИ ще ги напълзят веднага и ще ги нападнат да си събират парите не с лихвите, а с десет пъти отгоре\", продължи с въпросите Нинова.", "date": "2019.03.15", "title": "Корнелия Нинова:  БСП спря сделката за дълга на мюфтийството "}
{"url": "https://duma.bg/smazvasht-doklad-na-sasht-za-choveshkite-prava-u-nas-n187523", "text": "Държавният департамент на САЩ излезе със смазващи констатации за нарушаване на човешките права и свободата на словото в България. Те са описани подробно на 33 страници в годишния доклад за състоянието на човешките права в света. Случаят \"Иванчева\" е даден като пример за потъпкване на човешките права на задържаните. Според анализаторите проблемът е в безнаказаността. Българските власти не правят достатъчно, за да преследват посегателствата върху човешките права и не използват адекватно механизмите за разследване и наказване на корупцията и злоупотребите. Като основни проблеми се посочват корупцията във всички правителствени подразделения и в съдебната система, която е неефикасна и безотчетна. Корпоративният и политическият натиск са нанесли сериозни вреди на медийния плурализъм, се казва в документа. Човешките права в България се нарушават, задържаните лица са обект на малтретиране, а посегателството остава безнаказано. Увеличава се натискът на властта върху медиите. Това са част от суровите констатации за България в 43-я годишен доклад на Държавния департамент на САЩ за състоянието на човешките права по света. Основни проблеми са изброени физическото малтретиране на арестанти и затворници от страна на длъжностни лица, тежките условия в затворите, корупцията, неефикасността и липсата на отчетност в съдебната система, лошо отношение към мигрантите и търсещите убежище, корупцията във всички правителствени подразделения и насилието срещу етнически малцинства. Посочва се, че над 40% от затворниците се оплакват от много тежки условия и физическо насилие от страна на властите. Случаят \"Иванчева\" е даден като пример за потъпкване на правата на задържаните. Българските власти са предприели стъпки за съдебно преследване и наказване на длъжностни лица, извършили посегателства върху човешките права, но действията са недостатъчни и безнаказаността е проблем, констатират анализаторите. Посочва се още, че правителството разполага с механизми да разследва и наказва злоупотребите и корупцията, но използването им е неадекватно.  \"Законът гарантира свободата на словото, включително на печата, и правителството като цяло спазва това право. Въпреки това остава безпокойството, че корпоративен и политически натиск, съчетан със засилващо се и непрозрачно съсредоточаване на медийна собственост и разпространителски мрежи, както и правителствено регулиране на ресурсите и подкрепата за медиите, е нанесло сериозни вреди на медийния плурализъм, се казва в документа. Индексът за устойчивост на медиите на IREX за 2018 г. отчита стабилно увеличаващ се политически натиск върху медиите, както и всекидневен тормоз и натиск срещу журналисти и собственици на медии. Индексът отбелязва съществуването на дълбоко разделение на \"воюващи лагери\" в медиите, които водят до клеветнически кампании и засилващата се \"агресивна пропаганда\". Продължава тенденцията за сплашване и насилие срещу журналисти, посочват анализаторите и като пример за произвол споменават задържането на разследващия журналист от \"Биволъ\" Димитър Стоянов и румънския му колега Атила Биро край Радомир.", "date": "2019.03.15", "title": "Смазващ доклад на САЩ  за човешките права у нас"}
{"url": "https://duma.bg/suetnya-v-parlamenta-kvorumat-e-na-raba-n187566", "text": "Парламентът трудно събира кворум тази сутрин. В 9.00 часа, когато е началото на работния ден на депутатите, заседанието все още не бе започнало. А в кулоарите имаше нервно притичване между стаите на различните парламентарни групи. Все още не е ясно дали депутатите от Воля ще се регистрират в пленарна зала, след като вчера Веселин Марешки обяви, че и неговите хора напускат Народното събрание. Днес в дневния ред на депутатите са включени промените в Изборния кодекс,  а част от въпросите в парламентарния контрол са отправени от групата на Воля. Припомняме, че без депутатите на Марешки, управляващата коалиция буквално е на ръба на кворума. Заедно групата на ГЕРБ и \"Обединени патриоти\" има 121 депутати. Което означава, че дори един да липсва, кворум не може да бъде осигурен без волята на ДПС. Очаквайте подробности!", "date": "2019.03.15", "title": "Суетня в парламента, кворумът е на ръба"}
{"url": "https://duma.bg/georgi-dermendzhiev-razlikata-s-ludogorets-ne-e-golyama-n187469", "text": "  \"Направихме много грешки. С това помогнахме и на Лудогорец. Такава загуба трябва да ни подобри, казах го и на футболистите. С новото ръководство имаме постоянно разговори. Имаме политика, за която ще направим всичко, за да я спазваме. Има разлика между нас и Лудогорец, всички го виждат. Но тя не е толкова голяма, според мен. Играчите не показаха максималните си възможности заради психологическия натиск, който беше върху тях. Така се разви мачът, че бе в наш ущърб. Това бреме тежи на отговорността на играчите. Това е наслоено с времето. Те загубиха 3 финала за купата, класирания, текучество на играчи... Сега се създава обстановка на малко по-голяма стабилност и вече отговорността им тежи, но мисля, че с времето трябва да свикнат и това не може да бъде оправдание нито към тях, нито към отбора\", заяви Дерменджиев.  Той призна, че времето му в Левски е ограничено. Дадена му е възможност да изгради боеспособен отбор, но не знае за какъв период получава кредит на доверие. \"Искаме да изградим отбор. Колко време ще ми дадат, е друго нещо. Футболистите трябва да мислят за играта вече, защото в клуба всичко е спокойно. Не трябва след един мач да сме на другия полюс, отборът трябва да се капсулова. И аз исках да се случат нещата по друг начин, но има реалности, с които трябва да се съобразяваме. Има неща напред във времето. Не може да прескочим и да кажем: \"Хоп, всичко е готово\". Има неща в перспектива\", каза Дерменджиев преди утрешното гостуване на опашкаря Верея, който удържа 0:0 с Лудогорец в първия пролетен кръг.  Дерменджиев представи и централния защитник Седрик Унтонджи, играл за Франция при подрастващите и за Бенин при мъжете. Гигантът, висок 195 см, има договор за оставащите 11 мача до края на сезона с опция за удължаване с 2 години. \"Чувствам се добре, всичко е наред и съм готов за игра. Обожавам футбола и се надявам да постигна много с Левски. Чувствам се като у дома си, съотборниците ме приеха\", обяви Унтонджи. Заради контузия в лявото коляно в последната година той е играл само един мач за американския Ню Йорк Сити.", "date": "2019.03.15", "title": "Георги Дерменджиев: Разликата с Лудогорец не е голяма"}
{"url": "https://duma.bg/shifrin-i-paris-s-globusite-na-super-g-n187478", "text": "Микаела Шифрин и Доминик Парис заслужиха малките Кристални глобуси в Супер Г. На финалите на Световната купа в Солдеу американката се нареди 4-та в последния старт в дисциплината и събра 350 т., като остави зад себе си Никол Шмидхофер (Ав) 303 и Тина Вайратер (Лихт) 268. Най-бърза в Андора беше Виктория Ребенсбург (Гер) с време 1:23,91 мин., пред Тамара Типлер (Ав) на 0,15 сек. и Федерика Бриньоне (Ит) на 0,34 сек. Шифрин заслужи трети трофей през сезона, след като е недостижима в генералното класиране и на слалом. Тя води и в гигантския слалом, и в неделя може да стане първата скиорка с 4 глобуса в рамките на един сезон. В Солдеу Парис измина трасето за 1:20,42 мин., пред Мауро Кавийзел (Швейц) на 0,15 сек., Винсент Крихмайер (Ав) на 0,44 сек. и др. Италианецът събра 430 т.и взе първи глобус. Той стана и световен шампион в дисциплината в Оре на 6 февруари. След него се нареждат Крихмайер 346, Кавийзел 324 и др.    В генералното класиране за сезона води вече шампионът Марсел Хиршер (Ав) 1508 т., пред Алекси Пентюро (Фр) 999, Хенрик Кристоферсен (Нор) 988. Алберт Попов е 62-и с 95 т., но ще участва в неделя в слалома, където с този актив заема 21-во място. ", "date": "2019.03.15", "title": "Шифрин и Парис с глобусите на Супер Г"}
{"url": "https://duma.bg/vlado-iliev-gord-ot-istoricheskiya-si-uspeh-n187477", "text": "Владимир Илиев призна, че още не може да асимилира, че е заслужил сребро на Световното първенство по биатлон. Медалът е първи за българския мъжки биатлон от световни първенства. В Йостерсунд българинът изненада всички в индивидуалната дисциплина на 20 км. Той бе победен само от Арнд Пайфер (Гер), а трети се нареди носителят на Световната купа за 2011 г. Тарей Бьо (Нор). \"Чувствам се невероятно, нямам думи. Това е дълго чакан успех. Бях концентриран, знаех, че имам шанс.  Исках да попадна и в масовия старт, и така да имам още един шанс. Радвам се, че стана. Сякаш още не съм го осъзнал напълно. Малко хора знаят колко труд означава този медал. Най-близките ми знаят колко часа на ден тренирам. Много години не съм си позволявал да ходя на почивка, за да мога да тренирам. Получи се\", обяви пред бТВ биатлонистът от Троян. Той ще участва в щафетата утре и в масовия старт в неделя.  \"След пропуска на втора стрелба си помислих, че може да съм много високо в класирането, но въобще не можех да си представя, че ще взема медал. Дадох всичко от себе си и резултатът сам дойде. Последната обиколка беше много тежка. Не ми беше останала почти никаква енергия. Но видях, че и на другите така им се получи. Вижте Тарей Бьо, например\", сподели Владо пред \"Евроспорт\". \"Не може да се опишат емоциите, които преживяхме по време на състезанието. Огромна благодарност на Владо, треньорите Захаров и Панков, невероятният ни ваксмайсторски екип начело със Сашо Младенов, Краси Стоилков, Боби Петров и първата жена ваксмайстор Стефка. Те дадоха всичко от себе си за този успех. Поздравления и за Митко Герджиков\", обяви председателят на федерацията по биатлон Екатерина Дафовска, единствената българка с титла от Зимна олимпиада.", "date": "2019.03.15", "title": "Владо Илиев горд от   историческия си успех"}
{"url": "https://duma.bg/mvr-se-otmetna-za-plashtaneto-na-noshtniya-politseyski-trud-n187513", "text": "Вътрешното министерство се отметна от обещанията за повишение на възнагражденията за нощен труд в системата на МВР, въпреки конкретните обещания, които пое преди месеци. Поредната стъпка назад бе оповестена от Синдикална федерация на служителите в МВР (СФСМВР). Синдикалистите разпространиха позиция, провокирана от проекта на заповед на вътрешния министър Младен Маринов. Припомняме, че в края на 2018 г. под заплахата от нови протести на униформените управляващите обещаха заплащането на времето на разположение в системата да бъде увеличено на 0,35 лв./час. От СФСМВР определят като неприятна изненада факта, че в заповедта на Маринов подобна сума липсва и е предвидено парите да останат по 10 стотинки на час. Вместо исканите 50 ст. на час за нощен труд, ръководството на МВР \"заковава\" 0,25 лв./час. От СФСМВР определят като непрофесионални както проектозаповедта, така и начинът, по който МВР се отказва от публично заявени намерения за увеличение на социалните придобивки. \"Подобен подход и отношение са в категорично нарушение на принципите на провеждане на социален диалог и водят до увеличаване на социалното напрежение. Обяснението за невъзможност за увеличение на заплащането на нощен труд и време на разположение с \"направен пореден разчет на утвърдените средства, установил липсата на възможност\", може да бъде определено като подигравка с интелекта и откровена гавра със служителите в МВР\", възмущават се от синдиката. Те припомнят, че ръстът на основните заплати и допълнителните възнаграждения са били ясни още в края на 2018 г. преди приемането и утвърждаването на МВР бюджета. Синдикалистите подчертават, че подобно отношение и поведение оказват негативен ефект върху мотивацията на работещите в МВР. Припомнят, че заплащането за нощен труд е 0,25 лв./ч от 2007 г., когато минималната работна заплата е била 180 лева. \"През 2019 г. тя е 560 лева. Увеличението е повече от 3 пъти, което означава, че справедливото заплащане на нощния труд в МВР би трябвало да е 0,75 лв./час\", изчисляват от СФСМВР. Според действащия колективен трудов договор обслужващият и помощен персонал в системата взима двойно повече.  Препотвърждава се порочна практика на дискриминационно отношение спрямо работещите по ЗМВР, уронва се авторитетът на институцията пред българските граждани, пишат синдикалистите и предупреждават, че имат готовност да сезират европейските институции.", "date": "2019.03.15", "title": " МВР се отметна за плащането  на нощния полицейски труд"}
{"url": "https://duma.bg/uvelichavat-se-napadeniyata-sreshtu-politsai-n187512", "text": "През последните години се увеличават случаите на нападения срещу полицаи, съобщи вчера в Лясковец министърът на вътрешните работи Младен Маринов. Според него с измененията в Закона за МВР трябва да се помисли за неприкосновеността на полицаите. \"В последно време няма полицейска намеса по някакъв проблем - било то за спазване на нощната тишина или за нарушаване на обществения ред, при която да не срещаме противодействие, свързано с активни нападения\", обясни министърът. За миналата година нападенията срещу полицаи са били 254. Младенов ще настоява за по-големи санкции за нападателите на униформени. \"Вербалното нападение не води до физически наранявания, но уронва устоите на институцията. Както полицаят е длъжен да пази достойнството на този, който задържа за дадено престъпление, така и достойнството на полицая трябва да се пази, затова не трябва да се смята, че една обидна дума не е нападение\", подчерта Младенов. \"Първо искаме да гарантираме, че санкцията ще бъде наложена, а размерът трябва да е такъв, че да се постигнат ефектът на индивидуалната и на генералната превенция\", смята вътрешният министър.", "date": "2019.03.15", "title": "Увеличават се нападенията срещу полицаи"}
