{"url": "https://duma.bg/sotsialisti-podkrepiha-podpiska-na-zhitelite-na-kv-lagera-n197767", "text": "Млади социалисти от БСП в район \"Красно село\" подкрепиха инициатива на граждани за подобряването на състоянието на инфраструктурата в жк \"Лагера\". Те се срещнаха с жители на квартала, които организират подписка с настояване за решение на 30-годишни проблеми. Организаторите на подписката се събраха на знаково място в квартала - пространството между блокове 40, 42 и 43, където вместо ограда строителите на луксозен комплекс са издигнали 3-метрова бетонна стена. Такъв тип съоръжения трябва да отговарят на определени параметри за височина, но в конкретния случай това изискване не е спазено, коментира Николай Николов, общински съветник от БСП в София.  \"Стената е изградена в разрез с определените регламенти. Тя допълнително влошава и без това трагичното състояние на пространството между тези три блока - няма осветление, паркоместа, тротоари, отводнителни шахти. Улиците не са асфалтирани, а зелени площи на практика не съществуват\", коментира и Николай Лозенски от Инициативния комитет \"Бъдеще за жк \"Лагера\". Номинацията на БСП за кмет на район \"Красно село\" Николай Николов обясни, че младите социалисти са сложили каски и жълти жилетки, за да свалят символично тази \"Берлинска\" стена. ", "date": "2019.08.14", "title": "Социалисти подкрепиха подписка на жителите на кв. \"Лагера\""}
{"url": "https://duma.bg/izchezna-firma-vzela-milioni-za-ulichni-lampi-n197766", "text": "Голяма част от община Горна Оряховица остана без улично осветление, след като модерното радиоуправление на системата изключи, а фирмата, която я е изградила, изчезна. Оказа се, че не са платени СИМ картите, с които се извършва управлението, а общината не може да установи връзка с испанската \"Етралукс\", която извърши модернизацията преди 4 години. Фирмата има монопол върху софтуера, който е трябвало да предаде заедно със сървъра на общината след приключването на работата, но не го е направила. В момента Горна Оряховица се опитва да възстанови осветлението, като се връща на стария режим на ръководство. Проблемът е, че превключването към старата система става ръчно и трябва да бъдат обходени всичките над 150 табла в общината. Част от тях обаче били ограбени. Кметът на Горна Оряховица Добромир Добрев разбрал преди няколко седмици, че фирмата е спряла плащането на СИМ картите. Сега обаче изпратил писмо до Министерството на икономиката за разясняване на казуса. За проекта фирмата е получила 280 000 евро.  Испанската фирма \"Етралукс\" спечели през 2014 г. два лота за рexaбилитaция нa yличнo ocвeтлeниe в 7 oбщини в Южнa Бългapия и в 6 oбщини в Ceвepнa. Сред тях са Bapнa, Бypгac, Ceвлиeвo, Гaбpoвo, Дoбpич, Kapлoвo, Kъpджaли, Дyпницa, Cтapa Зaгopa. Финансирането бе за 10 млн. евро от Международния фонд \"Козлодуй\", като основната част от парите е взела именно \"Етралукс\" за подмяната на над 21 000 улични лампи. За eнepгocпecтявaщo ocвeтлeниe във Варна например финансирането е било 1,8 млн. eвpo, в Бypгac - над 1 млн. eвpo, Стapa Зaгopa - 1,3 млн. eвpo. Отделно испанската фирма е подменила уличното осветление и в 6 района в София по друг проект. Според договора \"Етралукс\" е получила близо 8 млн. лева без ДДС, за да поддържа осветлението за 4 години. Той изтича през настоящата година. По информация на местната управа в Горна Оряховица сега и другите общини нямат никаква възможност сами да контролират системата за улично осветление.", "date": "2019.08.14", "title": "Изчезна фирма, взела милиони за улични лампи"}
{"url": "https://duma.bg/nzok-podpisa-kolektiven-trudov-dogovor-n197765", "text": "В НЗОК бе подписан осмият за системата колективен трудов договор между институцията и Националния синдикат на административните служители \"Подкрепа\" и Федерацията на синдикатите в здравеопазването към КНСБ. В момента в системата на НЗОК в страната работят 2267 души. Договорът е двегодишен. В него са залегнали клаузи, според които е необходимо да бъде постигнато справедливо заплащане на труда на служителите, преодоляване на текучеството на кадри и привличане на млади специалисти. От осигурителната институция напомнят, че през годините НЗОК поема изпълнението на все повече дейности, голяма част от които са ангажимент на други институции, а числеността на персонала и заплащането се запазват на традиционно ниско ниво, много служители - лекари, IT специалисти и други висококвалифицирани кадри, напуснаха системата поради ниското заплащане.", "date": "2019.08.14", "title": "НЗОК подписа колективен трудов договор "}
{"url": "https://duma.bg/sportat-po-televiziyata-dnes-n197787", "text": "21.00 Ливърпул - Челси 13.30 Суперкупа 2018, Реал М - Атлетико М 12.00 Великите финали в Шампионската лига 19.00 Обзор на IV кръг във Втора лига 16.00 Обзор на МЛС на САЩ 8.00 - 16.00; 18.00, 2.00, 4.00 ATP 1000 в Синсинати 18.00, 20.10 Диамантена лига в Лондон 16.00 Бинк Банк тур, III етап 22.30 Обиколка на Юта, II етап 18.30 Международен шампионат на Китай, финал 20.30 Обзор на турнира \"The Northern Trust\"", "date": "2019.08.14", "title": "Спортът по телевизията днес"}
{"url": "https://duma.bg/vuzovete-izdirvat-stotitsi-studenti-n197769", "text": "Университетите масово издирват студенти, за да заемат стотиците свободни места. За поредна година вузовете не успяват да запълнят бройките си при редовните класирания, затова са принудени да обявяват извънредни изпити и допълнителни подреждания през целия август. Някои ще продължат кампанията си дори и през септември, за да наберат нужните студенти. Повечето вузове обаче не обявяват точната бройка на свободните си места, показа проверка на ДУМА. Техническият университет в Габрово търси учащи във всичките си факултети. Места има по държавна поръчка редовно обучение в специалности като електроенергетика, комуникационна техника и технологии, софтуерно и компютърно инженерство, компютърен дизайн. Стопанската академия \"Д.А. Ценов\" в Свищов е обявила междинно класиране за попълване на незаетите места в специалностите финанси, застраховане и социално дело, счетоводство и контрол, стопански и финансов контрол, маркетинг и др. Класирането се очаква в сряда. На 30 август ще се проведат кандидатстудентските изпити за незаетите места в Тракийския университет в Стара Загора.  Около 100 места не успя да запълни след третото си редовно класиране и Пловдивският университет \"Паисий Хилендарски\". Допълнителен прием на документи е обявил той и за филиала си в Смолян. Документи се подават до 30 август, а изпитите ще са на 2, 3 и 4 септември. Най-много места има в областта на физиката и химията. От края на юли кандидати търси и Югозападният университет в Благоевград. Шуменският пък чака студенти в 21 специалности за редовно обучение. Най-голяма бройка на свободните места - 221, за държавна поръчка са обявени във Великотърновския университет \"Свети Кирил и Методий\". Най-много са незаетите бройки за педагогическите специалности, следвани от филологическите, за които се търсят 39 кандидати. Вузът очаква 575 младежи за платено обучение. Записването е до 27 септември.  58 свободни места за студенти има и в Националния военен университет \"Васил Левски\" във Велико Търново. Те са за редовна, задочна и дистанционна форма на обучение. Места са налични и в медицинските вузове в страната. Един от тях е университетът в Плевен, който е удължил срока за прием на заявления в специалностите \"Медицинска сестра\" и \"Акушерка\". Там вече веднъж бяха обявени свободни места, но те отново са останали незаети. Медицинският университет в София също бе принуден да насрочи допълнителен прием в специалност \"Парамедик\" в Медицинския си колеж \"Йорданка Филаретова\". В София по традиция университетите по-лесно и бързо намират студенти. УНСС обяви допълнителен прием само за някои платени специалности, а Техническият университет и Софийският университет нямат извънредна приемна кампания. Лесотехническият университет запълва бройки в специалности като инженерен дизайн, ландшафтна архитектура, горско стопанство, технология на дървесината и мебелите, екология. Последният шанс за бъдещите студенти е в средата на септември, когато ще се проведат допълнителни изпити. ", "date": "2019.08.14", "title": "Вузовете издирват стотици студенти "}
{"url": "https://duma.bg/grisho-padna-ot-vavrinka-i-v-sinsinati-n197781", "text": "Григор Димитров загуби от Стан Вавринка и на \"Мастърс\"-а в Синсинати. Този път българинът беше обърнат със 7:5, 4:6, 6:7 (4). Хасковлията игра много по-добре от преди седмица в Канада, когато падна в два сета от носителя на три титли от Големия шлем. Вавринка затвори мача на централния корт за малко повече от два часа и половина игра. Поражението бива с болезнени размери, след като Григор намери сили да върне два пробива в последния, трети сет на мача, след като изоставаше с 1:5. Вавринка пък имаше три възможности да затвори мача, а разстоянието между първата и третата бе 33 мин. игра. Притеснителното за Григор е, че допусна 10 двойни грешки. Въпреки това началният удар на Григор често му се притичаше на помощ, като определено се видя подобрение в него. Той записа 78% спечелени точки на начален първи сервис, но тези на втори бяха снишени до едва 37%.  Така Вавринка спечели за седми път мач срещу Григор и пети пореден, като двамата са се срещали общо 11 пъти досега в професионалния тур. Същевременно Григор не може да запише успех срещу швейцареца от три години насам, като последната победа е именно в Синсинати 2016 г. Димитров е шампион от надпреварата от 2017 г. Вавринка ще се изправи във втори кръг срещу руснака Андрей Рубльов, който победи в три сета Николос Басилашвили. Последната победа за Гришо датира от последния ден на месец юли, когато победи Стийв Джонсън в Лос Кабос, Мексико.", "date": "2019.08.14", "title": "Гришо падна от Вавринка и в Синсинати"}
{"url": "https://duma.bg/po-volyata-na-shtukata-n197774", "text": "Наказателна акция посред бял ден като в мутренските времена наруши фън шуя Му. Батки вилняха в култово заведение, а  . И се разработи, щото Щуката нареди. Иначе какво? Като трите маймунки - ни чуло, ни видяло, ни окнало. Щели сега да \"респектират\" свободния криминален контингент. И да не допуснат връщане на отминали времена. Няма как! Мутрите от миналото отдавна не работят на дребно, не хвърлят столове, не катурват маси и не въртят бухалки. Те управляват държавата, разпределят територии и обществени поръчки, превземат чужди бизнеси, усвояват еврофондове. И други от тяхно име плащат на батки за каквото трябва. Мутренската проява навява лични спомени, които Той не обича да Му припомнят. Затова бързо всичко ще бъде овладяно. Защо собственикът на заведението не иска полицията да му се меси? Ясно защо. Дано на милиционерите в МВР да им светне лампичката, че е малоумие да се хвалят как премиерът им наредил да си вършат работата. А разпоредил ли е да \"изчистят\" факта, че батките посъветвали собственика да се обади на когото трябва, за да избегне подобни ситуации в бъдеще? Иначе, по волята на Щуката, ватманите подкараха трамваите, хлебарите изпекоха хляб, а майките накърмиха бебетата.", "date": "2019.08.14", "title": "По волята на Щуката"}
{"url": "https://duma.bg/ekspert-sashivat-biografiya-na-ivan-geshev-n197771", "text": "Скептицизъм относно Иван Гешев като единствена кандидатура за главен прокурор изрази Ивaн Бpeгoв oт Пpaвнaтa пpoгpaмa нa Инcтитyтa зa пaзapнa икoнoмикa. Пред БНР той коментира очакванията към управленската концепция на Гешев. \"Koнцeпциитe, кoитo кaндидaтитe зa пpeдceдaтeли нa въpxoвни cъдилищa и глaвeн пpoкypop пpeдcтaвят, пo никaкъв нaчин нe ca oбвъpзвaщи. Toвa, кaквo щe нaпишeш в кoнцeпциятa, нямa мexaнизъм дa ce пpocлeди дaли щe гo изпълниш пo вpeмe нa мaндaтa. Oтвapя ce гoлeмият въпpoc кaкъв e cмиcълът oт вcички тeзи пpoцeдypи, aкo тe нe дoвeдaт дo дoбъp peзyлтaт\", отбеляза експертът. Бpeгoв смята, че масовото oпoвecтявaнe нa cтaнoвищa oт пpoкypopи зa пoдкpeпa нa кaндидaтa зa глaвeн пpoкypop пoкaзвaт, чe тoй нямa дoбpa биoгpaфия, зa дa зaeмe тoзи пocт. Tвopи ce биoгpaфия нa кaндидaтa, зa дa бъдe тoй нaтъкмeн, cкaлъпeн зa тaзи пpoцeдypa, отбеляза Брегов. Концепцията на Гешев е от 32 страници. \"Вярвам, че работодател на магистратите са българските граждани и ние сме длъжни да му дадем \"продукта\", който те очакват от нас. Този продукт се нарича справедливост\", пише той. Гешев е поредният, поставил си за цел отпадането на Мониторинговия механизъм за България. Той обещава да продължи отчетността на главния прокурор не само пред ВСС, а и пред обществото, включително \"чрез използване на нови форми на публично представяне на резултатите от дейността на прокуратурата, най-вече по дела за корупция, битова и организирана престъпност\". Не се уточнява какви ще са тези нови форми на комуникация. Гешев иска и законодателни промени, които да гарантират само административни наказания за лица, които са дали подкуп на висши държавни служители, но решат да сигнализират властите. Според него \"вътрешното убеждение\" на прокурорите да повдигат или прекратяват преписки не е \"имагинерна величина\", а е резултат на анализ на събраните в хода на разследването данни.", "date": "2019.08.14", "title": "Експерт: Съшиват биография на Иван Гешев"}
{"url": "https://duma.bg/bsp-nastoyava-za-debat-po-byudzheta-za-dogodina-n197772", "text": "В опит да пресече традиционния стил, по който ГЕРБ прокарват държавния бюджет без реално обсъждане и в последния момент, БСП настоя дебатът по финансовата рамка да започне още сега. Корнелия Нинова отбеляза, че покрай предстоящите местни избори целият информационен поток е съсредоточен в партийните кандидатури, интригите, противоречията и битките в политическите формации. Според председателката на БСП сериозният въпрос е как ще се развиват общините. \"Хората ги интересува дали ще има път от единия град до другия, дали ще работи общинската болница, водата ще поскъпва ли и дали ще се подобрява качеството\", каза тя, докато мотивираше предложението си по дебата за бюджета. Нинова припомни и притеснителните данни, изнесени от НСИ и БНБ - за година има 90 нови милионери, а според социалния министър работещите бедни са 800 000, 1 500 000 българи живеят под прага на бедността. Ножицата се разтваря и неравенствата се увеличават, подчерта тя, като даде пример с двойната разлика в средната заплата в София и Благоевград. По тези причини БСП настоява дебатът за бюджета за 2020 година да започне сега, а не в последния момент. \"Политиците се плъзгат по повърхността, по жълтите новини, по интригите около местните избори, а не по същността. Държавна политика се прави с ум и с грижа, а не с пиар акции, на което сме често свидетели напоследък. В момента се изготвя проектът за бюджета за 2020 г. в Министерството на финансите. Вероятно той ще бъде копи пейст на същия от миналата година, пренаписан, сервиран в последния момент в парламента, претупан за една нощ и край\", прогнозира Нинова. Тя недоумява как при декларирания ръст на инвестициите и непрекъснато нарастващия БВП бедността се задълбочава. Социалистите са категорични, че сега е моментът да се предприемат правилните стъпки, за да се подобри животът на българите. От БСП са готови със свои предложения. Нинова даде за пример гръцкото правителство, което ще отпуска по 2000 евро на новородено дете, планира възстановяване на 13-а пенсия, отпуска стипендии за майки студентки. \"Все мерки и политики, които БСП многократно е предлагала, но винаги са били отхвърляли с аргумента, че това е популизъм. Не, не е популизъм. Това е грижа и поглед напред\", категорична бе тя. Друга тема, която трябва да бъде подложена на дебат, е бъдещият бюджет на ЕС. БСП ще се консултира с евродепутатите си и призова това да направят и другите партии. Нинова подчерта, че България има нужда от единна позиция по средствата за следващия програмен период и политиката спрямо България. За 3 септември е предвидено първото заседание на Националния съвет, на което БСП ще утвърди част от своите кандидати за кметове. Корнелия Нинова заяви, че около 120 общини все още не са провели конференциите, на които трябва да определят номинациите си за местната власт. Повечето партийни форуми са насрочени за края на август и началото на септември. Окончателните имена ще са ясни на 15 септември, а утвърждаването им ще стане на няколко национални съвета.", "date": "2019.08.14", "title": "БСП настоява за дебат по бюджета за догодина"}
{"url": "https://duma.bg/zhivotospasyavashto-lekarstvo-lipsva-v-aptekite-n197764", "text": "От началото на месеца в аптечната мрежа липсва животоспасяващото лекарство креон, алармират пациентските организации \"Заедно с теб\". Медикаментът е за всекидневен прием на болните от муковисцидоза, предимно за деца. Според сигналите, получени в организацията, креон липсва в Пловдив, Провадия, Димитровград и други градове. Очакваме спешно решение на министъра на здравеопазването Кирил Ананиев за осигуряване на правилното, жизненоважно и навременно лечение на тези пациенти, които често стигат до необходимост от белодробни трансплантации, пишат от пациентските организации.    Има доставка на препарата и до края на седмицата опаковките ще бъдат разпределени в аптеките, съобщи за ДУМА Боряна Маринкова от Българската асоциация за развитие на паралелната търговия с лекарства. Тя поясни, че действително известно време препаратът не е доставян, но е въпрос на дни пациентите да го намерят в аптеките.  Стойността на креон е малко над 8 лв., но той е жизненоважен за страдащите от муковисцидоза и се поема от НЗОК.  ", "date": "2019.08.14", "title": "Животоспасяващо лекарство липсва в аптеките"}
{"url": "https://duma.bg/blokiraha-pat-zaradi-goryashto-smetishte-n197768", "text": "Протестиращи блокираха пътя към горящото вече две денонощия сметище край пловдивското село  Шишманци. Хората дойдоха с кърпи на устата и обясниха, че в домовете им не може да се диша. Те обаче бяха посъветвани от екоинспекцията и пожарната да уплътнят прозорците и да не излизат от домовете си до второ нареждане. От РИОСВ обещаха да докарат мобилна станция, която да следи качеството на въздуха непрекъснато. Блокадата доведе до опашки от сметоизвозващи камиони.  Пожарът обхвана площ от 2 декара и според пожарникарите пламъци вече няма, но сметището продължава да дими. От управата на завода за отпадъци не изключват огънят да е предизвикан умишлено. Над 30 души се бореха с огнената стихия повече от 36 часа. Мерки бяха взети за магистрала \"Тракия\", която минава в близост до горящото депо. Два екипа на Пътна полиция дежуриха от двете страни в посока София и Бургас, за да следят за видимостта. Имаше и готовност пътят да бъде затворен. Потушаването на друг голям пожар в Хасковско също затрудни огнеборците. Те получиха подкрепа от военнослужещи от хасковското формирование. На място, за да прокарва просеки, бе и тежкотоварна машина ВАТ. По първоначални данни пожарът, пламнал в понеделник, е обхванал 3000 дка, фронтът му е 3-4 километра. По-късно бе изнесена информация, че огънят е обхванал 8000 дка, половината от които гори между селата Родопи, Любеново и Брягово. Според първоначалната информация пожарът е възникнал в землището на село Брягово и заради сухия терен и високите температури бързо се е разпрострял. Заради съмнения за умишлен палеж случая разследва Районната прокуратура в Хасково. Според нея става дума за запален имот по непредпазливост, вследствие на което е възникнал пожар в горски и земеделски земи. Пожар се разгоря и край дупнишкото село Тополница. В понеделник вечерта са се подпалили сухи треви. Вчера огънят премина към смесена гора от широколистни и иглолистни дървета. ", "date": "2019.08.14", "title": "Блокираха път заради горящо сметище"}
{"url": "https://duma.bg/zaradi-mele-v-zavedenie-mvr-privikva-krimikontingenta-n197770", "text": "Целият криминален контингент ще бъде привикан в полицията, за да се установят преките извършители на меле в столично заведение. Тази закана отправи директорът на СДВР комисар Георги Хаджиев. В понеделник около 18 ч. 7-8 мъже влезли в заведението на бул. \"Тодор Каблешков\" в София и започнали да обръщат маси и столове, разпорили с нож част от меката мебел. Те търсели управителя, а след като разбрали, че го няма, посъветвали персонала да му каже \"да се обади на когото трябва\" и си тръгнали.  Часове по-късно отношение по нападението взе и Бойко Борисов. Премиерът нареди полицията да предприеме бързи действия, за да установи всички извършители на погрома. Той дори нареди бързо да има арестувани. \"Недопустимо е през 2019 г. да се случват подобни неща. Тези времена отдавна отминаха. Ние няма да допуснем такива действия и няма да ги толерираме\", каза главният секретар на МВР Ивайло Иванов след среща в Министерския съвет. Той съобщи, че вече са установени трима от шестимата извършители. Един от тях, както и един от собствениците на заведението, вече са задържани. Иванов се възмути, че по случая сигнал в МВР не е подаван, полицията се самосезирала по информации в медиите. \"Можеше да сигнализира първо на нас, а не в социалните мрежи. Ако толкова се страхуваше, трябваше да се обади първо на нас\", настоя главният секретар на МВР. Той обясни, че се работи по няколко версии, като основната е финансови неуредици между партньорите.", "date": "2019.08.14", "title": "Заради меле в заведение МВР привиква кримиконтингента"}
{"url": "https://duma.bg/rusiya-prizna-za-yadrenata-avariya-n197753", "text": "Русия потвърди, че нивата на радиация в руския северен град Северодвинск са се повишили до 16 пъти след взрива в четвъртък край Архангелск, предаде ТАСС. Отначало Москва съобщи, че радиацията е в нормални нива, но властите в Северодвинск съобщиха за кратък скок в нивата на радиация. \"Грийнпийс\" заяви, че нивата са скочили 20 пъти, а държавната агенция Росхидромет, уточни, че нивата са повишени от 4 до 16 пъти. Причината е изпробването на малък течен ядрен реактор в секретния полигон Ньонокс на руския ВМФ в Архангелска област. Загинали са петима служители на държавната корпорация \"Росатом\". Още трима получиха изгаряния с различна степен наранявания. Ракетният тест се извършвал на морска платформа.  От корпорацията разказаха за изданието \"Взгляд\", че трагедията се е разиграла по време на инженерно-технически работи с изотопни източници на захранване за течен двигател. Изпитанията се провели на морска платформа. \"След края на изпитанията е станало възпламеняване на ракетното гориво с последвала детонация\", разкриха от \"Росатом\". Двудневното забавяне на съобщението за жертвите се дължало на факта, че взривът е изхвърлил в морето няколко служители на \"Росатом\", които е трябвало да бъдат намерени живи или мъртви. Всички загинали са работили с радиоизотопен източник на захранване. Неговата особеност е в това, че вместо верижна реакция, както при ядрените реактори, радиоактивното гориво при нагряване напълно се разпада по естествен път и не представлявал радиационна заплаха. Руски медии твърдяха, че инцидентът е свързан с изпробване на нови ракети и оръжия. Това обаче си остават само предположения, твърди \"Взгляд\". Изданието цитира експерта Василий Кашин от Центъра АСТ, който потвърди, че присъствието на специалисти от \"Росатом\" може да е свързано с използването на иновационен радиоизотопен източник на енергия в ракетния двигател с течно гориво. \"Служители на \"Росатом\" може да са се занимавали с неговото монтиране и обслужване\", поясни Кашин. По думите му радиоизотопният източник зарежда с енергия не самия двигател, а някои негови блокове и системи. Сега подобни технологии се прилагат в космическата сфера, където е важна автономността на източниците на захранване, а също малкият им размер. \"Такива източници на захранване са способни да работят дълги години\", поясни експертът, който не изключи, че такъв източник на енергия може да е бил включен и в някое оръжие.   Русия опроверга твърденията на Запад, че е била изпробвана по-специално ракетата \"Буревестник\". При нея се използва двигател с твърдо гориво, а при инцидента става дума за двигател с течно гориво. Доналд Тръмп заяви, че Вашингтон е получил много информация от аварията в района на Архангелск, при която се взриви реактивен двигател на ракета, съобщава ТАСС. \"САЩ разбраха много след експлозията в Русия. Имаме подобни, макар и по-напреднали технологии\", написа той в туитър.", "date": "2019.08.14", "title": "Русия призна за   ядрената авария"}
{"url": "https://duma.bg/gubim-18-000-rabotni-mesta-pri-tvard-brekzit-n197755", "text": "България може да изгуби 17 890 работни места при Брекзит без сделка. Така ние ще бъдем 15-и по загуби в ЕС, сочат данни на университета в Льовен, Белгия. Докладът показва как ще се отрази раздялата на Великобритания с ЕС на различните страни и кои сектори ще бъдат най-засегнати. При Брекзит със споразумение загубите няма да са големи. Тогава БВП на ЕС ще спадне с 0,38%, а общият брой загубени работни места ще е 280 000. Ако обаче няма сделка, цифрите се променят значително.  БВП на ЕС ще намалее с 1,54%, а изгубените работни места ще са 1 200 000. Логично най-засегната ще бъде Великобритания, където 525 000 души ще трябва да се разделят с работата си. Следват Германия (291 930), Франция (141 320) и Италия (139 140). Разбирането, че Брекзит ще повлияе единствено на страните от Западна Европа обаче, които са разположени близо до Острова, е погрешно. В страни като Полша, Швеция, Словакия, Чехия, Румъния и Унгария също са отчетени съществени загуби, пише още в доклада. Северната ни съседка Гърция би загубила близо 6000 работни места, а Румъния - цели 43 430. В Полша  ще бъдат закрити 122 950 работни места.", "date": "2019.08.14", "title": "Губим 18 000 работни места при твърд Брекзит"}
{"url": "https://duma.bg/balgariya-shte-pravi-nova-oferta-na-folksvagen-n197758", "text": "\"България не само продължава да се бори за това \"Фолксваген\" да построи следващия си завод у нас, но ние имаме и своите шансове това да се случи. Намерихме начини да оптимизираме офертата си. Срещите между представители на автомобилния клъстер и Министерството на икономиката продължават. Много скоро България ще покаже още по-добра оферта.\" Това каза бившият президент Плевнелиев, който е председател на Автомобилен клъстер България, относно конкуренцията между България и Турция за новия завод на \"Фолксваген\". \"Изборът между двете държави изглежда така - от една страна, имаме държава членка на ЕС и на НАТО, която има по-изгодни разходи за производство и която е много по-прогнозируема. От друга страна, имаме Турция с всичките й проблеми, каза още Плевнелиев. Според него всички на Балканите наблюдават много внимателно какво ще се случи. \"Ако \"Фолксваген\" изберат Турция, това ще изпрати един изключително лош сигнал към всички демократично мислещи хора на Балканите, каза той. \"Истината е, че сме на финала и решение още няма. Докато една от двете държави не подпише договор с \"Фолксваген\", състезанието продължава. Един такъв концерн като \"Фолксваген\" няма да допусне на финалната права да остане само един участник, който в един момент да не си спази обещанията и да му извива ръцете\", добави Плевнелиев. По думите му, ако бъде избрана България, това засилва изключително много позицията както на ЕС, така и на Германия по отношение на Балканите. \"Ако бъде избрана Турция, тогава губим илюзии, че всичко е въпрос на човешки права и свободи, а всъщност става въпрос за едни пари и там диктаторът е обещал повече пари\", каза още Плевнелиев.  \"България като дестинация-мечта\" - под това заглавие авторитетният германски \"Франкфуртер Алгемайне Цайтунг\" публикува обширен анализ от своя балкански наблюдател Михаел Мартенс, посветен на бъдещата голяма инвестиция на автомобилния концерн. В материала подробно се цитира и бившият ни президент. \"Плевнелиев вече не играе роля в първите редици на българската политика, тъй че може да си позволи да говори за Турция много по-директно, отколкото правителственият ръководител Бойко Борисов, който винаги много внимава да не провокира турския президент Реджеп Тайип Ердоган. В случая роля играят и страховете на София, че Ердоган би могъл да отвори за мигрантите турско-българската граница\", припомня Михаел Мартенс. Той пише, че според добре информиран източник в София много чуждестранни фирми, които вече работят в България, всъщност биха се радвали, ако \"Фолксваген\" не инвестира в страната. \"Опасяват се, че автомобилопроизводителят ще омете целия трудов пазар, а в резултат те самите ще трябва да плащат още по-високи възнаграждения, за да задържат работниците си. И затова предпочитат да преувеличават, когато говорят за липса на квалифицирани кадри\", твърди близкият до правителството източник.", "date": "2019.08.14", "title": "България ще прави нова оферта  на \"Фолксваген\""}
{"url": "https://duma.bg/iskame-i-ot-yaponiya-zavod-za-koli-n197754", "text": "В разгара на страстите около опитите на България да привлече милиардната инвестиция на \"Фолксваген\" София официално поиска съдействие и от Япония техни компании да открият завод за автомобили у нас. \"Вече има доста големи компании и много се надяваме да видим в скоро време и производител на автомобили, не само производител на авточасти от Япония в България\", каза външният министър Екатерина Захариев след среща с японския си колега Таро Коно в София. Японският дипломат обсъди темата и с българския премиер Бойко Борисов, но няма информация за конкретен инвестиционен интерес на японски фирми към България. Преди дни Борисов каза, че освен завода на \"Фолксваген\" България се опитва да привлече и инвестиция от южнокорейската компания \"Хюндай\" за около 1,5 млрд. долара. Борисов и Захариева коментираха вчера, че се надяват на повече инвестиции от Япония в области като информационни и комуникационни технологии и автоматизация, машиностроене, производство на автомобилни части, строителство.", "date": "2019.08.14", "title": "Искаме и от Япония завод за коли "}
{"url": "https://duma.bg/vnesoha-sdelkata-za-chez-v-kzk-n197757", "text": "Купувачът на българските активи на чешката енергийна компания ЧЕЗ \"Еврохолд\" е внесъл за одобрение от КЗК на сделката за придобиване на българските активи на ЧЕЗ, съобщиха от българския застрахователен холдинг вчера. ЧЕЗ и \"Еврохолд\" подписаха на 20 юни 2019 г. договор за закупуването на 67 на сто от електроразпределителното и електроснабдителното дружество в Западна България. За финализирането на сделката на стойност 335 млн. евро трябва одобрението на КЗК и Комисията за енергийно и водно регулиране, която в момента разработва критериите за оценка на подобни сделки. От \"Еврохолд\" са обявявали, че плановете са до края на годината да получат зелена светлина за приключването на сделката и да получат акциите от шестте дружества на ЧЕЗ. Холдингът смята да финансира транзакцията със синдикиран заем за 300 млн. евро от германската Дойче банк и японската \"Номура\". Купувачът все още не е получил одобрението на Комисията за финансов надзор за проспекта за увеличение на капитала му на Българската фондова борса с 80 млн. евро, към който вече имало заявен интерес. От холдинга обаче преди време обявиха, че са притеснени, ако се забави листването на новите акции, защото разполага със 120 млн. евро от листна преди три години на фондовата борса в Дъблин облигационна емисия за 200 млн. евро, от която към момента били записани само 80 млн. евро. \"Добрите оперативни резултати през първото полугодие ни дават още по-стабилна основа за разширяване на бизнеса и навлизане на нови пазари\", коментира в съобщението на финансовите резултати Кирил Бошов, председател на УС на \"Еврохолд\". Преди време от холдинга казаха, че планират да се освободят от автомобилния и лизинговия си бизнес. ", "date": "2019.08.14", "title": "Внесоха сделката за ЧЕЗ в КЗК"}
{"url": "https://duma.bg/zdravnite-vlasti-globili-nad-100-dushi-zaradi-morbili-n197763", "text": "Над 100 акта с глоби за липса на имунизация срещу морбили сме направили само в София и София-област, съобщи главният държавен здравен инспектор доц. Ангел Кунчев. По думите му огромната част от санкциите са на общопрактикуващи лекари, но има и на родители и медицински специалисти, които работят в детски ясли и градини, където не би трябвало да се допускат неимунизирани деца. Санкциите са между 100 и 300 лв., при следващ случай - 500 лв. Основно в регионите на Пазарджик и Монтана все още има активно предаване на вируса. По думите на доц. Кунчев тази година над 20 хил. деца са издирени и ваксинирани. В седмицата 5-11 август регистрираните случаи на морбили са 21, сочат данни на Националния център по обществено здраве и анализи. Регистрираните случаи на варицела са 185, а на скарлатина - 25. Най-голям е броят на гастроентеритите и ентероколитите - 408. През седмицата са установени и 15 случая на туберкулоза.", "date": "2019.08.14", "title": "Здравните власти глобили над 100 души заради морбили"}
{"url": "https://duma.bg/petar-kelner-ostana-edinstven-kandidat-za-btv-n197759", "text": "Телевизия бТВ, още четири канала от групата и спортният \"Ринг\" може да станат собственост на чешкия милиардер Петър Келнер. Той остана единственият кандидат, след като  \"Дискавъри Комюникейшънс\" се е отказала от надпреварата за част от активите и на цялата \"Сентръл юропиън мидиа ентъпрайсиз\" (Central European Media Enterprises или СМЕ), притежаваща 30 тв канала в България, Румъния, Чехия, Словения и Словакия. Това съобщи словашкото издание \"Хосподарске новини\" Инвестиционният фонд на Келнер ППФ (PPF) вече притежава у нас телекомуникационната компания \"Теленор България\", но не успя да купи \"Нова Броудкастинг Груп\", след като КЗК забрани сделката с шведската \"Модърн Таймс Груп\" (МТГ), защото българската медийна група била прекалено голяма и можело да се злоупотребява с влиянието й. По-късно обаче антимонополната комисия обърна аршина и даде \"Нова\" на братята Кирил и Георги Домусчиеви. Още след провала на сделката между Келнер и МТГ се заговори, че той планира да завърши плановете си за развитие на \"Теленор\" чрез телевизия, като играе за бТВ, но на по-високо ниво с опция да прибави към фирмения си портфейл и други телевизии в региона на Централна и Източна Европа. През март 2019 г. СМЕ обяви, че започва процедура за продажбата си или сливането си със стратегически партньор. Медийната група притежава в България bTV, bTV Cinema, bTV Comedy, bTV Action, bTV Lady и Ring. В Чехия има 8 канала под бранда Nova, в Румъния - 7 (с бранда PRO), още 4 са в Словакия (най-известна е Markiza) и 5 са в Словения под различни брандове.  Според информацията на \"Хосподарске новини\" посочва, че сключването на договора за продажбата е трябвало да стане до края на юли или в началото на август, но приключването на сделката е било отложено с месец.", "date": "2019.08.14", "title": "Петър Келнер остана единствен кандидат за БТВ"}
{"url": "https://duma.bg/vtori-dostavchik-na-e-vinetki-ot-dnes-n197761", "text": "Вторият национален доставчик на услуги, който постигна оперативна съвместимост с Електронната система за събиране на пътни такси на Агенция \"Пътна инфраструктура\" (АПИ), започва продажба на електронни винетки от 14 август, съобщиха от агенцията. \"Конкорд Смарт Инфраструктура\" АД информира АПИ, че възнамерява да стартира продажбата на е-винетки от 00:00 часа на 14 август 2019 г. под търговската марка DigiToll - както на специално разработената онлайн платформа www.digitoll.bg, така и в партньорската мрежа на \"Интеркапитал груп\", позната с услугата \"Cashterminal\", която разполага с над 1500 платежни терминални устройства в страната. В края на юли \"Конкорд Смарт Инфраструктура\" АД доказа оперативна съвместимост със системата на АПИ съгласно Общите условия за национални доставчици на услуги. До момента АПИ има договор за национален доставчик на услуги с \"Интелигентни Трафик Системи\" ЕАД, с \"Телетол\" АД и с \"Конкорд Смарт Инфраструктура\" АД, като \"Телетол\" АД все още не е постигнала оперативна съвместимост със системата на АПИ и не може да продава електронни винетки.", "date": "2019.08.14", "title": "Втори доставчик на е-винетки от днес"}
{"url": "https://duma.bg/toplofikatsiya-sofiya-tarsi-pari-za-bulgargaz-n197756", "text": "\"Търсим парите, което означава, че най-вероятно ще ги намерим от продукцията, която произвеждаме - електрическа и топлинна енергия. Плащанията по това, което сме произвели, предстоят до края на месеца. Освен това изравнителните сметки излизат на 15 август на касите, което би трябвало да повиши входящия паричен поток.\" Това каза пред БНР изпълнителният директор на \"Топлофикация София\" Кремен Георгиев във връзка със заведеното дело от \"Булгаргаз\" за неиздължени 35 милиона лева. Той изрази очакване от изравнителните сметки да бъдат събрани 10 млн. лв. \"За последните месеци не е увеличено задължението, то е натрупано през първата половина на годината\", уточни Георгиев и добави, че не е вярно, че \"Топлофикация София\" е спряла да плаща задълженията си. Кремен Георгиев каза, че има визия как дружеството да изплати задълженията си, но отказа да я сподели. Той изрази очакване в следващата половин година да има реални резултати от управленската му концепция. \"Целта на \"Топлофикация София\" е да осигури отопление и топла вода на абонатите си, не само целта на \"Булгаргаз\" е да снабдява абонатите си с газ\", заяви Георгиев.", "date": "2019.08.14", "title": "\"Топлофикация София\" търси пари за \"Булгаргаз\""}
{"url": "https://duma.bg/tramp-spira-zelenite-karti-na-polzvashtite-pomoshti-n197752", "text": "Американското правителство обяви, че предприема драстични стъпки за ограничаване на законната имиграция, предаде Асошиейтед прес. Ще бъдат отнемани зелените карти на много имигранти, които използват федералната и щатската програма за подпомагане на хората с ниски доходи в сферата на здравеопазването, купони за храна, ваучери за жилище и други форми на социални помощи.  Съгласно новите правила Службата по гражданство и имиграция на САЩ ще прави оценка дали кандидатите са получавали социални помощи, наред с други фактори като образование, доходи и здравословно състояние, за да определи дали да им даде статут на законно пребиваващи. Мерките ще влязат в сила в средата на октомври. Няма да се прилагат за американски граждани, но могат да засегнат имигранти, имащи роднинска връзка с вече получили гражданство. Имигрантите са малък процент от получаващите помощи. Всъщност мнозина от тях не отговарят на критериите именно заради имиграционния им статут, отбеляза Асошиейтед прес.", "date": "2019.08.14", "title": "Тръмп спира \"зелените  карти\" на ползващите помощи"}
{"url": "https://duma.bg/30-ot-svinevadstvoto-u-nas-e-unishtozheno-n197760", "text": "Около 30% от индустриалното свиневъдство в България вече е унищожено с навлизането на африканската чума по свинете. Опасността от заличаването за дълъг период от време на цял отрасъл от родното животновъдство все още не е преодоляна и мерките, предприети от държавните институции, трябва да се спазват. Това заяви по време на заседание на епизоотичната комисия в област Добрич д-р Румен Караманов, цитиран от БНР. Той е управител на най-големия свинекомплекс в България - този в село Козлодуйци, където в момента се отглеждат близо 90 хил. животни. В област Добрич със заповед на областния управител беше обявено бедствено положение, въпреки че и до този момент няма открито огнище на африканска чума по домашните прасета. Мерките бяха взети превантивно, тъй като в областта има 8 индустриални ферми за прасета и се отглеждат над 120 хил. животни.  Според Караманов проблемът с болестта е много сериозен и обрича свиневъдството на фалит, ако не се спазят мерките, които държавата вече е предприела. Заедно със свиневъдството пред фалит ще бъдат и други отрасли - месопреработвателните фирми, зърнопроизводителите, производителите на лекарства и затова да се говори, че някой се опитва да облагодетелства едни, а да страдат умишлено други, е повече от неправилно. ", "date": "2019.08.14", "title": " 30% от свиневъдството у нас е унищожено"}
{"url": "https://duma.bg/diko-dzhelebov-borets-s-orazhie-i-bukvar-v-raka-n197742", "text": "Август е. Отново отбелязваме поредната годишнина от Преображенското въстание. Пак звучи химнът на Странджа планина \"Странджанската Марсилеза\": Ще бъдат споменати стотиците знайни и незнайни герои, отдали живота си за свободата на Тракия. Сред тях достойно място заема \"странджанският Стефан Караджа\" - войводата Дико Джелебов. Роден през 1874 г. в гр. Малко Търново в многолюдно, 9-членно семейство, той от рано се сблъсква с беднотията и недоимъка. Завършва основно образование, но за повече няма средства и започва да помага за изхранването на семейството с непосилен труд, при \"чужди хора, чужди хляб делило\". Още от малък обаче в него се заражда семейният непокорен, буен нрав и дух, доказателство за което е фактът, че по-късно, в кипящите години на бунтовничество, баща му става куриер на революционната организация, брат му Тодор - четник, а сестра му Милка - ятачка. Навършил пълнолетие, Дико напуска родния край, преминава нелегално границата и пристига в Бургас. Интелигентен, любознателен и буен, привлича вниманието към себе си и старателно опознава учителския занаят.  (на чието име и днес има училище в Бургас), който, впечатлен от качествата на младежа, желае дори да го осинови. Но спокойният, осигурен живот не е за Дико. Той бързо се влива в зараждащото се емигрантско тракийско движение, в чието учредяване участва през 1897 г., а скоро след това - и в революционната организация за освобождаване на Тракия, която от 1893 г. започва изграждането на революционна мрежа в потиснатия все още регион. По-късно на въпрос защо е избрал пътя на борбата, Дико Джелебов ще отговори: \"Тръгнах да се боря за освобождението на поробеното си Отечество. Ние вървим по пътя на Ботев. Заклел съм се за свободата...\" За бързото му израстване и революционно укрепване голямо влияние оказват връзките и дружбата му с един от ръководителите на Преображенското въстание Георги Кондалов (загинал още в първия бой). Като отлично познаващ Малкотърновската област и с пълното доверие на революционното ръководство на Дико Джелебов е възложено да определи мястото за провеждане на конгреса на организацията. Така през юли 1903 г. в местността Петрова нива (близо до с. Стоилово на около 5 км от гр. Малко Търново) се избира  в състав: Михаил Герджиков, Лазар Маджаров и Стамат Икономов. За войвода на Стоиловския революционен участък е избран Дико Джелебов. На него ще се падне честта само месец и половина по-късно, през нощта на 18 срещу 19 август, на същата местност, където е дислоцирана четата му, да възпламени и хвърли към врага бомбата като сигнал за обявяване на въстанието. Обградените казарми в Царево, Резово, Паспалево, Граматиково, Визица и другаде са атакувани през нощта и превзети до сутринта с големи загуби на противника. Четата на Дико Джелебов води героични битки, освобождава село след село, изтегля се последна от полесражението.    За съжаление, свободата трае само 26 дни. Смазването на въстанието е възложено на 40-хилядна турска армия под ръководството на Шукри паша (същият, който 10 години по-късно ще предаде сабята си на български офицер, капитулирайки в Одрин с 60-хилядния си гарнизон). Във връзка с тези събития д.и.н. Божидар Димитров пише : \"С яростни сражения четите (не е разбита нито една) сдържат настъплението на противника, докато селяните с домочадието си минават българската граница... Остават  наивно надявали се да овардят имотите си...\" След погрома по решение на Главното боево тяло Дико Джелебов се установява в бургаското село Ново Паничарево (недалеч от тогавашната граница). През 1904 г. във Варна се провежда Тракийският конгрес, на който войводата е делегат. На него се решава борбата да продължи с всички средства до пълното освобождение на Тракия. През 1908 г., след обявената амнистия, Дико Джелебов се завръща в Малко Търново. Революционната организация му възлага да замине като учител в с. Ятрос (сега в Турция) със смесено население, където да учи на български език малките българчета. Дико започва с готовност и ентусиазъм изпълнението на поръчението, но се сблъсква с яростната съпротива на местните турски власти и особено на гръцкия владика, чиято цел е асимилация на българското население. Безрезултатни са обаче многократните им опити да принудят учителя да се откаже от мисията си и да напусне селото. Тогава прибягват до крайната мярка. През великденската ваканция, април 1909 г., Дико Джелебов се завръща в родното си място. Сестра му, моята баба Станка, го моли: \"Дико, не тръгвай, ще те убият.\"  \"Мене ме куршум не лови\", е отговорът на обречения. И отива на мегдана, за да поведе последното си хоро... По-нататък сценарият е до болка познат: горски път, долчинка, изворче. Дико Джелебов и спътникът му спират за отдих. Дико се навежда да пие вода. Засадата се задейства, няколко изстрела, един от тях в гърдите... И небесата се разтварят, за да трасират  На 25 август 2018 г., една година преди юбилейната - 110-а - от убийството на войводата на площада в гр. Малко Търново бе открит негов паметник. Родственици, общественици, жители на града се стекоха, за да отдадат почит към живота и делото му. Заведох дъщеря си и внука си - четвърто и пето поколение на родолюбивия патриотичен и свободолюбив род на героя, да чуят и видят, да знаят и помнят.", "date": "2019.08.14", "title": "Дико Джелебов - борец с оръжие и буквар в ръка"}
{"url": "https://duma.bg/praznichen-kontsert-kray-fontana-n197740", "text": "Варненската опера при Театрално-музикалния продуцентски център Варна ще спази и тази година традицията да поднесе на гражданите и гостите поредния емоционален концерт край фонтана за празника на града Свето Успение Богородично. Събитието се провежда с подкрепата на фонд \"Култура\" при Община Варна, научи ДУМА от Виолета Тончева, пиар на ТМПЦ Варна. Под диригентството на маестро Кръстин Настев на 15 август от 20.30 ч. на централния площад \"Независимост\" ще звучат арии и ансамбли из оперите \"Кармен\" от Бизе, \"Джани Скики\", \"Манон Леско\" и \"Бохеми\" от Пучини, \"Лакме\" от Делиб, \"Севилският бръснар\" от Росини, \"Дон Жуан\" и \"Вълшебната флейта\" от Моцарт, \"Адриана Лекуврьор\" от Чилеа, \"Хофманови разкази\" от Офенбах и оперетите \"Царицата на чардаша\" от Калман, \"Джудита\" от Лехар и \"Прилепът\" от Щраус.   Маестро Кръстин Настев е съставил богатата програма с идеята да предложи различни от досега включваните в този специален празничен концерт творби. Наред със солистите на Държавната опера във Варна - Даниела Дякова (мецосопран), Пламен Димитров (баритон) и Гео Чобанов (бас), ще пее и варненското сопрано Андриана Йорданова, която живее и твори в Малта, но често се връща в родния си град, за да участва в различни концерти. Неотдавна бе аплодирана като един от \"Белкантовите гласове\" в XVII театър \"Римски терми\". За първи път в Концерт край фонтана ще се изяви още едно талантливо варненско сопрано - младата Жасмина Темелкова, възпитаничка на Варненската детско-юношеска опера, сега студентка по оперно пеене във Виена, с изяви на европейската музикална сцена. Руското сопрано Ирина Хрулева, която на миналогодишния международен конкурс за млади оперни певци в Болоня спечели наградата на Варненската опера - участие в нейни спектакли или концерти, ще бъде солистка и в заключителната оперна гала от X \"Опера в Летния театър\".   Новост в програмата на традиционния концерт е присъствието на авторска православна музика, която ще изпълни прочутият камерен ансамбъл \"Свети Йоан Кукузел\".", "date": "2019.08.14", "title": "Празничен концерт край фонтана "}
{"url": "https://duma.bg/pravitelstvoto-sklonno-na-otstapki-za-aets-belene-n197762", "text": "Правителството е склонно да направи отстъпки пред потенциалния стратегически инвеститор на АЕЦ \"Белене\". Затова намекна министърът на енергетиката Теменужка Петкова, която бе в българската делегация в Туркменистан начело с премиера Борисов. Както е известно, проектът бе размразен, при условие че за неговото изграждане държавата няма да дава никакви гаранции и няма да се обвързва с договори за изкупуване на произведената електроенергия. Тези условия  обаче реално ограничават до минимум компаниите, готови да инвестират във втората ни атомна централа. Ние ще предложим промени в условията, а парламентът трябва да реши, каза енергийният министър. Петкова съобщи, че заявление за участие в реализация на проекта е подала американската \"Дженерал електрик\", но не като стратегически инвеститор, а като доставчик на оборудване. Срокът за депозиране на оферти изтича на 19 август, а до момента няма подадена нито една. Освен от \"Росатом\" официално заявен интерес към проекта имаше и Китайската национална ядрена корпорация (China National Nuclear Corporation - CNNC), но и тя постави условие за някакви държавни гаранции. От казаното от Петкова стана ясно, че не може да се говори за руски проект, тъй като площадката и реакторите са български, лицензите също, а страната ни ще носи така наречения \"Атомен риск\". Какво заявление ще подаде \"Росатом\", ще е ясно след седмица: \"Неколкократно беше потвърдено от страна на нашите руски партньори тяхното желание да участват в реализацията на този проект. \"Очакваме до 19 август, когато изтича крайният срок, \"Росатом\" да подаде такова заявление. Както предвижда процедурата, в един следващ етап ние ще направим една кратка листа, в която ще определим компаниите, с които бихме желали да водим преговори. Оттук нататък ще стартира процедурата по подаване на конкретните оферти и воденето на конкретни преговори\", уточни министърът на енергетиката.", "date": "2019.08.14", "title": "Правителството склонно на отстъпки за АЕЦ \"Белене\""}
{"url": "https://duma.bg/politicheska-banka-n197744", "text": "Кръстихме я Политическа банка. Лесно ни дадоха лиценз за банкова дейност, защото имаме връзки с политиците, те натиснаха БНБ. Дето се вика, ако не ни бяха лицензирали, със закон щяха да ни дадат право на живот. Защото България има нужда от нашата банка. Политическите партии вече се финансират от нас, няма излишни партийни субсидии, няма държавен бюджет, няма тинтири-минтири. Даваме кредит на всяка партия, но при строго съблюдаване на закона - срещу съответното обезпечение. Идва например председателят на еди-коя си партия и моли, клекнал на входа на банката: - Моля, господа банкери, отпуснете кредит! И удря чело в стълбите. - Ти какво обезпечение предлагаш? - пита грубо, но надлежно наш служител, обучен да се бие при нужда. - Гласове или друго? - И гласове, и друго, ако трябва! - подскача с надежда и се млати челобитно партийният коленопреклонник. Даваме пари, какво да правим. От добрина повече, не толкова за бизнеса. Лихвите ни са ужасно високи, вярно е, но кой освен нас ще даде и лев на политическа партия? Никой. Защото няма луди да им вярват. За нас като банка е що-годе добре - не върнат ли кредита, обезпечението си остава за нас или го продаваме чрез съдебен изпълнител на публична продан. Вчера продадохме двеста хиляди гласа за два лева парчето. В търга взеха участие няколко фондации, две читалища, една детска градина и три партии. Хубавото на такива търгове е, че никога не се знае кой купува, защото зад него винаги стои друг. Всъщност чрез публичните продажби на гласове се осигурява ресурс за тайно преразпределение на народния вот. И в това е красотата на автентичната демокрация, ако питате мен. Този ресурс, преразпределителният, го контролира нашата Политическа банка. Има първичен и вторичен пазар на гласове, на вторичния цените са малко по-високи: свободен пазар, няма начин. Както навремето с компенсаторки се купуваха цели заводи, сега с гласовете ще се купува публична власт. Понеже бизнесът потръгна, скоро ще организираме частна борса за покупко-продажба на изборен вот, обезпечаващ партийните кредити. Включително местните гласове, тези по общини, и тях ще включим в борсата. По този начин ще можем да си назначаваме парламент, общински съвети, правителства, кметове, власт. Не е малко. Имаме ли гласове, ще притежаваме народната воля, иначе казано - народът ще бъде наш. Обобщено - народът ще е банка, а банката ще е частна.  Ще стигнем дотам хората директно да идват и да ни продават или да ни залагат гласа си срещу малък заем. Нарочно създадено наше дъщерно SPV предприятие за микрофинансиране \"Гласовете ви купувам\" ще се занимава с малките хора и малките им надежди. И този бизнес ще го развием, щом такава е общонародната потребност, няма защо да разчитаме само на гласовете, които ни пробутват политическите партии. Тяхното посредничество не е много удобно, партиите са алчни и лъжливи образувания, понякога държат в търговските си портфейли повече гласове, отколкото реално притежават. Мамят ни, демек. Ще работим и в тази насока. Аман от мъртви души.  В крайна сметка народът, това е Политическа банка. Пари всекиму, глас - никому!", "date": "2019.08.14", "title": "Политическа банка"}
{"url": "https://duma.bg/kifli-s-marmalad-n197745", "text": "Политиката и войната като нейно естествено продължение не са място за жените - първо, защото тази част от обществения живот е твърде мръсна. И още по причина, че представителките на слабия пол са по-упорити от нас, не подбират средствата, за да се самодокажат, дори са склонни към прекомерна жестокост към околните и себе си. А когато тъпчеш старателно калта, вероятността тя да се превърне в непроходимо блато е твърде голяма.  Вероятно на дамите им е скучно в нашите сбъркани времена с понижено ниво на тестостерона. Мъжете се отказват от амбициите и правата си. И как няма да е така, щом отвсякъде ни набиват в главите, че да си пич не е яко! Доблестта и честта остават само за в леглото. Ошашавените статистически единаци, именуеми \"М\", постепенно заприличват на мармаладени безполови същественца. Сутрин те навличат къси панталонки и задвижват бръснати нозе към службата, на която най-вероятно цял ден ще отбиват номера. Било то да не се загубят, или пък да не ги сбърка някой мераклия, те си татуират по телесата името на Апостола на свободата или нещо подобно, мъжествено.  В такава среда победилата еманципация вирее на воля. Единичките, които в статистиката за по-кратко се именуват \"Ж\", са освободени от тегобите на домакинството, раждането и възпитаването на деца. Векът е такъв - трябва повече да се веселим и харчим. А и кой да им прави бебета - глезльовците с късите панталонки, дето постоянно гепят епилаторите ли?!  Оставените сами на себе си жени са принудени да се справят с живота и скуката, както умеят. Прекрачват с тиха стъпка на газела в мъжкия свят и тъй като дори в политиката и армията не срещат достойна конкуренция, решително въвеждат там своите си правила и мироглед.   В периода на Хомо луденс (ей, да не си помислите, че става дума за някой изкрейзил гей!) образованието запада. Още преди да се родят, децата знаят всичко и повечето от тях взимат дипломи, без да пролеят капчица пот. Нека се веселим и харчим, защо да погубваме години нахалост за труд, четмо и писмо, нали така?! Пък и кого го е грижа за възпитанието на младите поколения - учителите, които мразят професията си, или неграмотните родители, интересуващи се единствено от себе си?  И се видя, че по-опасно от простака с власт може да бъде само честолюбивата простачка. Кифлите бързо взеха властта. Някога умственият багаж би им стигнал да станат доячки, предачки или лелки в детските градини - тези женички биха се справяли добре със задълженията си, а вечер, насядали по тротоарите, щяха да чоплят семки и да одумват минувачите. И сигурно щяха да бъдат доволни. Само че повелята на сегашното време обърка всичко. Те приеха своята участ и стиснали зъби, старателно министерстват, коват закони и раздават правосъдие. Поне да бяха хубавелки - тогава по-лесно можеше да се преглътнат глупостите им...  Скучаещите единички и техните мармаладени момченца, досущ черни чуми, налегнаха страната. За тях не съществува разлика между политиката и войната и затова громят всичко наред. Всъщност изпълняват вложената в главиците им програма. Унизително е. Но в държавата на кифлите поданиците би трябвало да се наричат кифладжии - иначе кой друг би търпял подобна излагация? ", "date": "2019.08.14", "title": "Кифли с мармалад"}
{"url": "https://duma.bg/tarsi-se-n197748", "text": "Почти всички висши учебни заведения у нас са окачили табели \"Търси се\". В разгара на лятото ръководствата им са се впрегнали да издирват учащи, за да попълнят заявените бройки. Редовно, задочно, дистанционно, държавна поръчка, платено - на тезгяха са сложени всички възможности само и само да мине някой младеж да ги купи. Отдавна излезе лафът, че в детска градина се влиза по-трудно, отколкото в университет. Оказва се, че колкото повече трябва да се учи, толкова по-малко са кандидатите.  Кризата наистина не е нова, нито е изненадваща. Две са причините, които я провокират. От една страна, младите българи не искат да учат след завършване на училището, от друга, местата за университетите са твърде много. Тук резонно идва и въпросът трябва ли почти насила да принуждаваш някой да заляга над книгите и държавата да влага средства в обучението му. Или пък принудата все пак е нужна, за да създава по-образовани млади хора?  Отделен е въпросът, че много от уловените в университетската мрежа са истинско предизвикателство за преподавателите. Защото често вузовете са принудени да компенсират пропуските на училището. Не е тайна, че до първи курс се провират и полуграмотни младежи, които не просто 12 години са се хързулвали от клас в клас, ами накрая и зрелостен изпит успели да прескочат.  Лутането в търсене на отговор каква трябва да е политиката по прием във висшите училища, обаче не помага в настоящата приемна кампания. Академичните ръководства вече я удължават буквално до първия учебен ден, измисляйки всякакви начини да запълнят квотите си. Имаше преди време един прецедент с предметни награди за бъдещите първокурсници, който, естествено, бе заклеймен. Но със сигурност и сега изкушава някои ректори. ", "date": "2019.08.14", "title": "Търси се"}
{"url": "https://duma.bg/tuka-ima-tuka-nema-n197743", "text": "Мнозина си спомнят как преди години (а може би някъде и сега) по улици и площади цигански банди залъгваха лековерните хора с големи печалби. Е, постепенно се отървахме от това зло. Времето минава и всичко се забравя. Но не би! Тази година, за съжаление, отново се възродиха подобни престъпни каламбури - дадено обществено или социално статукво или даже правителствено решение, хем е така, хем след малко не е! По този повод ДУМА вече неколкократно изрази общественото възмущение от каламбурите на министъра на здравеопазването. За съжаление, почти безрезултатно! Ще припомним само случая с обещаната детска болница в София. В началото на декември 2018 г. вестници и телевизии гръмко съобщиха  Ще я припомня, като цитирам самия главен счетоводител, изпълняващ длъжността здравен министър. В отговор на въпрос от парламентарен контрол той гордо обяви: \"Детското здравеопазване е основен приоритет в сектор здравеопазване... България е единствената европейска държава, която няма подобна болница (браво бе, г-н министре, открихте Америка! - бел. авт.). Единствената в страната специализирана държавна детска болница е СБАЛДБ \"Проф. Иван Митев\" в София, която е само терапевтична болница. (Интересно е, г-н министре, каква трябва да бъде според Вас една болница?)... В изпълнение на т.3 от Решение щ834 на Министерския съвет ще предложа на Народното събрание промени в Закона за лечебните заведения (ЗЛЗ) с цел преструктуриране на болница \"Лозенец\" в многопрофилно лечебно заведение, осигуряващо клинично лечение на деца. Статутът на лечебното заведение ще бъде по чл.5 от ЗЛЗ като второстепенен разпоредител с бюджет към министъра на здравеопазването.\" Разгеле! Въпреки че това бе  а именно, че \"...управляващите се отказват от една своя привилегия в името на здравето на българските деца\", обществеността прие новината със задоволство. Впрочем това бе първата част от каламбура \"Тука има...\" След няколко дни обаче се пръкна и втората част: \"...Тука нема\". Неочаквано след заседание на МС цитираният вече главен счетоводител от МЗ без капчица свян съобщи, че пак по решение на МС т.3 от Решение щ834 СЕ ОТМЕНЯ! Впрочем миналата година това бяха редовните салтоморталета на МС и на здравния министър. \"Тука има, тука нема!\" \"Национална многопрофилна детска болница все пак ще има - се казваше по-нататък в министерското съобщение. - Тази болница обаче няма да бъде на територията на УБ \"Лозенец\", а ще бъде доизградена на базата на започналото преди години строителство на Национална педиатрична болница на територията на УМБАЛ \"Александровска\". \"Добро утро, г-н министре и г-н министър-председателю! Докога ще вземате първоначално решения поради невежество и незнание, след което ще ги отменяте? Поне в областта на здравеопазването това става вече за 5-и или 6-и път. Толкова ли нямаше кой от навъртащите се около вас измекяри да ви уведоми, че през 80-те години на миналия век лично Тодор Живков направи първата копка на тази болница, проектирана по модела на детската болница \"Шнайдер\" в Израел и на германска детска болница в Дюселдорф.  и безотговорно зарязана след преврата от 1989 г. Впрочем такава е съдбата и на недостроената на същата територия 10-12-етажна сграда, предназначена за терапевтична клиника и на разширението на блока на първа хирургия. Какво от това ли? Ето какво. Самият министър в телевизионно интервю, че ако бе изпълнена т.3 от Решение щ834, това щеше да струва на данъкоплатците около 500 млн. лева (с предвижданото допълнително разширение и увеличаване на леглата), докато дострояването на недовършената постройка от 80-те години ще струва около 20 млн. лева. Според министерското решение болница \"Лозенец\" излиза от положението си на \"второстепенен разпоредител с бюджет към МС\" и ще бъде регистрирана като търговско дружество. \"С решение на правителството на СУ \"Св. Климент Охридски\" ще се предоставят правата на едноличен собственик на капитала за управление на държавното лечебно заведение.\" Сега пък възниква преинтересният въпрос: Къде ще се лекуват и безплатно ли богопомазаните министри, депутати, магистрати и пр. немалко правоимащи. Ще поемат ли и те по непроходимите клинични пътеки? ДУМА писа, че когато се обсъждаше проектът на Закона за бюджета на НЗОК за 2019 г., омбудсманът Мая Манолова, Българският лекарски съюз (БЛС), Националното сдружение на общопрактикуващите лекари в България, Националното сдружение на частните болници и много други единодушно отхвърлиха редица предложения за административни актове, а  Особен акцент в критиките и негативните оценки падна върху опита на МЗ чрез бюджетния закон в противовес с действащата нормативна уредба (чл.15 от ЗЗО и чл.23, ал.3 пак от ЗЗО), да бъдат променени някои основни закони за здравеопазването. Въпреки това обаче никой от управляващите не прие основателните несъгласия. Законът за бюджета бе приет. И ето, че първите, вече узаконени, недомислия се появиха на бял свят. На 17.12.2018 г. бяха публикувани т.нар. \"Мотиви към проект на Наредба за изменение и допълнение на две наредби, касаещи здравни дейности, профилактични прегледи и диспансеризация\". В допълнението към първата Наредба щ3 се казва: \"Причините за разработването на наредбата са свързани с приетия от Народното събрание Закон за бюджета на НЗОК, с който се извършват (както по-горе се доказа абсолютно незаконно - бел. авт.) изменения и допълнения в редица други закони, сред които Законът за здравето и Законът за здравното осигуряване (ЗЗО)... Сред тях е отмяната на задълженията на общопрактикуващите лекари (ОПЛ) да издават... служебни бележки, удостоверяващи извършените задължителни имунизации и реимунизации и профилактични прегледи на деца... Както и на медицински свидетелства за встъпване в брак. Документите се издават - се казва по-нататък - с оглед ползване на други права от лицата, а не с оглед извършване на медицински дейности по отношение на тях.\" Много ми е интересно, господа главни и прочее счетоводители, имунизациите, реимунизациите и профилактичните прегледи, както и изследвания за Васерман и инфекция с HIV за новобрачни какви дейности са - медицински или счетоводителски? Но ето, че и тук за N-ти път бе приложен каламбурът: \"Тука има, тука нема\". Според утвърдилата се вече практика забраната за издаване служебни бележки за деца скорострелно бе отменена! са приложения към Наредба щ8 от 2016 г. за профилактични прегледи и диспансеризация. С първия проект с помощта на каскада от празнословия и главоблъсканици се проектират прикрити икономии за сметка на утвърдения и широко прилаган профилактичен метод \"мамография\". С Приложение щ5 пък се прокарва безумната идея високоспециализираните консултации на лица със сърдечно-съдов риск (ССР) да се извършват на място от ОПЛ (?!). Известно ли е обаче на господа счетоводителите, че ОПЛ нямат нужната подготовка за това, нито необходимата апаратура. Нещо повече. Неотдавна с една от поредицата \"мъдри\" решения на счетоводното тяло на ОПЛ бе разпоредено да лекуват главно с \"разходоефективни лечебни продукти\", или преведено на човешки език - с евтини лекарства. Е, да, но в кардиологията, и то в ХХI век, това не върви! И като капак на всичко това в т.нар. \"Мотиви...\" накрая се мъдри \"Анализ на съответствията с правото на ЕС, в който анализ се казва: \"...Обществените отношения, предмет на проекта на тази наредба, не са регламентирани в европейското законодателство. Уредбата е въпрос на национално решение и е от компетентност на отделните държави членки.\" Както се казва - европейското законодателство ряпа да яде! След всичко това задължителен е въпросът: \"Докога?\" Докога некомпетентни ръководни лица ще творят нелепи решения и закони, повечето от които впоследствие бързо се отменят, редактират, допълват? Това явление не е само в здравеопазването, а изобщо в живота на нещастната ни държавица.  Поръчката за детската болница е опорочена, твърдят архитекти и инженери, заради липса на съществени за функционирането на болницата системи още при изграждането й. ", "date": "2019.08.14", "title": "Тука има, тука нема..."}
{"url": "https://duma.bg/datata-n197741", "text": "1777 - РАЖДА СЕ ХАНС КРИСТИЯН ОЕРСТЕД, ДАТСКИ ФИЗИК (УМИРА 1851 Г.). Един от най-изявените учени на ХIХ в., изиграва решаваща роля в разбирането на електромагнетизма. През 1820 г. открива, че стрелката на компаса се отклонява от магнитния север, когато наблизо се включва и изключва електрически ток в проводник. Това показало, че електричеството и магнетизмът са свързани явления - откритие, положило основите на теорията на електромагнетизма и изследванията, които по-късно създали технологии като електромоторите, радиото и телевизията. 1867 - РАЖДА СЕ ДЖОН ГОЛСУЪРТИ, АНГЛИЙСКИ ПИСАТЕЛ И ДРАМАТУРГ (УМИРА 1933 Г.). Автор на трилогиите \"Сага за Форсайтови\", \"Съвременна комедия\" и \"Краят на повестта\", на романите \"Островът на фарисеите\", \"Братство\", \"От всички ветрове\" и др. Носител на Нобелова награда за литература (1932). Литературното му наследство включва 17 романа, 26 пиеси, 12 тома разкази, есета и поеми. 1942 - УМИРА МАРА ТАСЕВА, ПОЛИТИК (Р. 1900 Г.). Първата жена в България, обесена за политическа дейност. От 1928 г. е член на БКП. През 1934 г. е арестувана, а през 1935 г. е осъдена на 5 години затвор. След амнистия е освободена през 1938 г. От 1939 г. е секретар на Околийския комитет на БКП в Попово. На 31 май 1942 г. е арестувана. На 12 август 1942 г. е осъдена на смърт от Военнополевия съд в Шумен. 1958 - УМИРА ФРЕДЕРИК ЖОЛИО-КЮРИ, ФРЕНСКИ ФИЗИК (Р. 1900 Г.). Заедно със съпругата си Ирен Кюри изследват структурата на атома, което е от първостепенно значение за откриването на неутрона. През 1935 г. получава Нобелова награда за химия. Активен участник във Френската съпротива по време на Втората световна война. На 3 януари 1946 г. е назначен за Върховен комисар на Комисариата по атомна енергия. През 1948 г. ръководи изграждането на първия френски атомен реактор. Посвещава последните години от живота си на създаването на център за ядрена физика в Орсе. 2009 - УМИРА ПРОФ. ИЛИЯ КОНЕВ, ЛИТЕРАТУРЕН ИСТОРИК, СЛАВИСТ, БАЛКАНИСТ (Р. 1928 Г.). Автор на 18 монографии и над 600 статии у нас и в чужбина. Чел е лекции в университети в Лайпциг, Гьотинген, Марбург. В капиталното 4-томно издание \"Българското възраждане и просвещението\" за първи път в нашата наука въвежда термина \"българско просвещение\", като го разглежда във взаимоотношенията му с останалите литератури. Народен представител в VII ВНС, министър на науката и висшето образование (1990), член на СБП, член-кореспондент на Немско-българското дружество за поощряване на връзките между Германия и България, ректор и почетен професор на ЮЗУ \"Неофит Рилски\", почетен гражданин на родния си гр. Петрич.", "date": "2019.08.14", "title": "Датата"}
{"url": "https://duma.bg/knyazhevo-v-minaloto-i-dnes-n197746", "text": "\"Княжево\" е един от най-известните и обичани квартали на София. Жителите на столицата и нейните гости го посещават често заради  красивия изглед, зеленината и чистия боров въздух. Близостта на \"Княжево\" до центъра на София и удобният трамваен превоз са голямо предимство. Оттук започват разходките и излетите към Витоша. Многобройните минерални извори снабдяват софиянци с полезна и вкусна вода. Наскоро се появи книгата \"История на Княжево\" от Георги и Кица Пасланджийски с интересни факти за неговото развитие. През 1984 г. кметството на \"Княжево\" възлага на авторите написването на историята на селището. Дългогодишната събирателска и проучвателна дейност на учителите Кица и Георги Пасланджийски е отразена в книгата им за \"Княжево\". Но поради настъпилите у нас промени и смъртта на единия от авторите книгата беше издадена сега от дъщеря им Румяна Пасланджийска, която е и редактор на труда. Помагат й историкът Цветан Симеонов, Светла Казакова, поетесата и преводачка Иванка Павлова, както и сътрудници в Националната библиотека \"Св. св. Кирил и Методий\", дейци на  местното читалище. Техните разкази също са поместени в книгата.  Историята на \"Княжево\" съдържа факти, документи и автентични разкази за квартала, където още в края на турското робство и през първите десетилетия след Освобождението се издига първият фабричен комин, оформя се първата индустриална зона в София. Дълга е поредицата от първенствата на \"Княжево\" в промишлеността и в духовната сфера. Първи са фабриките за текстил, за пиво и спирт, за хартия и кожухарски изделия, за оцет, за парно боядисване. Васил Левски е създал тук революционен комитет, внушил е на княжевеца Димитър Шишков да построи воденица и спиртоварна във Владая, а средствата от тях са подпомагали народното дело. В книгата е направена подробна географска характеристика на селището и на Витоша. Интересни са подробностите за имената му, както и изследванията за бита и стопанския живот по времето на първите заселници, на римското и на византийското владичество. Как се е развивал тук животът по време на турското владичество, каква е била съпротивата срещу поробителите, как се е воювало за духовното оцеляване на населението? Авторите са изследвали тези въпроси и са ги отразили в труда си. Големи са разделите за икономическия и културно-просветен живот в \"Княжево\". Проучени са спортът, туризмът и личностите със заслуги за културата на страната и тези, които са отдали живота си във войните за свободата на България.  Повече от 20 крупни предприятия са създадени в България за около половин век (от 1830 до 1880 г.), като четири от тях са се намирали в \"Княжево\". За жалост, днес в квартала няма такава промишленост! Днес остават открити въпросите за изоставането на икономическото развитие на тази част от Голяма София. Видно е нехайството в неговото благоустрояване. Изоставена е и се руши Минералната баня. Спирката на трамвая е в безобразно състояние. Недостатъчни са грижите за централната улица, за минералните извори. В \"Княжево\" се заселват имотни граждани, но кварталът изглежда все още зле и има нужда от съвестни ръководители, които да възвърнат старата му слава. \"Княжево\" го заслужава!  0902 - Любимата баня на княз Батенберг днес тъне в разруха", "date": "2019.08.14", "title": "\"Княжево\" в миналото и днес"}
{"url": "https://duma.bg/kratki-novini-n197750", "text": "Държавният глава на Руската федерация Владимир Путин ще посети Франция на 19 август, където ще проведе разговори с колегата си Еманюел Макрон, съобщи Кремъл. Сред темите, които лидерите на двете страни ще обсъдят, са двустранното сътрудничество и международните проблеми. Венецуела настоя ООН да се противопостави на наложените санкции от САЩ. Държавният глава Николас Мадуро изпрати писмо до генералния секретар на ООН Антонио Гутериш с искане спазването на международното право да бъде гарантирано. Бившият президент на Киргизстан е планирал държавен преврат, твърди обвинението. Алмазбек Атамбаев беше арестуван по време на полицейска акция в имението си на 9 август след няколко неуспешни опита, довели до жестоки сблъсъци с неговите поддръжници. Гърция отчете, че притокът на нелегални мигранти към страната е нараснал рязко през последния месец. Властите в страната призоваха за временни европейски механизми, които да позволят по-бързо връщане на мигрантите в сигурни трети държави и по-балансирано разпределение на останалите сред страните членки на Евросъюза. Австралийската полиция арестува мъж, намушкал жена и преследвал няколко други в централната част на Сидни. Снимки, излъчвани от австралийски медии, показаха, че мъжът скача на покрива на автомобил, размахвайки нож и крещейки \"Аллах Акбар\" и \"застреляйте ме\".", "date": "2019.08.14", "title": "Кратки новини"}
{"url": "https://duma.bg/dzhonsan-se-nadyava-na-po-dobra-sdelka-n197751", "text": "Британският премиер Борис Джонсън вярва, че Евросъюзът ще предостави на Великобритания по-добра Брекзит сделка, за да спаси Република Ирландия (която е част от ЕС), съобщи британският таблоид \"Сън\". Ежедневникът цитира неназован министър от британския кабинет, който каза, че Брекзит без сделка ще съсипе Ирландия. По-рано беше публикувана анкета на агенция ComRes във в. \"Телеграф\", която показа, че мнозинството гласоподаватели в Обединеното кралство биха подкрепили премиера в прекратяване на работата на парламента, за да се позволи на Великобритания да напусне ЕС на 31 октомври. Общо 54% от избирателите заявиха, че подкрепят обещанието на Джонсън да осъществи по един или друг начин Брекзит през ноември.", "date": "2019.08.14", "title": "Джонсън се надява на  \"по-добра\" сделка"}
{"url": "https://duma.bg/nsi-kato-evangelieto-n197749", "text": "На пръв поглед въпросът по какво си приличат статистическите данни и Евангелието е безсмислен, но се оказва, че не е точно така. Днес всеки може да си ги чете и двете, както си иска и както му е удобно. Не само дяволът, но и премиерът. НСИ обяви в понеделник данните за износа на България, според които той е достигнал почти 28 милиарда лева за първите 6 месеца на годината. \"Толкова голяма сума от продажба навън в рамките на шест месеца страната ни не е отчитала никога в стопанската си история.\" Това написа във фейсбук Той по този повод.  Според данните през периода януари - юни 2019 г. България общо е изнесла стоки за 27,840 млрд. лв., което е с 6,3% повече в сравнение със същия период на предходната година. И тук вече удобно се пропуска фактът, че реално външната ни търговия през юни 2019 г. е доста на червено в сравнение с юни 2018 г. Продажбите на български стоки в чужбина са намалели с 6,4% на годишна база до 4,5 млрд. лв., като спадът е видим както в търговията с ЕС, така и с трети страни. Подобен темп на понижение последно е бил отчетен през март 2016 г. Вносът в България също тръгна рязко надолу - спадът е с 14,3% през юни на годишна база. Това е най-голямото понижение от кризисната 2009 г. Проблемът на българския износ не е само в обема, но и в структурата. Макар че стоките с по-висока добавена стойност постепенно излизат на преден план, във външната ни търговия  суровините продължават да играят главна роля. Експортът на мед, чугун, желязо и стомана непрекъснато се увеличава. А износът на суровини е характерен за слаборазвитите държави. Съвсем наскоро НСИ пусна и други данни. Според тях само 5,6% от регистрираните фирми у нас преживяват повече от 5 години. Под тази информация коментар от Него нямаше. Вероятно защото условията за правенето на бизнес у нас са \"прекрасни\".", "date": "2019.08.14", "title": "НСИ като Евангелието "}
{"url": "https://duma.bg/v-rusiya-iskat-chetiridnevna-rabotna-sedmitsa-n197732", "text": "Федерацията на независимите профсъюзи в Русия е поискала да бъде разгледана възможността за преминаване към четиридневна работна седмица, без да бъде намалявана заплатата, съобщи \"Лента. ру\". От синдиката са отбелязали, че в някои държави и във високотехнологичните отрасли вече е реализирана 35-часова работна седмица. Световна тенденция било и съкращаването на продължителността на работното време.  През юни по време на участието си в Международната конференция по труда в Женева руският министър-председател Дмитрий Медведев не изключи възможността страната му да премине към намалена работна седмица. Според него четиридневната работна седмица е бъдещето на трудовите правоотношения. ", "date": "2019.08.14", "title": "В Русия искат четиридневна работна седмица"}
{"url": "https://duma.bg/tri-nachina-da-poznaete-uzryala-li-e-dinyata-n197731", "text": "Категорично динята е плодът на лятото. Сочният плод, освен че ни дава нужната вода в жежките дни, примамва и със своята сладост, е полезен и като диуретик. Винаги обаче е проблемно да се определи, преди да бъде разрязана, дали една диня е узряла или не. Проблемът е в дебелата кора на плода. Сайтът \"Актуално\" предлага три способа да познаете кога една диня е узряла.  Първо погледнете дръжката на плода. Ако той е добре узрял, тя трябва да е суха и спаружена. Ако динята все още е зелена, дръжката е свежа и зелена и са и нужни още няколко дни, за да узрее.  Следващият добре известен начин е почукването по кората. Ако чуете глух звук, вероятно динята не е добре узряла. Звукът, който трябва да чуете, е чист и ясен. Той трябва да ви покаже, че вътрешността на динята е плътна и узряла.  Също така можете да обърнете внимание на петната върху динята, съветват от \"Актуално\". Зрялата диня има зелен цвят и бели петна. Ако петната са жълтеникави, най-вероятно тя все още не е съвсем годна за ядене.", "date": "2019.08.14", "title": "Три начина да познаете узряла ли е динята"}
{"url": "https://duma.bg/ivet-i-mirela-chakat-svetovnoto-v-doha-n197730", "text": "Звездата на леката ни атлетика Ивет Лалова бе с най-голям принос за националния отбор в турнира за Купата на Европа, Дивизия 2, след като победи в спринтовете на 100 и 200 м и бяга в щафетата на 4х100 м, завършила III на шампионата във Вараждин, Хърватия. \"Аз се радвам, че целият отбор запазихме своето място в тази лига и след две години ще се борим отново за същата позиция\", обяви Ивет в предаването \"Здравей, България\" по Нова тв. Според нея състезанието е минало прекрасно въпреки горещините в Хърватия. Лекоатлетката каза още, че не предвижда почивка скоро, а чак след Световното първенство в Доха, Катар. \"Но аз съм свикнала да не почивам\", обяви Ивет. Олимпийската, световна и европейска вицешампионка Мирела Демирева също спечели победа за България на Европейското отборно първенство, след като триумфира във Вараждин с 1,94 м в скока на височина. \"Това беше основната цел - да стана първа и да взема максимален брой точки за отбора. Бях доста притеснена, това състезание винаги е трудно за мен. Справих се, много ми харесаха опитите. Чувствам се във форма. Чувствам се все по-здрава, а и правих опити над 2 метра, което е суперяко. Радвам се, че сезонът е дълъг, защото имам време да развия потенциала си. Надявам се, че тази година ще направя едно хубаво лично и официално и реално ще прелетя над двата метра\", каза Демирева пред бТВ.  Световният шампионат на атлетите в Доха, Катар, е от 27 септември до 6 октомври. Дотогава на Ивет и Мирела предстоят стартове от турнирите в Диамантената лига.", "date": "2019.08.14", "title": "Ивет и Мирела чакат   световното в Доха"}
{"url": "https://duma.bg/bezdomnik-stana-milioner-n197734", "text": "Младият австралийски бездомник Хари Сандърс е успял четири години да извърви пътя от живот на улицата до собственик на компания с активи от 1,5 млн. австралийски долара, пише \"Дейли Мирър\". Една от причините за своя успех Сандърс намира в уроците, които е усвоил като бездомник. Сандърс остава на улицата на 17 години и разказва, че най-тежка е била първата му нощ, когато търсил къде да спи. Обикновено това било място под някой мост. Опасявал се и от други бездомни, защото знаел, че територията в Мелбърн е поделена между тях. Младежът прекарал на улицата повече от една година. Той споделя, че винаги е успявал да намери храна в безплатните столови, молел различни заведения да му дадат това, което не са изяли клиентите.  По-късно успява да започне работа като самонаето лице в областта на оптимизацията на търсачки в интернет, занятие, с което се е занимавал още преди да стане бездомник. Сега, на 21 години, пише \"Дейли Мирър\", стойността на компанията му е 1,5 млн. австралийски долара, а миналия месец е открил офис и в Лондон.  Сандърс споделя, че дължи успеха си на това, че е бил бездомен. Животът без покрив над главата го накарал да порасне, да се научи да понася ударите на живота и да действа правилно в напрегнати ситуации.  Случаят на австралиеца не е първият, в който бездомник става богаташ. През 2015 г., припомнят медии, бездомен от американския щат Колорадо е спечелил от лотария 500 хиляди долара. Преди това той е живял без дом шест години. ", "date": "2019.08.14", "title": "Бездомник стана милионер"}
{"url": "https://duma.bg/grisho-pokazva-nomera-na-korta-n197729", "text": "Григор Димитров се включи в модерното предизвикателство, при което звезди от шоубизнеса и спорта отварят капачка на бутилка с атрактивно движение. На тренировъчните кортове в Синсинати баща му държеше на мрежата бутилка, а синът от сервис я отвинти. \"Хората още ли правят това?\", запита Гришо в поста си, който публикува в  Instagram. Снощи той игра срещу крайно неудобния си съперник на корта Стан Вавринка (Швейц, №21) в I кръг на \"Мастърс\"-а в Синсинати, от когото има 4 поредни загуби в последните си двубои. Хасковлията се гласеше да играе и в турнира на двойки, но партньорът му Фабио Фонини (Ит, №10) се отказа да играе в Синсинати и мястото му в схемата зае \"щастливият губещ\" Жоао Соуса (Порт, №43). ", "date": "2019.08.14", "title": "Гришо показва номера на корта"}
{"url": "https://duma.bg/maystori-demonstrirat-tankosti-na-pleteneto-na-kaloferska-dantela-n197736", "text": "Плетачки на дантела се събират в Калофер от 15 до 17 август за 20-ото издание на Празника на калоферската дантела. Там не само се демонстрират тънкостите на плетене, но майсторите обменят опит и показват новаторство в моделите, казва за \"Хоризонт\" Антоанета Първанова, председател на читалище \"Христо Ботев\" в Калофер. За да се популяризира съхраненият и до днес занаят, в Калофер планират да съберат в книга информацията за всички майстори в годините назад, като се издирят и техни снимки. До края на август в подбалканския град гостува международна изложба на дантели от цял свят. Спектакълът \"Бяла магия\", който с мултимедия визуализира историята на калоферската дантела, ще бъде представен на 15 август в НЧ \"Христо Ботев\".", "date": "2019.08.14", "title": "Майстори демонстрират тънкости на плетенето на калоферска дантела"}
{"url": "https://duma.bg/pianistat-mark-deymish-shte-sviri-na-bul-vitosha-n197737", "text": "Известният американски пианист Марк Деймиш ще изнесе концерт на пешеходната зона на столичния булевард \"Витоша\" днес, 14 август, от 19 ч. Втората му изява ще бъде в музея \"Борис Христов\" (ул. \"Цар Самуил\" 43) на 15 август от 18 ч. Вход свободен. Това научи ДУМА от посолството на САЩ в София. Марк Деймиш започва да учи орган в консерваторията \"Еванстън\" в САЩ на 4-годишна възраст. Първия си концерт за пиано изнася на 7 години. Като тийнейджър през 1974 г. той обикаля Европа като пианист заедно с Виенския хор на момчетата. През 1975 г. Марк Деймиш започва да прави първите си самостоятелни околосветски турнета, като изнася концерти с благотворителна цел. През 1980-1981 г., в процес на своето обучение за юрист, Деймиш изнася концерти за набиране на средства за студенти, които желаят да работят в клиники за правна помощ в Чикаго. Изявите на Марк Деймиш са го отвели в повече от 70 страни по целия свят. Тази година музикантът за първи път включва България в концертното си турне.", "date": "2019.08.14", "title": "Пианистът Марк Деймиш ще свири на бул. \"Витоша\""}
{"url": "https://duma.bg/via-artist-pokazva-izlozhba-na-elena-parusheva-n197735", "text": "Част от богатата програма на пловдивската галерия \"Виа Артист\" е изложбата на една от най-интересните съвременни художнички - Елена Парушева, под наслов \"В тайнството на светлините\", съобщи БНР. Понякога съдбата е безпощадна към човешките същества, ден преди нейния рожден ден дойде трагичната новина, че художничката си е отишла от този свят. Елена Парушева повече от 30 години живее във Франция, Париж. Нейните творби са ориентирани към \"Изкуството и околната среда\", работи в областта на инсталациите, пластиката и фотографията. \"В тайнството на светлините\" е послание за връзката ни с машината и зависимостта от технологиите. Елена Парушева има близо 20 самостоятелни изложби, пърформанси и акции във Франция, нейни проекти са показвани в Женева, Мюнхен, Осло, Сантяго, Сеул. През 1999 г. основава художественото движение \"Електрическо изкуство\" и работи по проекти, които превръщат кули за високоволтови електропроводи, вятърни мелници или антени в произведения на изкуството. Изложбата първо бе реализирана в Париж през 2018 г. и включена в програмата на Европейската година на културното наследство, през април тази година бе в Ямбол, родния й град, а сега публиката може да я види в Пловдив.", "date": "2019.08.14", "title": "\"Виа Артист\" показва изложба на Елена Парушева"}
{"url": "https://duma.bg/sartseto-na-antaliya-zaraboti-v-turtsiya-n197733", "text": "Известният турски курорт Анталия вече може да се похвали и с 90-метрово виенско колело, наречено \"Сърцето на Анталия\". Турският вестник \"Сабах\" излезе със статия, че това е второто по големина виенско колело в Европа след лондонското \"Око\", което е високо 135 м.  Колелото бе открито по време на четиридневния празник Курбан Байрям и от кабинките му може да се види целият град. То е изработено в Китай, а \"Сабах\" отбелязва\", че само осветлението му струва 450 000 долара. \"Сърцето на Анталия\" има четири ВИП кабини, които може да се използват срещу 200 турски лири, или почти 63 лв., и 42 обикновени кабини, които струват на пътниците само 30 лири (9,5 лв.). Билетчето ви осигурява 18-минутна обиколка във въздуха. ", "date": "2019.08.14", "title": "\"Сърцето на Анталия\" заработи в Турция"}
{"url": "https://duma.bg/irlandets-se-zavarna-v-pirin-n197726", "text": "Ирландският полузащитник Конър Хендерсън официално подписа договор за 2 години с Пирин. Той мина медицинските прегледи и подписа контракта си с клуба. Юноша е на Арсенал и игра за Пирин в елита през сезон 2017/2018 под ръководството на Милен Радуканов, но след изпадането в плейаутите от \"премиерския\" Витоша Б, заигра в румънския елитен Дунарея Кълъраш, който обаче изпадна от Лига 1 миналия сезон.", "date": "2019.08.14", "title": "Ирландец се завърна в Пирин"}
{"url": "https://duma.bg/dve-beli-petna-v-novata-ni-istoriya-n197747", "text": "Преди няколко месеца, в началото на годината, се навършиха 140 години от кончината на Любен Каравелов - български поет, писател, енциклопедист, журналист, етнограф; национален герой, борец за освобождението на България от османска власт (цитат от Уикипедията). Лично аз не съм срещал друга толкова концентрирана и вярна оценка за една личност. Бих добавил само, че той е един неуморим борец срещу самодържавието, консерватизма и деспотизма - от първите си зрели години до деня на ненавременната си смърт. Като студент в Русия той въстава срещу закостенялата царска власт (след антимонархичния атентат в Санкт Петербург е \"помолен\" да напусне страната). После в Сърбия той отново се нарежда в редиците на демократите - подгонен от властите, заминава за Нови Сад (тогава Австро-Унгария), където за антиимперска дейност лежи почти година в един зандан. Освободен от затвора, се връща отново в Белград, където му е разрешено да живее - при условие че не се занимава с политическа публицистика. Напуска дома си и отново е емигрант - този път в Букурещ, където е инициатор и първи председател на Българския централен таен революционен комитет, като заедно с това издава антитурски газети на български език, а съпругата му, която ги \"върти\" нощем на механична преса, денем пресича Дунава при Гюргево, за да достави в Русчук нелегалните издания на Баба Тонка и други радетели за свободата на България...  С тези си действия Любен Каравелов е един своеобразен балкански Че Гевара, експортьор на революционни и радикално-либерални идеи, чиито съратници са иконите на Българското Възраждане и революция - Христо Ботев и Васил Левски - единият като сътрудник на Каравеловите вестници, другият - като професионален революционер и народен трибун. И въпреки казаното Любен Каравелов и неговото патриотично и литературно дело са оставени някак си в сянка. Когато без време умира от емигрантската охтика, вдовицата му (сръбкиня по род) се премества да живее в свободния вече град Русе, но след време правителството на Стамболов я лишава от мизерната \"поборническа пенсия\" и я изгонва от страната. Очевидно някой, някъде (а и досега?) по незнайни за мен причини държи Любен Каравелов да е в килера на историята. Така постепенно той се превръща в \"бяло петно\" в нашата историография, един от многото люде, които някак си (и колкото могат) са били съпричастни с българските Възраждане и революция. И тук бих искал да спомена и едно друго (по-малко по мащаб, може би) \"бяло петно\" в новата ни история - отново свързано с живота и съдбата на Любен Каравелов и семейството му. Някъде в средата на тази година (съжалявам, не знам точната дата), месеци след кончината на големия българин преди 140 години, съпругата му отдава (под наем или безвъзмездно?) двуетажната фамилна къща на Каравелови на ул. \"Београдска\" №22 на младото българско княжество. Това е едно от първите - ако не първото - дипломатическо българско представителство зад граница. На старата снимка, която намерих, при внимателно вглеждане дори се виждат три от четирите болта, крепили малката мемориална плоча в памет на този акт. И макар че улица \"Београдска\" е на доста централно място в стария град, почти няма (поне аз не срещнах) кариерни дипломати, работили в сръбската столица, които да знаят нещо по този въпрос. Мой познат историк ми сподели, че преди няколко години от мазето на същата сграда са изнесени и изхвърлени на тротоара тонове бумаги - може би ценни неща от литературния архив на Каравелов или български дипломатически документи?, които вездесъщите цигани за броени часове са прекарали до близката база на вторични суровини... А историята на българската независима дипломация, нейните първи, прощъпални стъпки би трябвало да се знаят и поменуват - поне от хората, които \"врят и кипят\" в нашенската дипломация. Или и тук става дума за килера на историята? Кой знае...", "date": "2019.08.14", "title": "Две бели петна в новата ни история"}
{"url": "https://duma.bg/mihail-mutafov-poluchava-golyamata-nagrada-na-mff-lyubovta-e-ludost-n197739", "text": "След наградата \"Икар\" за чест и достойнство на Съюза на артистите в България по-рано тази година актьорът Михаил Мутафов от Драматичния театър \"Стоян Бъчваров\" във Варна прибавя към колекцията си от отличия и голямата награда на МФФ \"Любовта е лудост 2019\" за цялостен принос в развитието на българското кино.  Михаил Мутафов, свързал трайно творческия си път с Варненския драматичен театър, се е снимал и в над 40 игрални филма, сред които \"Циклопът\", реж. Явор Гърдев, \"Островът\", реж. Камен Калев, \"Чест\", реж. Павел Веснаков, \"Вездесъщият\", реж. Илиян Джевелеков, \"Островът на сините птици\" - най-новият сериал на БНТ с режисьори Милко Лазаров, Милена Андонова, Кристина Грозева и Петър Вълчанов.", "date": "2019.08.14", "title": "Михаил Мутафов получава голямата награда на МФФ \"Любовта е лудост\" "}
{"url": "https://duma.bg/rezultati-n197727", "text": "V кръг: Дунав - Витоша Б 2:0 Ахмедов (39 и 60). Втора лига, IV кръг: Спартак Вн - Лудогорец-2 0:2 0:1 Митков (42-д) 0:2 Ил. Будинов (88);  Монтана - ЦСКА 1948 0:1 Гущеров (63)    1. ЦСКА 1948 4 4 0 0 9:1 12   2. Кариана 4 3 1 0 5:1 10  3. Септември 3 3 0 0 8:3 9    4. Хебър 4 3 0 1 7:3 9   5. Локо Сф 4 3 0 1 6:2 9  6. Монтана 4 2 1 1 8:5 7  7. Лудогорец-2 4 2 1 1 6:4 7    8. Литекс 3 2 0 1 9:4 6      9. Нефтохимик 4 2 0 2 9:6 6 10. Черноморец Бч 3 1 1 1 3:3 4 11. Локо ГО 4 1 1 2 2:7 4 12. Поморие 4 1 0 3 2:4 3 13. Ботев Гъл 4 0 3 1 4:7 3 14. Пирин 3 0 1 2 2:5 1 15. Спартак Пл 4 0 1 3 1:9 1 16. Стр. слава 4 0 0 4 1:7 0  17. Спартак Вн 4 0 0 4 0:11 V кръг: петък, 20.00: Ботев Гъл - Спартак Вн; събота, 18.00: Хебър - Локо ГО; Локо Сф - Спартак Пл; 19.00:  Черноморец Бч - Септември; неделя, 19.30: Нефтохимик - Струмска слава; понеделник, 18.00: Литекс - Пирин (Диема спорт); 19.30: Лудогорец-2 - Монтана, 20.00: ЦСКА 1948 - Поморие. сингъл: Раду Албот (Молд, №39) - Марин Чилич (Хърв, №18) 6:4, 7:6 (4); Ришар Гаске (Фр, №56) - Анди Мъри (Вбр, №324) 6:4, 6:4. Двойки: Новак Джокович/Янко Типсаревич (Сърб) – Лукаш Кубот (Пол)/Марсело Мело (Браз) 2:6, 3:6.  Футбол ПО БТВ ЕКШЪН Суперкупа на УЕФА 21.00 Ливърпул - Челси ПО РИНГ 13.30 Суперкупа 2018, Реал М - Атлетико М 12.00 Великите финали в Шампионската лига ПО ДИЕМА СПОРТ 19.00 Обзор на IV кръг във Втора лига ПО МАКС СПОРТ 4  16.00 Обзор на МЛС на САЩ ПО МАКС СПОРТ 1 Тенис 8.00 - 16.00; 18.00, 2.00, 4.00 ATP 1000 в Синсинати ПО МАКС СПОРТ 2 Лека атлетика 18.00, 20.10 Диамантена лига в Лондон ПО ЕВРОСПОРТ 1 Колоездене 16.00 Бинк Банк тур, III етап 22.30 Обиколка на Юта, II етап Снукър 18.30 Международен шампионат на Китай, финал Голф 20.30 Обзор на турнира \"The Northern Trust\"", "date": "2019.08.14", "title": "Резултати"}
{"url": "https://duma.bg/frantsiya-otkaza-viza-na-nigeriets-ot-loko-pd-n197724", "text": "\"Виза няма. Било процедура и визата можело да стане готова на 15 август. Всичко е целенасочено\", бяха първите думи на Крушарски след срещата му в посолството. \"Нас ни обвиняват за расизъм на стадиона, а това не искам да го наричам нищо. Вие сами си преценете какво е отношението към нас, българите. Това са хора, които работят от две години в България, влизат в Европа, а тук има разделение\", продължи босът на \"смърфовете\" \"Има Господ и гледа. Мисля, че този път ще получат още един български шамар. Важно е да ги бием, а не толкова да ги отстраним. Мисля, че Страсбург също е намесен в цялото нещо. Това не може да се случи без тяхно участие, защото написаха един куп жалби. Още в понеделник сме сезирали УЕФА, когато получихме информацията за двамата. Сезирали сме УЕФА, ФИФА, БФС, президентството, Министерски съвет и т.н. Всички наши институции се намесиха, за ФИФА и УЕФА не знам, но мисля, че има отговор\", поясни бизнесменът. В първия мач \"черно-белите\" паднаха с 0:1 на \"Лаута\", като играха 80 минути с 10 души.", "date": "2019.08.14", "title": "Франция отказа виза на нигериец от Локо Пд"}
