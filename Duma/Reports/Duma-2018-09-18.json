{"url": "http://www.duma.bg/node/175340", "text": "Министърът на транспорта, информационните технологии и съобщенията в оставка Ивайло Московски е гласен за длъжността вицепрезидент на Черноморската банка за търговия и развитие (ЧТБР), пише offnews.bg. Московски подаде оставка след разговор с премиера Борисов заради случая с катастрофата на автобус край Своге от 25 август. Освен него оставки подадоха и министрите на регионалното развитие и на вътрешните работи – Николай Нанков и Валентин Радев.  \nЗа да се осъществи новото назначение, е нужно решение на Министерския съвет. В момента постът се заема от Нина Ставрева, която е бивш началник на кабинета на министъра на финансите по времето на кабинета „Станишев“. Тя бе избрана през 2014 г. с 4-годишен мандат. Преди това да се случи обаче, второто правителство на Борисов бе отменило назначението й, а в медийното пространство тогава се завъртя и името на бившия шеф на БНБ Иван Искров, като евентуална кандидатура за поста. \nЧерноморската банка е независима международна институция с регионален характер. Дейността й е насочена към финансиране и насърчаване на регионални проекти от публичния и частния сектор, както и към поощряване на търговската активност между страните акционери. България е със статут на страна учредителка на ЧБТР и активен акционер. Българското дялово участие в уставния капитал на банката е в размер на 13,5%, или 270 000 акции. \n    \n \t\n", "date": "2018.09.18", "title": "Гласят Московски за вицепрезидент на Черноморската банка"}
{"url": "http://www.duma.bg/node/175342", "text": "Европейската статистическа служба \"Евростат\" отчете вчера по-висока инфлация през август от данните, които съвсем наскоро представи Националният статистически институт (НСИ). Така двете служби се разминаха, а оглавената през февруари европейска статистика от българката Мариана Коцева, отчете по-висока инфлация с 0,2% от оповестеното преди дни. По данни на \"Евростат\" през август в сравнение със същия месец на миналата година инфлацията у нас е 3,7 на сто. Според НСИ обедняването за същия период и на същата база е 3,5%. \nНай-високата инфлация през август е измерена в Румъния - 4,7%, България е втора с 3,7%, следва Естония с 3,5% и Унгария с 3,4%. Най-ниска инфлация е измерена в Дания - 0,8%, Ирландия и Гърция - с по 0,9%. \nВ Европейския съюз годишната инфлация достигна 2,1% през август, а в еврозоната - 2%. \n    \n \t\n", "date": "2018.09.18", "title": "Според \"Евростат\" инфлацията е 3,7%, а не 3,5% както отчете НСИ"}
{"url": "http://www.duma.bg/node/175341", "text": "В договора, който е бил сключен преди години между Националната електрическа компания (НЕК) и избраната за консултант на проекта АЕЦ \"Белене\" – фирмата \"Уорли Парсънс\", липсва клауза за прекратяването му, в случай че бъде стопиран основният договор за изграждането на централата от руската \"Атомстройекспорт\". Това каза пред БНР изпълнителният директор на НЕК Петър Илиев. Така просто е било въпрос на време НЕК отново да бъде осъдена, уточни той.  \nАрбитражният съд отсъди да бъдат платени на \"Уорли Парсънс\" близо 32 милиона евро. 265,863 млн. евро е платила НЕК на \"Уорли Парсънс\" до прекратяването на договора. \"Този договор не защитава по никакъв начин инвеститора\", заяви Илиев. \nПреди ден стана известно, че НЕК е осъдена в арбитраж да плати на инженеринговия консултант на проекта за строеж на АЕЦ \"Белене\" над 32 млн. евро заради това, че е прекратила договора си с \"Уорли Парсънс\"   \n \t\n", "date": "2018.09.18", "title": "Въпрос на време било НЕК отново да бъде осъдена"}
{"url": "http://www.duma.bg/node/175344", "text": "Собственикът на дружеството \"Инерком България\" Гинка Върбакова напуска компаниите, които се занимават с добив на електроенергия от  фотоволтаични централи, показва справка в момента работещият Търговски регистър, като информацията е от края на миналата седмица. Евентуална цел на тази маневра е спасяване на сделката за покупката на българския бизнес на ЧЕЗ, която не бе разрешена от КЗК. Сред препъникамъните пред сделката се оказаха шестте фотоволтаични централи, притежавани от пет дружества от групата \"Инерком\". КЗК твърди, че като прибави към тях още две слънчеви централи от придобиваните активи на ЧЕЗ и в комбинация с електроразпределителната мрежа и търговеца на ток, \"Инерком\" ще може да злоупотребява с цените на електроенергията (независимо, че за домакинствата те се определят от Комисията за енергийно и водно регулиране). \nГинка Върбакова еднолично притежава фирмата \"Инерком Инвестмънтс\", която на свой ред държи капитала на създадената специално за сделката с ЧЕЗ \"Инерком България\", както и на \"Инерком Груп\" и \"Инерком Про\". Тя е управител и съдружник в редица други дружества, част от енергийната група, която допреди покупката на активите на ЧЕЗ в сделка за 340 млн. евро, не беше известна на обществеността. Бизнесът на групата се оценява на около 100 млн. лв. Преди дни обаче Върбакова едновременно е излязла от управата именно на дружествата с фотоволтаиците - \"Диана Хънт\" ЕООД (което управлява едната ВЕИ централа в с. Мало Конаре), \"Еко-Строй Инженеринг\" ЕООД (оперираща втората мощност в Мало Конаре); \"Улер 2009\" 4 ЕООД (третата мощност в Мало Конаре); \"Евро Бетон\" ЕООД (стопанисващо четвъртата централа в Мало Конаре) и \"Риал Стейтс\" ЕООД (отговаряща за двете фотоволтаични полета в с. Сбор, Сакарджа).  \nВърбакова все още притежава 80 на сто от дружеството \"Солар Грийн Енерджи\", което на свой ред е собственик на горните пет фирми. Другите 20 процента във фирмата са на баща й Никола Пайтаков чрез фирмата му \"АВС Къмпани\". Върбакова обаче вече не е управител на \"Солар Грийн Енерджи\". Сделката обаче изглежда неспасяема, тъй като шумните скандали рязко са разколебали банките, готови да финансират начинанието на Върбакова и ЧЕЗ. Поради тази причина редица анализатори са на мнение, че битката на бизнесдамата от Пазарджик вече не е толкова за спасяване на сделката, а на депозита от 5 млн. евро.     \n \t\n", "date": "2018.09.18", "title": "Върбакова се опитва да спаси сделката с ЧЕЗ  "}
{"url": "http://www.duma.bg/node/175320", "text": "Ариана Гранде осинови декоративно прасе. Певицата, която е веган и активист за правата на животните, повдигна подозрението, че тя и нейният годеник Пит Дейвидсън са станали горди собственици на необичаен домашен любимец, след като звездата качи онлайн поредица от снимки и видеа на нея и комедианта как гушкат малкото същество, съобщи \"Контакт мюзик\". \n25-годишната певица не дава повече информация за животинчето и вместо това оставя снимките да говорят за връзката им. \nНо Ариана не е единствената, която очевидно се е привързала към прасенцето, особено след като качи снимка на малкото животно, което спи на гърдите на Пит. Това е следващата стъпка в отношенията на двойката, която в момента е сгодена.\n   \n \t\n", "date": "2018.09.18", "title": " Ариана Гранде си взе прасенце"}
{"url": "http://www.duma.bg/node/175343", "text": "Комисията за енергийно и водно регулиране (КЕВР) най-вероятно ще разреши исканото от \"Булгаргаз\" поскъпване с близо 14% на природния газ от октомври. \nИскането на \"Булгаргаз\" природният газ да поскъпне с 13,89% през четвъртото тримесечие е обосновано, се казва в експертен доклад на КЕВР, която е разгледала заявлението на държавния газов доставчик. Това означава, че цената му ще стане 456,65 лв. на 1000 куб. м, при 400,95 лв. сега.  \nВ доклада се посочва, че цените на алтернативните горива, от които зависи и доставната цена на \"Газпром експорт\", са се вдигнали средно със 7% за година. Друг ценообразуващ компонент - валутният курс на лева към щатския долар, осреднен за период от четиридесет и пет дни, се е увеличил с 3,21%. В доклада са отчетени и разходите на \"Булгаргаз\" за транзитни такси, за компонента \"обществена доставка\", за съхранение, за компенсиране на разходи, произтичащи от наложени задължения към обществото. \nПредстои докладът да бъде обсъден на открито заседание на регулатора на 25 септември. Все още КЕВР не е обявила с какъв процент ще поскъпне цената на топлофикационната услуга в различните градове.     \n \t\n", "date": "2018.09.18", "title": "КЕВР ще разреши 13,89% поскъпване на газа"}
{"url": "http://www.duma.bg/node/175323", "text": "Едни от най-обичаните български изпълнители - Орлин Павлов, Любо Киров и Владимир Ампов-Графа, са готови с ново парче, което ще изпълнят за първи път пред публика в зала 1 на НДК на 1 октомври. Песента носи заглавието \"Приятели завинаги\" и това не е случайно. Тримата изпълнители ги свърза дългогодишна музикална история и лична дружба. След изключително успешния им съвместен проект \"Заедно\" 7 години по-късно съвсем естествено идва вдъхновението за \"Приятели завинаги\" по музика на Графа и текст на Любо Киров и Графа. \n\"Изключително съм щастлив, че тази песен ще влезе в моя първи самостоятелен албум \"Още малко\". Нямам търпение да срещна моите приятели Любо и Графа в зала 1 на НДК, където с уникалните музиканти - Мартин Ташев (тромпет и вокали), Милен Кукошаров (пиано), Васил Вутев (барабани), Борислав Бояджиев (перкусии), Владислав Мичев (тромбон), Димитър Льолев (саксофон), Георги Стойков (тромпет), Евден Димитров (бас), Волен Милчев (вокали), Ангел Дюлгеров (китара), които ще бъдат на сцената, ще изпълним този страхотен хит. Песента ще има и видеоклип, който ще бъде заснет след концерта\", сподели Орлин Павлов. \nБилети за събитието са в продажба в мрежата на Еventim. В зала 1 на НДК ще се постави началото на национално турне на изпълнителя, което ще мине през Пловдив на 5 октомври, Бургас на 13 октомври в Държавната опера, Варна на 15 октомври във Фестивален и конгресен център и ще завърши на 20 октомври на сцената в ДКС \"Васил Левски\" във Велико Търново.   \n \t\n", "date": "2018.09.18", "title": "Три звезди представят \"Приятели завинаги\""}
{"url": "http://www.duma.bg/node/175319", "text": "Носителката на титлата \"Мис Туризъм България\" Лина Тодорова ще представи страната ни на международния конкурс \"Miss Beauty & Talent 2018\", който ще се проведе в Сеул. 24-годишната варненка вече участва в усилените репетиции в южнокорейската столица заедно с конкурентките си от пет континента. Красавици от Коста Рика, Австралия, Малайзия, Доминикана, Полша, Япония, Куба, Германия, Русия, Чехия, Словакия, Канада, Катар и др. страни ще мерят красота и талант на международната сцена. \n\"За участието на Лина избрахме да покажем традиционна носия, изработена специално за конкурса от лидера в областта модна къща \"Прелита\" от Ловеч. В тура, в който участничките ще покажат талантите си, Лина ще представи Шопска ръченица. Подготвя я повече от месец с хореографа Аделина Божичкова, а сценичност - с Евелина Дойчинова\", разкри модният специалист Десо Димитров. Според него българката, която има вече 8-годишен опит на модната сцена, ще завладее публиката със своя ентусиазъм, очарование и безспорния си талант. Освен че е била рекламно лице на множество родни и чуждестранни модни марки, Лина Тодорова е представяла и дрехи със свой дизайн. \nВарненката замина за Корея като победителка от \"Мис Туризъм България\" - марката е собственост на продуцента Доно Цветков, който договори родното участие в Сеул.   \n \t\n", "date": "2018.09.18", "title": " \"Мис Туризъм България\" мери красота в Корея"}
{"url": "http://www.duma.bg/node/175322", "text": "Електронният проект \"Kvasir\" ще подгрява публиката преди излизането на сцената на \"Тексас\" (\"Texas\"). Това е избор на самата банда, която ще изнесе първи концерт у нас в зала 1 на НДК на 2 октомври от 20 ч. по покана на \"Loud Concerts\".  \nБилетите за събитието на цени от 65 до 120 лв. са в продажба в мрежата на Eventim и партньорите им в цялата страна. Всеки фен може да използва и опцията на Eventim Print at Home, която дава възможност да се отпечатва закупеният електронен пропуск вкъщи.  \nСлед здравословните проблеми на Шарлийн Спитери в началото на лятото, част от датите се наложи да бъдат променени, но след възстановяването й турнето в подкрепа на последната продукция на \"Тексас\" - \"Jump on Board\", продължи с пълна сила. Миналата седмица чаровната вокалистка се омъжи в тоалет на Stella McCartney за дългогодишния си приятел и корифей в кухнята Bryn Williams. В момента двамата са на меден месец, който ще бъде прекъснат заради предстоящите дати от турнето на групата. Концертът у нас е последен от европейската обиколка и гарантирано бандата ще даде всичко от себе си за този финал. ( )   \n \t\n", "date": "2018.09.18", "title": "Електронен проект подгрява \"Тексас\""}
{"url": "http://www.duma.bg/node/175321", "text": "Един от най-известните графични дизайнери в света - Стефан Загмайстер, използва своя профил в инстаграм като инструмент за критикуване на работата на негови колеги. Функциониращата онлайн \"клиника по дизайн\" на базирания в Ню Йорк експерт насърчава други хора да му изпращат проекта си, за да бъдат включени в неговата страница в социалната мрежа. Работата се публикува в профила с кратък преглед, написан от Загмайстер в оценъчен коментар. Неговите около 230 хил. последователи също споделят мнението си. \nЗагмайстър, който основава своето студио за дизайн в Ню Йорк през 1993 г., излезе с идеята 6 месеца по-рано, преди да си вземе традиционния за него едногодишен отпуск. \"Избирам от многото, които изпращат, тъй като са добри и има шанс да бъдат пример за другите, или защото мисля, че те биха могли да се подобрят с малка намеса\", разкрива Загмайстер, който е създал бранд идентичността на марки и рекламни кампании за много популярни корпорации. И допълва: \"Повечето коментатори действително искат да подобрят работата, общността е много конструктивна.\" \nВ свой коментар за Dezeen критикът по архитектура и дизайн Александра Ланге твърди, че експертите трябва да насърчават диалога в инстаграм, туитър и т.н \"Социалните медии могат да направят критиката, интерпретацията, диалога и историята част от всекидневието\", смята специалистката.   \n \t\n", "date": "2018.09.18", "title": "\"Клиника за дизайн\" консултира онлайн"}
{"url": "http://www.duma.bg/node/175324", "text": "Традиционният фестивал \"София мези\" ще се проведе от 20 до 24 септември в Студентски град. Специално за 5-дневното събитие в българската столица пристига най-актуалният в момента сръбски изпълнител - победителят от конкурса \"Звездите на Гранд\" Амар Гиле. За първи път на мащабното събитие ще има и огромен лунапарк, какъвто досега не е правен у нас - с огромни екстремни атракциони. На фестивала пред УНСС големи концерти ще изнесат рок легендите Кирил Маричков и Валди Тотев от \"Щурците\", както и Криско, Борис Солтарийски и Весна Змиянац. \nПрез 5-те дни всички събития са с вход свободен, като още в 10 ч. сутринта в четвъртък пред всички гости своите умения ще демонстрират най-добрите балкански грил майстори от България, Сърбия, Турция, Македония и Румъния. Всички барбекюта и специалитети ще бъдат в комбинация с много богата програма. Освен специална сцена за балканските концерти и фолклор, ще има и ефектна диджей платформа в модерен ърбан стил, от която ще звучи комерсиална, рап и арендби музика. От известна родна марка бира ще инсталират специален бар във формата на кенче. За всички присъстващи на фестивала в Студентски парк ще има обособена зона с приятна музика и пикник атмосфера, където ще могат да пият кафе и бира и да се отдадат на релакс и почивка. За посетителите са предвидени и много награди, спортни демонстрации на бойни изкуства, както и уроци по народни танци и традиционни български занаяти. \nНа основната сцена пътуващо читалище \"Бащино огнище\" и неговият създател Ивайло Шопски ще предложат и много патриотични игри с моменти от родната история. Фестивалът ще съчетае традициите и битовото с модерното и най-актуалното в момента. Във вечерните концерти ще се включат също така и Монти от \"Айс крийм\", \"Виво Монтана\", Андреас и Люси.   \n \t\n", "date": "2018.09.18", "title": "\"София мези\" 5 дни в Студентски град "}
{"url": "http://www.duma.bg/node/175366", "text": "Серафим Кифирски, митрополит от Гръцката православна църква, заяви, че действията на Вселенската патриаршия водят православието към разкол, предава ТАСС. \nСерафим призова патриарх Вартоломей да не дава автономия на украинската църква, която в момента е подчинена на Московската патриаршия. \n„Бях дълбоко опечален от вестта за прекъсване на църковното общение между Руската патриаршия и Вселенската патриаршия. За този печален и достоен за съжаление резултат допринесе упорството на Вселенската патриаршия да предостави автокефалност на украинските разколници, които са извън нашата Света православна църква, т.е. извън всички православни патриаршии и поместни автокефални православни църкви и са абсолютно малцинство сред украинския народ“, пише в официално изявление на митрополит Серафим, разпространено в неделя. \nВ текста на документа се подчертава, че „до съвсем неотдавна Константинополската патриаршия признаваше единствено митрополит Онуфрий за глава на каноничната Украинска православна църква, а сега по някакви лични причини той предоставя автокефалия на украинските разколници“. \nБГНЕС припомня, че на 7 септември Вселенската патриаршия назначи двама екзарси от САЩ и Канада, които да се заемат „с подготовката за даряване автокефалност на православната църква на Украйна“. От Руската православна църква (РПЦ) заплашиха, че ако Константинопол легитимира църковния разкол, като предостави автономия на Украинската църква, то РПЦ е готова да прекъсне каноническото общение с Вселенската патриаршия. След като Константинопол не промени решението си, на 14 септември Светият синод на Руската православна църква взе решение да преустанови споменаването на името на Вартоломей в рамките на богослуженията. Това обаче все още не означава пълен разрив между двете църкви.     \n \t\n", "date": "2018.09.18", "title": " Гръцки митрополит се възпротиви на автономията на украинската църква "}
{"url": "http://www.duma.bg/node/175364", "text": "Британските власти издирват още двама заподозрени за отравянето с нервнопаралитично вещество на бившия руски шпионин Сергей Скрипал и дъщеря му Юлия, което беше извършено в английския град Солсбъри през март, съобщава британският в. \"Сънди мирър\", позовавайки се на британски правителствен източник. \nСпоред изданието Александър Петров и Руслан Боширов, които бяха обвинени за отравянето на семейство Скрипал, са се срещнали с издирваните двама заподозрени, след като са се настанили в хотел в Лондон. \nСпоред източника те са се срещнали с ръководител на операцията, работещ в посолството, както и с лекар, който вероятно е трябвало да гарантира, че те няма да провалят операцията, като се отровят при използването на новичока. \nСледователите са кръстили предполагаемия лекар \"Доктор Новичок\".   \n \t\n", "date": "2018.09.18", "title": "Лондон издирвал още двама руснаци"}
{"url": "http://www.duma.bg/node/175368", "text": "Полицай наръган в Брюксел \nБелгийската полиция простреля и рани мъж, след като е нападнал полицай с нож в северен квартал на Брюксел. \"Инцидентът се случи в парка \"Максимилиен\", където полицай беше леко ранен, след като мъж го нападна с нож, като колегите му използваха палки и сълзотворен газ, за да неутрализират нападателя; той продължи да напада и тогава полицаят трябваше да използва оръжието си; той също беше ранен\", уточни говорител на полицията в Брюксел. \nТръмп застана зад „Три морета” \nТръмп писа до румънския президент Клаус Йоханис преди лидерите на 12-членната инициатива \"Три морета\" да се съберат, отбелязвайки, че форумът може да разшири инфраструктурата, бизнес връзките, да доведе до подсилване на енергийната сигурност и намаляване на търговските пречки. \"САЩ остават горди партньори в тези усилия... в този стратегически важен регион\", пише американският лидер. Инициатива \"Три морета\" е сътрудничество между страните членки на ЕС, разположени между Адриатическо море, Балтийско море и Черно море.  Косово очаква падане на евровизите до Нова година \nМинистърът по европейска интеграция на Косово Дърам Ходжа очаква, че Европейският съюз до края на годината ще приключи процедурите за отмяна на визовия режим за гражданите на Косово. В интервю за общественото радио Ер Те Ка Ходжа заяви, че Косово е изпълнило всички предвидени условия и очаква процесът по вземане на решението да бъде завършен до края на тази година. Тя обаче подчерта, че сега всичко е в ръцете на Съвета на министрите на ЕС. \nТурция прати още войска в Идлиб  \nТурската армия изпрати най-значителните подкрепления на своя контингент в северозападната сирийска провинция Идлиб от седмици, гласят информации. Анкара продължава с опитите си да предотврати подкрепяна от руските сили сирийска атака срещу контролираната от бунтовници провинция. БГНЕС \nАмериканският военен министър Джим Матис стана поредният високопоставен международен политик, който пристигна в Македония преди референдума, от който зависи членството на страната в НАТО и ЕС     \n \t\n", "date": "2018.09.18", "title": "Кратки новини"}
{"url": "http://www.duma.bg/node/175365", "text": "Основният фокус на срещата между южнокорейския президент Мун Дже-ин и вожда на Северна Корея Ким Чен-ун ще бъде ядреното разоръжаване на Корейския полуостров, съобщава агенция \"Йонхап\". \nНачалникът на кабинета на Мун Дже-ин коментира, че срещата бележи \"рядка възможност\" за Сеул и Пхенян да обсъдят ядреното разоръжаване директно, тъй като разговорите по тази тема в миналото винаги са били направлявани от Вашингтон. \n\"До неотдавна ядреното разоръжаване беше част от дневния ред в преговорите между Северна Корея и САЩ\", посочи той и допълни: \"Дали ще се постигне споразумение за конкретните начини за постигане на напредък в областта на ядреното разоръжаване, и дали такова споразумение ще бъде скрепено в документ или ще бъде обявено устно, всички тези неща все още са неясни за нас.\" \nМун Дже-ин пристигна в Пхенян вчера. Неговата първа среща с Ким Чен-ун обаче ще се състои днес. \nСпоред началника на кабинета двамата държавни ръководители също така ще обсъдят въпросите за намаляване на военното напрежение и мира на Корейския полуостров. Посещението на Мун в Северна Корея идва в контекста на нарастващото напрежение между Вашингтон и Пхенян, след като САЩ увеличават натиска върху Северна Корея по въпросите на ядреното разоръжаване.   \n \t\n", "date": "2018.09.18", "title": "Нова среща между двете Кореи днес"}
{"url": "http://www.duma.bg/node/175370", "text": "Сръбският президент Александър Вучич пристигна на посещение в Китай, където ще има срещи с президента Си Цзинпин и премиера Ли Къцян, предаде Танюг, цитирана от БТА. \nКитайският президент ще присъства на подписването на споразумения със Сърбия, което според домакините той никога не прави. \nВ сръбската делегация, водена от Вучич, са министърът на строителството, транспорта и инфраструктурата Зорана Михайлович, министърът на финансите Синиша Мали, министърът на минната промишленост и енергетиката Александър Антич и управителят на централната банка Йоргованка Табакович. \nПо време на посещението си, което ще продължи до 19 септември, Вучич ще участва в Световния икономически форум, известен като \"летен Давос\". \nСръбският президент ще се срещне с представители на големи китайски компании и банки. \nКитай е един от големите инвеститори в Сърбия, главно в инфраструктурни проекти. Малко преди посещението на Вучич китайска компания бе избрана за стратегически партньор на най-големия минно-металургичен комбинат в Сърбия РТБ Бор. \nОчаква се президентите на двете страни да парафират специален пакет от най-малко 10 икономически договора, с които Сърбия освен решението за Бор ще си осигури капитални инвестиции в областта на инфраструктурата, транспорта, селското стопанство, индустрията и информационните технологии на стойност над 1.5 милиарда долара. \nСърбия се превръща в инвестиционен хъб на Китай. Заедно с Полша, Унгария и Румъния тя е възлова страна в Централна и Източна Европа в реализирането на проекта \"Един пояс, един път\". \n    \n \t\n", "date": "2018.09.18", "title": "Китай инвестира 1.5 млрд. долара в Сърбия"}
{"url": "http://www.duma.bg/node/175369", "text": "Конституционният съд на Румъния обяви, че референдумът за традиционното семейство е законен, информират местни медии. \nНа 7 октомври в балканската държава ще се проведе всенародно допитване дали да се промени определението за семейство, заложено в Член 48 на Конституцията на Румъния, което може да доведе до обявяване на еднополовите бракове за незаконни. Допитването се организира след гражданска инициатива, събрала повече от 3 милиона подписа в подкрепа на референдум и повече от 500 000, изисквани, за да се инициира допитване за конституционна промяна. \nВ момента в конституцията семейството се определя като брак \"между двама съпрузи\", но авторите на инициативата искат промяна, така че семейството да е съюз между мъж и жена. Ако мярката бъде приета, еднополовите бракове в Румъния ще са противоконституционни. \nПоправката е подкрепяна от повечето политици и религиозни организации, но срещу нея се обявява румънският президент Клаус Йоханис. \nКонституционният съд на Румъния реши, че законопроектът, изменящ основния закон на страната, че семейството е основано на брак между мъж и жена - вместо на сегашната формулировка на \"двама съпрузи\" - е в съответствие с конституцията. \nСенатът прие нормативния акт за референдума миналия вторник.   \n \t\n", "date": "2018.09.18", "title": " Румънците ще гласуват за и против гей браковете"}
{"url": "http://www.duma.bg/node/175371", "text": "Ръководителят на френската партия \"Национален съюз\" Марин льо Пен предложи създаването на Съюз на европейските нации вместо ЕС, който се изчерпал като политическа конструкция. \n\"ЕС не е Европа. ЕС е идеологическа конструкция, институция, която се управлява от анонимна власт и която ръководи централизирано неограничено пространство, достигащо до Турция или до Магреба\", обяви тя на среща с активисти на \"Националния съюз\" в южния град Фрежюс. \n\"Евросъюзът не защитава Европа, а разрушава европейската идея. Още по-лошо, ЕС организира унищожението й чрез миграционния потоп, подчинението на финансовите олигархии, разрушаването на системите за социална защита, унищожаването на нашата идентичност, договорите за свободна търговия, които ограбват нашите територии и икономики\", продължи Льо Пен. Тя отправи призив към всички \"конструктивни\" европейски политически сили да изградят Съюз на европейските нации вместо ЕС, който в сегашния си вид се е превърнал в диктатура. За свои съюзници тя посочи италианската \"Северна лига\" и австрийската Партия на свободата, които \"защитават своите нации и цивилизацията\". Според Льо Пен десните и консервативните партии в цяла Европа набират популярност, което ще доведе до \"исторически обрат\". Тя допълни, че подобно явление се наблюдава дори в цял свят, в Индия, Китай и Русия. \nМеждувременно шведските съмишленици на Льо Пен се оказаха партията с най-високо увеличение на подкрепата, макар да останаха третата политическа сила. Това показват окончателните резултати от парламентарните избори в Швеция на 9 септември. \"Шведските демократи\" събраха 17,5% и са единствената партия, повишила подкрепата си с 5% в сравнение с предишните парламентарни избори. Първа е управляващата партия на социалдемократите, предпочетени от 28,3%, което обаче е най-ниският резултат за тях от почти един век. Втора е дясноцентристката Умерена коалиционна партия (УКП) с 19,8 на сто. Останалите 5 партии са под 10% от гласовете. Избирателната активност достигна рекордните 87,2% и е най-високата от 1985 г., отбелязва ТАСС. Предстоят трудни политически пазарлъци за сформиране на правителство.      \n \t\n", "date": "2018.09.18", "title": "Съюз на европейските нации предлага Льо Пен  "}
{"url": "http://www.duma.bg/node/175367", "text": "В Министерството на отбраната на Русия заявиха, че ракетата, свалила \"Боинга\" на \"Малайзия Аеърлайнз\" над Донбас през юли 2014 г., е била направена на Долгопрудненското предприятие в Подмосковието през 1986 година. Това съобщи РИА \"Новости\". \nВ резултат на трагедията загинаха 298 души, предимно холандци. Международното разследване обвинява за катастрофата Русия, но Москва отрича обвиненията. \nРуското Министерство на отбраната взе безпрецедентно решение - да разсекрети данните за разполагането и преместването на тази ракета след производството й. \nМинистерството на отбраната предостави на журналистите данни за ракетата, която е свалила самолета. На екрана бе продемонстриран видеозапис, в който се казва, че по намерените на мястото на трагедията парчета от снаряда експертите са успели да установят бордовия номер на ракетата. Представените фрагменти са част от ракетата 886847379, предназначена за зенитния ракетен комплекс \"Бук\". \nПрез 1986-а ракетата е била изпратена във воинската част в Тернополска област на Украинска ССР. След разпадането на Съветския съюз бригадата е била включена в състава на Въоръжените сили на Украйна. След това ракетата е била на въоръжение във воинска част в Лвовска област. \nСлед 1986 г. ракетата не е влизала обратно на територията на Русия, категорични са в руското министерство на отбраната. \nНачалникът на главното ракетно-артилерийско управление на ведомството генерал-лейтенант Николай Паршин подчерта, че ракетата, която е унищожила малайзийския \"Боинг\", принадлежи на украинската армия. \nРуската страна се надява, че международната следствена група, която през май стигна до извода, че \"Боингът\" е свален от руската армия, ще вземе под внимание предоставените от Москва доказателства. По думите на Паршин данните за ракетата вече са предоставени на холандската страна. \nНа пресконференцията в Москва стана известна и друга любопитна подробност. Украйна има пръст не само в самата трагедия, но и в манипулирането на следствието, отбелязват в руското министерство на отбраната. Като потвърждение бе представен аудиозапис на разговор между украински военни. В записа, пълен с нецензурна лексика, мъж заплашва \"да свали още един малайзийски \"Боинг\". \nРуските специалисти са направили фоноскопическо изследване на аудиозаписа. Резултатите показали, че гласът принадлежи на полковника от украинската армия Руслан Гринчук, който до 2015 г. е оглавявал 164-та радиотехническа бригада. Нейните РЛС са контролирали въздушното пространство над Донбас. \nТози разговор свидетелства не само за осведомеността на Гринчук за обстоятелствата на трагедията, но и за участието в нея на украинската армия. \nРуските представители припомниха също така на пресконференцията, че според твърденията на самия Киев, \"нито един зенитно-ракетен комплекс, нито една ракета не са попаднали в ръцете на опълченците на ДНР или ЛНР\". И това също потвърждава руската теза, че ракетата е на украинската армия. \n    \n \t\n", "date": "2018.09.18", "title": "Москва официално обвини Киев за „Боинг”-а над Донбас"}
{"url": "http://www.duma.bg/node/175325", "text": "Художникът Милко Павлов представя изложбата \"София нова 2118-2084\" в галерия \"One Mоnev\", ул. \"Иван Вазов\" 14 в София. Проектът разглежда темата за вярата и ценностите на времето. Той илюстрира чрез експресионистичния си специфичен почерк конфликта между духовното в материалното и вещественото в нематериалното и показва фрагменти от времето, разхвърляни от вихрите на вечността. Изложбата отбелязва и 20 години работа с графит. Първата експозиция на автора е в галерия \"XXL\" през 1989 г. със заглавие \"Границите на рая\". \n    \n \t\n", "date": "2018.09.18", "title": "Милко Павлов представя \"София нова 2118-2084\""}
{"url": "http://www.duma.bg/node/175348", "text": "Депутатът от \"БСП за България\" Явор Божанков е избран за член на България в Парламентарната асамблея на Съвета на Европа. По време на последното заседание на Народното събрание депутатите одобриха промени в състава на делегациите на страната ни в Парламентарната асамблея в съвета на Европа и в НАТО. \nПАСЕ е един от главните органи в структурата на Съвета на Европа. Нейните препоръки в областта на човешките права имат значителна тежест в контекста на европейската политика. Асамблеята се състои общо 642 членове - 321 постоянни членове и 321 техни заместници, избрани от националните парламенти на всяка страна членка на съвета. В българската делегация в ПАСЕ са шестима представители и шестима техни заместници от различни парламентарни сили, избрани на пропорционален принцип.  \nЕдин от първите ангажименти на Божанков е среща с Комисията по мониторинг на ПАСЕ, на която ще бъдат обсъдени съдебната реформа, законовата реформа на процесуалните закони, корупцията и организираната престъпност.  \n    \n \t\n", "date": "2018.09.18", "title": "Явор Божанков е избран за член на България в ПАСЕ"}
{"url": "http://www.duma.bg/node/175345", "text": "Над 200 души затвориха за движение важния път, свързващ общините Кирково и Крумовград на първия учебен ден. Жители от селата Тихомир, Малкоч, Кран, Кукуряк, Пашинци, Токачка, Бук и Гривка излязоха на протест заради разбитите пътища в района, по които децата им пътуват с много трудности до училищата. Още миналата седмица родители заплашиха, че няма да пуснат децата си на училище. Вчера новата учебна година в ОУ \"Васил Левски\" в с. Тихомир не посрещнаха 74 деца. В класните стаи влязоха едва 20 деца от селата Кран, Кукуряк, Малкоч и Тихомир. \nНа протеста на разклона на с. Пашинци хората настояха да дойдат представители на Агенция \"Пътна инфраструктура\" и Областната администрация, в противен случай блокадата няма да бъде вдигната. Те искат конкретно ремонт на пътната отсечка между Чорбаджийско и Токачка. \"Ако не бъдем чути от държавата днес, след дни ще блокираме пътя за Гърция\", заявиха организаторите на протеста. Пътят Токачка - Кукуряк - Токачка е изграден преди повече от 40 години с намален габарит в определени участъци, а последният му основен ремонт е правен през 1982 г. През годините участъкът е поддържан с разполагаемия бюджет по програмата за текущ ремонт. Близо 1 млн. лева по предварителни разчети са необходими за ремонтно-възстановителни дейности на 29 км от третокласния път III-592 Подкова - Кукуряк - Токачка. По-рано от АПИ съобщиха, че се търсят възможности за подобряване състоянието на цялата третокласна мрежа в страната.  \nТова е стар проблем, а пътят наистина е много стар и тесен, коментира за ДУМА Милко Багдасаров, областен председател на БСП в Кърджали и директор на най-голямото училище в Кърджали - СУ \"П.Р. Славейков\". Той допълни, че общината очаква средства от държавата за ремонт на шосето, тъй като то е към областното пътно управление.  \nС официални тържества започна учебната година в останалите над 2300 училища в страната. В аулата на СУ \"Св. Климент Охридски\" президентът Румен Радев тържествено откри учебната година в НГДЕК \"Константин-Кирил Философ\"и призова учениците да отстояват духовността, човечността и достойнството. \"Впечатляващи са вашите богати традиции, мостовете, които градите между минало, настояще и бъдеще. Днес имаме особена нужда от мъдрост, а тя е закодирана в много поколения преди нас\", каза президентът в словото си.  \nЛидерът на БСП Корнелия Нинова се обърна с поздравление към учениците и им пожела новата учебна година бъде интересна и да им донесе много знания и приятелства. \"Бъдете старателни и упорити, за да вървите смело към мечтите си\", заяви тя.  23 СУ \"Фредерик Жолио-Кюри\" откри учебната година с ремонтиращ се двор. Учениците бяха натъпкани на малка площадка, а родителите се възмущаваха от неразборията. Директор на училището е Нина Чанева, общински съветник от ГЕРБ в СОС     \n \t\n", "date": "2018.09.18", "title": " Жители на 4 села не пуснаха децата си на първия учебен ден  "}
{"url": "http://www.duma.bg/node/175346", "text": "На 18 септември от 15 до 17 часа, лидерът на БСП в София Калоян Паргов и народният представител от \"БСП за България\" проф. Румен Гечев ще бъдат на разположение на софиянци в постоянната приемна на БСП в София на ул. \"Леге\" 10, етаж 1. \nЖелаещите може да се запишат предварително на телефон 02/987 20 86.   \n \t\n", "date": "2018.09.18", "title": "Приемна"}
{"url": "http://www.duma.bg/node/175347", "text": "БСП в Перник изразява категоричното си несъгласие със заявеното от общинската администрация инвестиционно намерение в пещите на ТЕЦ \"Република\" да се горят битови отпадъци - RDF, биомаса и шисти. \"В публичното пространство се разразиха дебати по темата, като перничани открито показват несъгласието си с това решение. Подобно предложение за монтаж и експлоатация на модулна инсталация за производство на електрическа и топлинна енергия е внесено в община Перник и от друга фирма, която желае да получава енергия чрез третиране на сепарирани неопасни отпадъци, съдържащи въглеводороди. Предлага се новото производство да бъде разположено върху 15 010 кв. в индустриалната зона на Перник\", пишат  общинските съветници от левицата, които в петък излязоха с позиция. Те са категорични, че качеството на въздуха в Перник е доказано влошено, а горенето на RDF може да прибави към коктейла от вещества, които всички дишаме,  кадмий, олово, живак, азотни оксиди, както и изключително токсичните диоксини и фурани. \"Като към тях добавим и серен, азотен и въглероден диоксит, които изпълват въздуха при използването на твърдо битово гориво, всичко се влошава допълнително. Според лекари такова горене може значително да повиши заболеваемостта от респираторни, сърдечни, онкологични и други заболявания сред жителите на града\", категорични са социалистите. \nИ Младежката организация на БСП в Перник се обяви вчера против използването на битови отпадъци за отопление. \"Искаме да живеем в чист град и да дишаме чист въздух. Искаме да бъдем здрави, да имаме бъдеще както ние, така и идните поколения.  А то зависи от политическите ангажименти, които се поемат от управляващите днес. Няма как да останем безучастни към решенията няколко души в Перник да са финансово  облагодетелствани, а цената да я плащаме ние, гражданите на Перник\", предупреждават младите социалисти. Ще отстояваме позицията си до край и ще следим за предприетите мерки и взетите решения по случая, предупреждават те.     \n \t\n", "date": "2018.09.18", "title": " БСП в Перник скочи против горенето на боклук в ТЕЦ-а"}
{"url": "http://www.duma.bg/node/175350", "text": "Росен Желязков е новата номинация на ГЕРБ за министър на транспорта, информационните технологии и далекосъобщенията на мястото на подалия оставка Ивайло Московски. В момента той е шеф на Комисията за регулиране на съобщенията. Желязков е предложен от ГЕРБ и е одобрен от \"Обединени патриоти\". Това съобщиха вчера след коалиционния съвет при премиера Бойко Борисов, лидерът на \"Атака\" и шеф на ПГ на \"Обединени патриоти\" Волен Сидеров и зам.-председателят на ГЕРБ и шеф на парламентарната група Цветан Цветанов. \nПромените в правителството ще се гласуват от парламента в четвъртък, обяви Цветанов. Припомняме, че оставките на Николай Нанков, Ивайло Московски и Валентин Радев и новите министри трябваше да бъдат одобрени от депутатите миналия четвъртък. Гласуването в парламента обаче бе отложено заради липсата на президентски указ за освобождаването на главния секретар на МВР Младен Маринов, гласен за вътрешен министър. Малко по-късно същия ден кандидатът за транспортен министър Александър Манолев пък оттегли номинацията си заради медийни публикации срещу него, че е блъснал жена на пешеходна пътека в София и това е довело до смъртта й. Срещу Манолев имало и висящи дела. \nКоалиционният съвет е решил и да поиска среща с президента Румен Радев за изясняване на обстоятелствата около освобождаването на Младен Маринов от поста главен секретар на МВР, каза Сидеров. \"Всичко, което не е съгласувано, не е представено и не е обсъдено, трябва да се изясни, за да няма съмнение държавният глава, че нещо се върши в държавата през неговата глава и без неговото съгласие\", увери той и допълни, че са поканени високо квалифицирани юристи да тълкуват казуса. \nЦветанов пък съобщи, че указът за освобождаване на главния секретар на МВР още не е подписан и оспори правото на президента да иска задължително съгласуване. \"Съгласувателната процедура е задължителна при назначаването на бъдещата овакантена длъжност главен секретар, но когато има волеизявление от самия главен секретар за освобождаването на длъжността, сами разбирате, че сме в съвсем друга хипотеза\", смята партийният заместник на Борисов. Той обаче се надява \"разумът да надделее\" и МС да съгласува с президента освобождаването на Маринов, защото не желаели проблеми и конфронтации с държавния глава. \nПредвижда се в четвъртък на първа точка в дневния ред на НС да се гледат оставките на тримата министри, но всичко зависи от президента Радев, отбеляза Цветанов. Той призова БСП \"да говорят с техния президент Румен Радев и да го помолят да подпише указа за освобождаването на Младен Маринов, тъй като те най-много настояваха за оставките и обвиняваха, че ГЕРБ умишлено ги бавят\". \nНа коалиционния съвет е взето решение и всеки месец министрите да бъдат препитвани за свършеното от тях и какво им предстои да правят. \nКато главен секретар на МС в първия кабинет на Борисов Росен Желязков бе подсъдим за аферата \"Костинброд\". Първоначално главният прокурор Сотир Цацаров обвини ГЕРБ в програмиран опит за манипулация на предсрочните парламентарни избори през 2013 г., но впоследствие обвиненията паднаха и Желязков се оказа невинен. \nЖелязков бе главен секретар на Столична община при кмета Стефан Софиянски и напусна, когато Борисов бе избран за кмет. През 2009 г. обаче самият Борисов го назначава за главен секретар на МС в първия си кабинет. През ноември 2014 г. Желязков влезе в политическия кабинет на \"Борисов 2\" като съветник по въпросите на държавната администрация и електронното управление, организацията и координацията между компетентните органи на изпълнителната власт. Той участва и в стратегическото планиране и разработване на политиките в областта на държавната администрация и електронното управление. През септември 2016 г. той оглави новата държавна агенция \"Електронно управление\", която отговаря за Търговския регистър. \nПреди това Желязков бе единствена номинация на ГЕРБ за председател на КЗК по време на втория кабинет на Борисов, но се оттегли с аргумента, че не иска да участва в \"състезание със себе си\". Той обаче бе принуден заради бойкота на коалиционния партньор ДСБ.     \n \t\n", "date": "2018.09.18", "title": "Опряха до Росен Желязков за транспортен министър"}
{"url": "http://www.duma.bg/node/175349", "text": "Президентът Румен Радев няма да подпише указа за освобождаването от длъжност на главния секретар на МВР Младен Маринов, докато Министерският съвет не съгласува искането си с него. Това стана ясно от коментара на държавния глава пред журналисти вчера след откриването на новата учебна година на Националната гимназия по древни езици в столицата.  \nРадев посочи, че в нормативните документи има ясни изисквания относно стартиране на процедурата по освобождаване. Той се е допитал за казуса с Маринов до президентския секретар по правните въпроси проф. Емилия Друмева.  \nПрезидентът отказа да отговори на въпроса какво е мнението му за избора на Младен Маринов за вътрешен министър. \"Аз имам ангажимент единствено към неговото освобождаване от позицията главен секретар на МВР. След всички проблеми и провали в МВР премиерът преценява дали това е най-удачният избор за министър. Негово е решението, негова е отговорността\", заяви държавният глава. \nМеждувременно от президентството съобщиха вчера, че Румен Радев ще отсъства два дни от страната, тъй като в понеделник заминава на двудневно посещение в Румъния. Ако до сряда вечерта на \"Дондуков\" 2 постъпи искането от МС за Маринов, президентът ще го подпише и в четвъртък Народното събрание ще може да гласува рокадите в кабинета. \n    \n \t\n", "date": "2018.09.18", "title": " Президентът още чака МС да съгласува освобождаването на Маринов"}
{"url": "http://www.duma.bg/node/175352", "text": "Няколко десетки граждани се събраха пред сградата на Народното събрание на протест с искане за незабавно оттегляне на правителството и промяна на политическата система. Те настояват парламентът да продължи да работи, за да може да се излъчи нов кабинет, определен от гражданите. Една от водещите фигури на акцията е Емил Русанов, който е издател на \"Будилник\" в Лондон, който в края на миналата седмица на брифинг обяви, че зад протеста стоят над 34 хил. български граждани, живеещи в чужбина. \nВчерашната проява бе своеобразно продължение на протеста от неделя.  \n    \n \t\n", "date": "2018.09.18", "title": " Продължи протестът за оставка на правителството"}
{"url": "http://www.duma.bg/node/175355", "text": "Много е вероятно от 1 януари 2019 г. да имаме   на цената на газа. А оттам и ново поскъпване на топлинната и електрическата енергия в средата на отоплителния сезон, прогнозира в интервю за ДУМА енергийният експерт . \nВчера стана ясно, че КЕВР най-вероятно ще одобри исканото от \"Булгаргаз\" повишение от близо 14% на цената на синьото гориво от октомври, след като в свой доклад комисарите го определиха като обосновано. Според Божков поскъпването на газа ще се отрази най-сериозно върху цената на топлинната енергия от \"Топлофикация София\" и ще бъде между 8-10%. Каква ще бъде цената в другите градове предстои да разберем.      \n \t\n", "date": "2018.09.18", "title": "Ново поскъпване на газа и парното през януари  "}
{"url": "http://www.duma.bg/node/175327", "text": "Родопският драматичен театър \"Николай Хайтов\" в Смолян чества 99 години от рождението на писателя, драматург и публицист, който е патрон на театъра. На рождената дата на Николай Хайтов започна и новият театрален сезон. Той бе открит с пиеса по разказите на Хайтов, драматургията и режисурата е на Юрий Дачев - \"Палежи и грабежи\". След спектакъла беше представено новото попълнение на родопския драматичен театър. \n    \n \t\n", "date": "2018.09.18", "title": "Родопският театър \"Николай Хайтов\" чества 99 години на патрона си"}
{"url": "http://www.duma.bg/node/175328", "text": "Изложба в памет на първия главен архитект на София - чеха Антонин Колар, бе открита в Музея за история на София. До 3 октомври жителите и гостите на столицата могат да видят събрани на едно място всички планове, сгради и обществени пространства, дело на талантливия чех, който поема мисията да превърне новоосвободената София в европейски град. Експозицията е организирана по идея и с подкрепата на Българската банка за развитие, чиято собственост е сградата на реконструирания Гранд хотел \"България\", построен от арх. Колар в периода 1880-1885 г. \n\"С почитането на личността на първия градски архитект искаме да напомним за важните неща, които трябва да направим по примера на строителите на съвременна България и съвременна София - да дадем и своя принос и да се погрижим за това, което ни е завещано\", каза при откриването изпълнителният директор на ББР Николай Димитров. Той призова съвременниците да създават стойност, но и да съхраняват стойността, предадена от предците ни. С идването на архитект Колар в София през 1878 г. е поставено началото на модерното градско планиране, припомни Николай Димитров. \nВ изложбата за първи път е показан експонат от царската чакалня на проектираната от Антонин Колар стара Софийска гара, който е реставриран с подкрепата на ББР. Посетителите ще могат да видят и новия документален филм, подготвен от БНТ в памет на градостроителя на българската столица.     \n \t\n", "date": "2018.09.18", "title": "Антонин Колар - първият градостроител на столицата"}
{"url": "http://www.duma.bg/node/175326", "text": "Само на 24, тя се превърна в сензация в детската литература. Това е Мария Пар - \"новата Астрид Линдгрен\". Романът й \"Вафлено сърце\" спечели милиони деца по света. Сега героите на \"Вафлено сърце\" се завръщат в романа \"Вратарката и морето\" - издание на \"Изида\", превод на Росица Цветанова. Новата книга на Мария Пар е също толкова забавна и докосваща като \"Вафлено сърце\", с която много български деца израснаха. Но авторката значително разширява спектъра на познанията и емоциите на младите си читатели, като ги въвежда в света на възрастните, където има повече отговорности и много по-сложни взаимоотношения. Лудетината Лена отново въвлича приятеля си Триле в неразумни приключения като например самоделен сал, който ще се разбие в открито море, или събиране на лакомства насред бушуващ ураган. Героите се натъкват на смъртни опасности в морето, претърпяват инциденти с въздушна пушка, има счупени ръце, злополучен училищен концерт и препратка към Линдгрен, когато малката сестра на Триле е издигната на пилона с флага.   \n \t\n", "date": "2018.09.18", "title": "Героите от \"Вафлено сърце\" се завръщат в нова книга на Пар"}
{"url": "http://www.duma.bg/node/175330", "text": "1783 - УМИРА ЛЕОНАРД ОЙЛЕР, ШВЕЙЦАРСКИ МАТЕМАТИК, ФИЗИК И АСТРОНОМ (Р. 1707 Г.). Работил през голяма част от живота си в Русия и Прусия. Смятан за един от най-значимите математици на всички времена. Събраните му съчинения обхващат над 60 тома. Пръв използва голяма част от съвременните обозначения, най-вече в областта на анализа, сред които знаците за функция, косинус, синус, тангенс. Известен е и с работата си в областта на механиката, динамиката на флуидите, оптиката и астрономията. 1905 - РАЖДА СЕ ГРЕТА ГАРБО, АКТРИСА (УМИРА 1990 Г.). Рожденото име на холивудската звезда от периода на нямото кино и последвалия го златен период е Грета Ловиса Густафсон. Американският филмов институт я поставя на пето място в списъка на 100-те най-добри актьори за всички времена. През 1955 г. получава почетен \"Оскар\" за цялостната си кариера и незабравимите превъплъщения на екрана. По време на Втората световна война сътрудничи на британското разузнаване. Не споделя нищо от личния си живот, поради което не дава интервюта, не подписва автографи, не посещава премиери на филми и не отговаря на писма на почитатели. Прекарва последните години от живота си в почти пълна самота в Манхатън, Ню Йорк. 1944 - ИЗЛИЗА ПЪРВИЯТ ЛЕГАЛЕН БРОЙ НА В. \"РАБОТНИЧЕСКО ДЕЛО\" като орган на Централния комитет на Българската работническа партия (комунисти). Наследник е на в. \"Работническо дело\", чийто първи брой излиза на 5 март 1927 г. като орган на Работническата партия. От 1 януари 1951 г. излиза като орган на ЦК на БКП. На 4 април 1990 г. в. \"Работническо дело\" се преименува на в. \"Дума\". 1970 - ДЖИМИ ХЕНДРИКС (Р. 1942 Г.) Е НАМЕРЕН МЪРТЪВ В ЛОНДОН. Роден като Джони Алън Хендрикс, американският китарист, певец, текстописец и продуцент е един от най-великите изпълнители на електрическа китара в историята на популярната музика. Песните му са изпълнявани от стотици музиканти. Хендрикс е един от първите, които използват звукозаписното студио за разширяване и обогатяване на музикалните си идеи. Имиджът му на рокзвезда го поставя редом до Литъл Ричард, Чък Бери, Елвис Пресли и \"Бийтълс\". Много от китарите му са откраднати или унищожени по време на зрелищните му концерти. 1976 - В ПЕКИН СЕ СЪСТОИ ПОГРЕБАЛНАТА ЦЕРЕМОНИЯ НA МАО ЦЗЕДУН (Р. 1893). Китайски политик и държавник, създател на Китайската комунистическа партия (ККП) и Китайската народна република (КНР). През 1949 г. Мао Цзедун провъзгласява КНР и става неин фактически лидер до своята смърт. Управлението на Мао се характеризира с обединението на страната след дълъг период на раздробеност, ръст на индустриализацията и умерен ръст на благосъстоянието на народа. Мао умира на 9 септември 1976 г. и е погребан на 18 септември.   \n \t\n", "date": "2018.09.18", "title": "Датата"}
{"url": "http://www.duma.bg/node/175332", "text": "Както се вижда от снимките - така изглежда сега централната административна сграда на рудоуправление \"Девети септември\" над Сеславци. Това беше един от обектите на Държавно стопанско обединение \"Редки метали\". Днес - строителна развалина, отдадена на грабителство и запустение.  \nС един от някогашните работници по поддръжката на сградата проникваме внимателно по стълбището на оцеляващата конструкция.  \n\"Тук, отляво, беше библиотеката. Още е пред очите ми интелигентната красива библиотекарка - припомня си той. - А тук - заставаме пред една избита стена, пред която са разпръснати тухли, хоросан и някакви пластмасови кутии - тук беше лампистерната - помещението, в което се съхраняваха по номера и се зареждаха за следващата смяна персоналните миньорски лампи. Ето, в тези пластмасови кутии се слагаха батериите. А тук - спътникът ми се навежда и повдига една фасонка - се завиваше лампата, която се свързваше с батериите. Лампите трябваше да издържат по една смяна под земята.\" \nПродължаваме напред. Наоколо не е останало нищо, което да напомня за миньорите, административния и помощния персонал. През разбитите голи стени светлее небето. Впрочем още си стоят фаянсовите плочки, с които са облепени отделенията на банята, откъдето са минавали миньорите след всяка смята, преди да влязат в столовата. Някои от помещенията са натъпкани с бали от слама. Личат и говежди изпражнения.  \n\"Уранодобивът е тежко производство - подема моят придружител - миньорите бяха осигурявани с всичко, от което имаха нужда всеки ден - здраво облекло и оборудване, силна храна, минерална и газирана вода. След всяка смяна дрехите се сваляха в пералнята, която беше на най-долния етаж. За следващата смяна на миньора бяха вече изпрани и подредени. Служебни автобуси извозваха хората до домовете им в София и обратно - към урановия рудник. Когато преди няколко години се изкачих тук за първи път след три десетилетия, онемях, когато видях тази развалина - споделя с присвито гърло някогашният работник по поддръжката на сградата. - И сега пред очите ми, като на стара филмова лента, са онези миньори, които работеха тук. Колко хора имаше, колко ентусиазъм, колко много надежди сега са в прах и в пепел...\"  \nКъм Държавно стопанско обединение \"Редки метали\" имаше още химически завод за обработване на урановата руда в Бухово, управление \"Стройрайон\", на гара Яна съществуваше предприятие за стоварване и съхраняване на оборудването за рудниците в района, както и машинно-ремонтен завод към това обединение. Днес за някои от тях напомнят само оцеляващи строителни развалини. \n    \n \t\n", "date": "2018.09.18", "title": "Като на стара филмова лента...  "}
{"url": "http://www.duma.bg/node/175351", "text": "Плевен има най-висока осигуреност с лекари за страната, сочат данните на  Териториалното статистическо бюро \"Северозапад\"- Плевен, за 2017 г. \nДокато общо за страната този показател е 42,7 на 10 хил. души население, за област Плевен е 59,7. Следват Пловдив с 51,4 на 10 хил., София с 51, Варна с 49,8, Стара Загора с 43,4. \nОсигуреността с общопрактикуващи лекари също отрежда на Плевен челното място. За страната средният показател е 6,4 на 10 хил. от населението, а за Плевенска е 8,9. \nПлевен е и сред градовете, които имат най-висока осигуреност на населението с болнични легла у нас, съобщава БТА. Средната за страната е 748,1 на 100 хил. души. Най-високи стойности този показател има в Пловдив с 970,7 на 100 хил., следват Смолян с 955,4 и Плевен с 900,5.   \n \t\n", "date": "2018.09.18", "title": "Плевен е с най-висока осигуреност с лекари за страната  "}
{"url": "http://www.duma.bg/node/175353", "text": "Президентът Румен Радев отхвърли предложения му от външния министър Екатерина Захариева списък с 20 предложения за посланици. Държавният глава е решил да намали до минимум назначенията на ГЕРБ, за да се премахне сегашната практика политически креатури да напълнят дипломатическите ни представителства, съобщава Епицентър, позовавайки се на източници от президентството. \nПо неофициална информация Радев е отхвърлил предложенията на ГЕРБ за правосъдната министърка Цецка Цачева - за посланик в Черна гора, и за колегата й Ивайло Московски - за посланик в Германия. Държавният глава предпочел да остави Ради Найденов още един мандат в Берлин, както и Младен Червеняков - в Черна гора. Имало и вариант Ради Найденов да бъде изпратен в Швейцария, тъй като Миглена Плугчиева искала да се прибере в България. Във Външно министерство е обсъждан и вариантът конституционният съдия Румен Ненков да стане посланик в Черна гора. \nВъзможно е бившият служебен премиер Марин Райков да смени посланическото място в Рим с това в Лондон. Сегашният посланик Константин Димитров се връща в България и вероятно ще стане зам. външен министър. \n    \n \t\n", "date": "2018.09.18", "title": "Радев не одобрил Цачева и Московски за посланици"}
{"url": "http://www.duma.bg/node/175333", "text": "Типичен пример за безстопанственост и беззаконие е съдбата на 44 детска градина в \"Дружба\" 1. През 2003 г. тогавашният кмет Стефан Софиянски и председателят на СОС Антоан Николов решават да се направи заменка на опустялата сграда. Заради ниската раждаемост децата драстично са намалели. Изходът за общината е закриване на градината и преместването на малчуганите в близкото 96 ОДЗ. След това кметството дава сградата и правото на строеж на асоциацията \"България-Италия Св. св. Кирил и Методий\" на свещеника от алтернативния синод отец Камен Бараков. Срещу това общината получава няколко апартамента в крайни квартали, спомня си общинският съветник от БСП Борис Цветков. \nЗаради смъртта на отец Бараков проектът му не се осъществява, сградата започва да се руши.  \"Остана грозно и опасно скеле, из което тичаха, криеха се и се катереха децата на квартала\", разказва Цветков. Междувременно се сменя собственикът, а общината установява, че вместо дефицит на деца, тенденцията се е обърнала и вече има драстичен недостиг на места.  \nПо това време Борис Цветков и районната организация на БСП в район \"Искър\" правят протест пред останките от старата детска градина и я наричат символично \"Герберче\". На акцията им се събират много хора от квартала, които настояват за повече забавачки и места за децата им. Междувременно на власт в общината вече е дошъл Бойко Борисов. Той се зарича, че ще подаде сигнал в прокуратурата за скандалната заменка. Какво става с него и имало ли е разследване, така и не е ясно. Затова по-късно самият Борис Цветков праща сигнал до прокуратурата, че сградата е опасна. Той настоява тя да се разруши, а общината да изплати правото на строеж на собственика. Тогава се появяват и слухове, че на мястото ще има голям колеж. Слава Богу, законът не позволява това и плановете не се осъществяват.  \nПоследният собственик - фирма \"БНС\" ЕООД, извършва цялостно обновяване на сградата и я превръща в частна градина \"Херман Хесе\". Тя бе открита през 2015 г. с благословията на Столичната община и в присъствието на зам.-кмета по култура и образование Тодор Чобанов. Тогава в отговор на въпрос на Цветков кметицата Йорданка Фандъкова заяви, че в градината ще има място за 250 деца от квартала, така ще бъде преодолян недостигът в района, а малчуганите не бива да се делят. Резултатът обаче е различен. Днес деца в частната институция почти няма и помещенията стоят полупразни. Затова пък в сградата се помещава новият център \"Тацитус\" - усмивки и постижения към Центъра за работа с деца с аутизъм \"Тацитус\". *    *    * Един от най-скандалните случаи в София остава превзетата от частна институция бивша общинска детска градина в район \"Младост\". В сградата на 25 ОДЗ срещу скромен наем години наред (от 1996 г.) гостува частното училище ЕСПА. Известно време то се подвизава там срещу 222,57 лв. на месец. Едва след медиен и обществен скандал районната администрация се похвали, че е вдигнала месечната сума на 10 000 лв. Колко пари е загубила общината обаче вече няма кой да изчисли. Едва през 2013 г. Фандъкова се похвали, че си е върнала сградата след многобройни опити да изгони наемателите. За нейна изненада тя се оказа оставена в плачевно състояние и се наложи общината да направи сериозни инвестиции. Така  отдаването под наем на общинската сграда излезе с двойна загуба за столичното кметство - първо, то е губело пари от наем, втори път - от последващия огромен ремонт.  \nЗа късмет на децата от района през 2015 г. в сградата все пак се открива общинска детска градина - 189-а, с името \"Сто усмивки\". Ремонтирана е с 2 млн. лв. за сметка на данъкоплатците. Историята обаче съвсем не свършва дотук. 2017 г. е ознаменувана с родителски протест. Напълно ремонтираната преди няма и три години сграда вече тече. Според родителите тя е протекла почти веднага след откриването й, а децата известно време са стояли без ток в някои помещения. От администрацията на района се оправдават, че исканият от родителите ремонт не се прави, тъй като течът не е прекалено силен и не застрашава живота на децата. Фирмата изпълнител също отказва да оправи покрива, въпреки че той е в гаранция. От 100 очаквани детски усмивки не остава и следа. *    *    * Съвсем наблизо, реновирана и обновена, е разположена сградата на бившето 52 ОДЗ. Днес обаче градината не е общинска. Продадена е отново по време на управлението на Стефан Софиянски, а оттогава е сменила собственика си няколко пъти. Сградата е построена през 1980 г., има два етажа и е с площ от 1692 кв.м. Някога е имало музикален салон и басейн. След като години наред стои празна, руши се и се превръща в руини, през 2014 и 2015 г. в помещенията, собственост на фирма Nova City, последователно се откриват частни образователни институции. Първа се настанява частната немска детска градина \"Киндер оазе\", а на откриването й присъства тогавашният кмет на района Цвета Авджиева. Тя пожелава успех в \"благородната и отговорна мисия и реализация на съвместни проекти с районната администрация\". Такива обаче едва ли има. Малко са родителите от района, които могат да си позволят солените такси за немския оазис. *    *    * В непосредствено съседство, буренясал, огромен двор с изпочупена и паднала ограда посреща търсещите услугите на Агенцията за социално подпомагане на района. Тя се помещава в бившето 28-о ОДЗ. Този път няма продаване, реституиране или приватизиране. Сградата и сега е общинска, но в един момент е закрита заради липса на деца и вече има друго предназначение. Много от помещенията й обаче стоят празни. *    *    * Отново частно училище - \"Веда\", през годините успя да се възползва от гостоприемството на общинска детска градина. 48-о ОДЗ \"Братя Грим\" известно време приютяваше частната структура и се наложи след напускането на двете помещения кметството да изхарчи 120 000 лв. за преустройство и ремонт. Още 40 000 лв. бяха дадени за обзавеждане. Така с днешна дата в забавачката има 11 групи с над 330 деца. Но какво са едни такива пари срещу удоволствието на кмета да се похвали, че е осигурила нови свободни места... \n \nЧастна немска градина се помещава в сградата на бившето 52 ОДЗ \nСред обрасъл двор и паднала ограда все още стои сградата на 28 ОДЗ     \n \t\n", "date": "2018.09.18", "title": "Къде са детските градини на София 2?  "}
{"url": "http://www.duma.bg/node/175329", "text": "Необикновена изложба с музикални изпълнения подготвят в Стария град. Озаглавена е \"В духа на старата бохема\". В къщата Стамболян, известна и като Къща на художниците, днес, 18 септември, ще бъде изложена прочутата картина \"Закуска в Стария град\" (1969) от Христо Стефанов. На нея са изобразени петима велики пловдивски художници. \"Могъщата петица\" се състои от Димитър Киров, Йоан Левиев, Георги Божилов-Слона, Енчо Пиронков, там е и авторът на творбата Христо Стефанов. Първите трима са възпитаници на проф. Георги Богданов, завършили са монументална живопис в Художествената академия. Христо Стефанов е малко по-голям, Енчо Пиронков е по-млад. Той е и единственият, който е между нас. Дали ще уважи изложбата и пристигне от София - не се знае, но са поканени близките и наследниците на петимата. Очаква се събитието да уважи голямата българска актриса Мария Стефанова, която същата вечер ще играе отново на пловдивска сцена, където повече от 10 години носеше репертоара. Пловдивчани ще я видят в \"Три високи жени\" от Едуард Олби. Вероятно изложбата ще посетят дъщерите на художниците - Миа Божилова и Вида Пиронкова. В специалната експозиция ще видим и други избрани творби. Около 15 - на петимата големи художници. Виртуозите от Биг бенд Пловдив и специалният гост - китаристът Огнян Видев, ще накарат сърцата да пулсират в ритъма на джаза. \nПловдив от 60-те г. на миналия век е време на особен духовен кипеж. В средите на интелигенцията, като че ли всичко се случва в една сграда (и в пространството около нея) в центъра на града, под Сахат тепе. В нея на едно място се помещават театърът, операта и симфоничният оркестър. Изложбеният салон също е на Главната улица. На две крачки от него е и Млечният бар, любимо място на великия Златю Бояджиев, където актьори и художници ходят да закусват. Всичко е в диаметър стотина до двеста метра. В родния Пловдив са се завърнали неколцина млади художници, почти връстници, завършили монументална живопис при проф. Георги Богданов в Художествената академия. Още с първата си студентска изложба през 1957 г. те са разбудили духовете, защото рисуват смело и нетрадиционно. И имената на Георги Божилов-Слона, Димитър Киров, Йоан Левиев вече се знаят. Наричали ги абстракционисти, обвинявали ги в разни \"-изми\", а те били просто млади, смели и талантливи. Недокоснати от артдогми. В театъра режисьорът Христо Христов и сценографът Слави Генев създават прочутите си спектакли. Операта е едва на десетина години и в нея работят млади хора. Художниците ходят на представления, артистите и музикантите посещават художествени изложби. Чувството им за общност се запазва и до ден днешен. Поколението на 60-те години в това отношение оставя на следващите голям пример. Това съм написала в книгата ми \"Познатият непознат Пловдив\". \nА изложбата, инициирана от Цветан Мумджиев и допълнена с идеи от галеристката Донка Налбантова от екипа на ОУ \"Старинен Пловдив\", е част от Празниците на Стария град. Те са традиционни, но винаги интересни и с нещо ново. Тази година ги обединява слоганът \"По Трихълмието на времето\". Във всички известни къщи на Стария град ще има събития - концерти, изложби, работилници-творилници. В рамките на Празниците ще се проведе и поредното издание на Есенния панаир на занаятите. По улица \"Съборна\" 50 майстори от страната и гости от Казахстан ще представят своите уникални произведения. А майстори готвачи ще показват уменията си на паркинга на Музикалната академия, начинанието е под мотото \"Вкусът на Пловдив заедно\". Любопитна за всички, но особено за децата, ще бъде изложбата \"Кукли\" - от плат, плъсти, царевична шума ще бъдат изработени по време на пленер, в който ще се включат 11 майстори. Много интересна и полезна ще бъде международната конференция по съхранение, опазване и популяризиране на културното наследство (17-19 септември), която ще се състои в т. нар. Данчова къща и ще бъде открита от арх. Виолета Раева, дългогодишен представител на НИНКН в Пловдив. Ще има и \"кино над тунела\" в парковата зона над транспортното съоръжение. Предвиждат се няколко поредни концерта на любимото на младите Небет тепе. Цяла седмица от сутрин до вечер ще продължат Празниците на Стария град. До обяд с \"Децата говорят\". Децата говорят чрез картини на Златю Бояджиев - рисуване на графични изображения на жестове и ръце по творби на художника. Децата говорят чрез знаци - рисуване на графични автопортрети чрез знаци. Децата говорят с ръце - запознаване чрез дактилната азбука. А след обяд и вечерите са за възрастните.\n   \n \t\n", "date": "2018.09.18", "title": "В духа на старата бохема  "}
{"url": "http://www.duma.bg/node/175334", "text": "Знае се. В началото бе словото. Та и затова реших да проверя този стих от глава първа от Евангелието на Йоана, да поразмишлявам за разумния свят, за контрастите и противоположностите в нашата Вселена на Прехода. Реших да изпия сутрешното си кафе с част от всекидневната преса. Разлистих отделни страници и потънах в цифри и проценти... \n\"40 се борят за 9 места за академици\", \"Петя Дикова 10 години учи за висше\", \"Очите плащал по 5 бона за палеж\", \"Имението в Сен Тропе струвало 14 милиона евро\", \"Имотът на Арабаджиеви в Бояна струвал над 10 милиона\", \"Дължат 100 милиона неплатен ДДС\", \"Пуснаха 19 обвинени за тайни фабрики за цигари\", \"883 килограма храни унищожени\", \"Емо Макарона ограбил Трифонов и \"Ку Ку\" с 1 милион...\" \nПоех глътка горчиво кафе и продължих. \n\"494 съветват 240 депутати. През 2018 г. нови 90 с ценния пропуск\". \nИ нататък: \"7 милиона джакпот от тотото и този път оцеля\", \"100 цивилни полицаи нахлули в Карнобат за ареста на Стайков\", \"Марешки продава аптеките си за 170 милиона\", \"Обвиниха Миню Стайков за неплащане на 1 милион лева ДДС\", \"За 17 години 84 процента инфлация\", \"172 хиляди молят за помощи за топло\", \"Пускат 68 милиона евро по селски програми\", \"За 13 удавени в Аспарухово няма виновни\", \"17 жертви на пътя край Своге\"... \nТова е само малка част от заглавията в един-единствен ден. Нали си представяте как се давим във всичко това в търсене на словото, за което явно спасение няма. \nВ началото бе словото, а после дойдоха цифрите и процентите, а словото загуби ума и дума. \nНа този фон един дребен личен пример. Преди година за пропуснати и необявени 100 лева в декларацията за доходите ме глобиха с 20 лева. А можело да се живее спокойно и с неплатени 100 милиона лева ДДС. Ама кой да знае? Като нямаш стотина хиляди в кутия за обувки или няколко пачки евро в жабката на автомобила...   \n \t\n", "date": "2018.09.18", "title": "Къде В началото бе словото..."}
{"url": "http://www.duma.bg/node/175335", "text": "От обявеното преди месеци пенсиониране на около 4 хиляди учители т.г. и очертаващия се огромен вакуум от учителски кадри не произтече нищо реално. Министърът на образованието фанфарно обяви, че новата учебна година ще започне със стопроцентово заети учителски места! Фокус-мокус препаратус! За да не се състои пълният провал на държавата ни в просветното дело и да лъсне пълният отлив на млади учители от тази вече рискова професия, подлежащи на пенсиониране кадри явно са били призовавани патриотично, въпреки някакъв си там закон, да продължат да учителствуват. За да не се сдава фронтът. И вече изпратени тържествено от колективите си с родопски одеяла и термоси в пенсия учители, се завръщат отново в школата, за да продължат да образоват българските деца. И уж стопроцентово са заети вече вакантните учителски места по хвалбата на министъра. А в същото време от инспектората в Пловдив продължават да се обявяват десетки вакантни места в училищата от региона. Без да се упоменават специалности винаги. \nТака е в асеновградската ПГ \"Патриарх Евтимий\", така е и в ОУ \"Петър Берон\" в първомайското село Буково, където са обявени по почти конспиративен начин шест вакантни учителски места по общообразователен предмет. Без обаче да се съобщава на кандидата - безработен учител, кой е тайнственият учебен общообразователен   предмет. Такива обявления биха вършили работа по времето на Хаджи Генчо и килийните училища, но не и в държава член на ЕС, където със закон е гарантиран достъпът до информация. \nИ тук възниква въпросът що за държава сме. \nА че не сме държава като държава, става ясно и от другите сфери в живота. \nЧухме например информация за пренатеганата с ясно каква цел история с блъснатата електрическа триколка в Харманли от бащата на президента. Съставеният първоначално акт на водача на превозното средство бил по указание \"отгоре\" променен, съставилият го първоначално пътен полицай дисциплинарно е уволнен, ще бъдат наказани и други, разследването ще се точи, а медиите ще го коментират охолно. В същото време изтече информация, че водачът на триколката си признал, че като болен виждал само силуети по пътя. В коя държава ще се допусне болен човек, който вижда силуети, да е участник в натоварено градско движение с превозно средство? Кой му е дал книжката за правоспособност и колко пъти е спиран за проверка дали здравословното му състояние отговаря на възможността му да шофира? \nНе се сещам за друга държава, която ще позволи такова безхаберие при нарушаването на законите за движение по пътищата. \nКакто не се и сещам коя ще е тази държава, в която се обявяват конкурси за вакантни учителски места, без да се съобщава на кандидатите по кой учебен предмет са те! На какво обричаме хилядите млади хора, завършващи университети? На какво обричаме хилядите деца, които вчера прекрачиха за първи път училищния праг? Бардак ли е това или държава?   \n \t\n", "date": "2018.09.18", "title": "Бардак ли сме или държава?  "}
{"url": "http://www.duma.bg/node/175339", "text": "\"Преговорите с американските ТЕЦ за разваляне на договорите се затлачват\"  - Г-н Божков, \"Булгаргаз\" иска поскъпване на синьото гориво от октомври с близо 14%. Как ще се отрази това върху цените на парното, топлата вода и тока? \n- Най-сериозно поскъпването на газа ще се отрази върху цените на топлинната енергия от \"Топлофикация София\". Поскъпването ще бъде от порядъка на 8-10% допълнително спрямо увеличението от 1 юли. За да бъдем точни - цената на природния газ влияе и върху цената на електрическата енергия, произвеждана по високоефективен комбиниран начин. Там цената на топлинната енергия и електрическата енергия е пряко свързана с цената на природния газ. Ако се задържи по-ниска цената на топлинната енергия, което е възможно чрез определени техники на изчисление, се вдига цената на електрическата енергия. Ако се запази ниска цената на тока, се увеличава цената на топлинната енергия. За това много често от КЕВР използват следния трик - задържат цената на топлинната енергия, при което се увеличава цената на електрическата. Но тъй като се увеличава цената на тока в цяла България, т.е. тя се разпределя между всички абонати, включително и бизнеса, се усеща по-леко. Казано иначе, за да се задържи цената на топлинната енергия, примерно в София и Пловдив, се увеличава цената на тока в цяла България. Това е порочен трик, който се използва от КЕВР. \n- Тогава защитава ли в достатъчна степен КЕВР обществения интерес? \n- Не! И това се вижда отдавна. Ще дам и друг пример. Цената на електрическата енергия за битовите потребители се поддържа в голяма степен ниска, като тя се субсидира от цената на малките промишлени потребители, на малкия бизнес. Това е порочно кръстосано субсидиране. Точно това беше направено, при това не за първи път, от 1 юли 2018 г. \n- Смятате ли, че сериозното увеличение в цената на газа ще продължи и след октомври? Имам предвид в такава степен, че отново да се отрази върху цената на парното и на топлата вода? \n- Всичко зависи от това дали ще продължи ценообразуването на природния газ в България по сегашния договор между \"Булгаргаз\" и \"Газпром\". Според сегашния договор цената на природния газ в България се определя спрямо тръжните борсови цени от последните три месеца на двата петролни деривата - мазут със съдържание на сяра от 1% и газьол със съдържание на сяра 0,1%. Като имате предвид, че допълнително тази цена се намалява с известна част от парите, които получаваме като транзит на природен газ през България. Отварям и една скоба. Ако обаче се случи това, което искат руските производители и търговци от \"Газпром\", а именно - прекратяване на транзитите през Румъния и България, много вероятно е, ако този договор остане, цената на природния газ да се увеличи скокообразно. Иначе трябва да се проследи и как се увеличават цените на суровия петрол сорт \"Брент\" през последните месеци, а те устойчиво се движат нагоре. На базата на тези фактори може да се каже, че много е вероятно от 1 януари 2019 г. да имаме ново увеличение на цената на газа. А оттам - ново увеличение на цената на топлинната и електрическата енергия, при това в средата на отоплителния сезон. \n- За да се отрази цената на газа върху парното, е необходимо увеличението да бъде над 5%. \n- Да, вероятно ще е над 5%, и така ще се отрази и върху топлинната енергия, и върху електрическата енергия. \n- В момента вървят преговори с ръководствата на т.нар. американски централи във връзка с разтрогването на договорите за купуване на ток. Какво очаквате да се случи? \n- Съставът на ДКЕВР, в който бях, поиска разваляне на тези договори чрез жалба до ЕК още през 2014 г. В новия си мандат ЕК не влезе в достатъчно сериозни разговори по разваляне на договорите за американските ТЕЦ. Междувременно се направиха няколко опита за прокарване на закон, който да даде тази възможност, но това не се случи. Напоследък, може би под натиск на ЕК, започнаха разговори за прекратяване на договорите. Подозирам, че основна роля за преговорите има решението на ЕК за новите екологични изисквания към големите горивни инсталации, които работят с въглища. Това в голяма степен мотивира американските централи да се съгласят на тези преговори. Те обаче вървят изключително мудно. И се затлачват, и се търсят непрекъснато възможности за по-големи компенсации. \n- Кой ги бави? \n- Не мога да кажа кой ги забавя - дали американците или нашето правителство, или доста услужливо им се помага в това. Имаше инертност, още когато беше подадена жалбата за прекратяване на договорите. Всичко е заради неправомерната държавна помощ в тези дългосрочни договори, въз основа на която те се облагодетелстват. А това противоречи и на основния договор за присъединяване на България към ЕС. Ако дългосрочните договори с тези централи бъдат прекратени с минимални компенсации за т.нар. невъзстановяеми разходи, българските потребители ще имат много голяма полза. Така ще се освободи голямо място в цената \"Задължения към обществото\" от порядъка на над 300 млн. лв. годишно и всички цени ще паднат. Ще спре и изкривяването на свободния пазар, каквото има сега. И парите във фонда \"Сигурност на електроенергийната система\" ще се увеличат многократно. \n- Кой плаща кражбите на енергия? \n- Абсолютно всички потребители. \n- Как това става на практика? \n- Кражбите и други злоупотреби с електрическа енергия например се прикриват в т.нар. технологични загуби, които се плащат от всички. А технологичните загуби резултират в таксата за пренос през преносната и електрическата мрежа. Там се калкулират технологичните загуби. Веднъж се прикриват там, а отделно разпределителните дружества не спазват ограниченията, които им се налагат от КЕВР. Те отчитат 14% технологични загуби при разрешени между 8,5 и 8,9% в зависимост за кое дружество става въпрос. \n- Не е ли задължение на КЕВР да се намеси в такъв случай? \n- КЕВР гледа през пръсти. И това е доказуемо. \n- Какво се очертава около неслучилата се сделка с продажбата на активите на ЧЕЗ у нас? \n- Реакцията вътре в страната, а и на новото чешко правителство, в голяма степен повлияха на общественото мнение. Българското обществено мнение, включително и подписката срещу сделката, инициирана от БСП, в голяма степен повлияха върху това да се сложат спирачки на сделката. Това са факторите, които наложиха временното й спиране. \n- Имате предвид решението на КЗК? \n- Да, и освен това не трябва да се съмняваме, че банките, които и да са те, ще са изключително предпазливи, неотстъпчиви при финансирането на тази сделка. Много трудно ще се намери банка, която да финансира такава сделка, независимо от реакциите както на ББР, така и на двете банки, за които се говори, че се декларирали съгласие. Те така и не отговориха на временната парламентарна комисия дали това е така. \n- А оттук нататък? \n- Много голямо значение ще има решението на Върховния административен съд по тази сделка. Трябва да видим и каква ще бъде реакцията спрямо новите правомощия, които се дават на КЕВР. Защото досега Иван Иванов упорито отказва да вземе отношение по сделката, изчаквайки методика и някакви допълнения в закона. Той и без изменения в Закона за енергетиката можеше, а и беше длъжен, да вземе отношение по сделката. Това го прави изключително уязвим и от морална, и от законова гледна точка. \n- Може ли да се реализира сделката за изграждане на АЕЦ \"Белене\" без държавно участие, освен с оборудването, както твърдят от властта? \n- Не знам защо си мисля, че това правителство по-скоро имитира някаква активност, вместо сериозно да се заеме с реално финансиране на АЕЦ \"Белене\". Беше подсказано от различни обществени и политически сили в България, че най-правилният, най-добрият начин за финансиране и осъществяване на проекта АЕЦ \"Белене\" е с мажоритарно участие на българската държава и с кредит по примера на финансиране и изграждане на унгарската АЕЦ \"Пакш\". С дългосрочен инвестиционен кредит, който да се гарантира и изплаща в рамките на 20 години, което се вижда, че е напълно възможно за осъществяване.   \n \t\n", "date": "2018.09.18", "title": "Възможно е ново поскъпване на газа и парното през януари"}
{"url": "http://www.duma.bg/node/175331", "text": "\"Модата е моето призвание\" - Най-новата ви модна колекция е кръстена \"Фантазия\". Как се стигна именно до това име, госпожо Живкова? \n- Дизайнерите винаги развиват своето въображение, когато създават различни облекла. И аз съм вложила много фантазия в моята най-нова колекция. Смятам, че дрехите от тази линия елиминират границите между мечти, функционалност и прагматизъм. \n- Защо традиционно представяте облеклата за предстоящия студен сезон в средата на септември? \n- По принцип подобни колекции би трябвало да се показват по-рано, защото са предназначени за есента и зимата и хората вече се оглеждат за дрехи, които ще носят през тези сезони. За съжаление в България има леко изместване в това отношение и през лятото трудно би се лансирала такава колекция. А средата на септември е времето, когато повечето хора се връщат от почивка и свързват началото на учебната година и с настъпването на по-студения сезон. \n- По-малката ви дъщеря - Андреа Стефанова, ще покаже част от облеклата на ревюто, което организирате днес, 18 септември... \n- Да, тя е лице на колекцията. Андреа от малка има желание да взема участие в модните дефилета. Мисля, че доста добре представя дрехите пред публика. \n- Самата тя е завършила моден дизайн в Англия. Вслушвате ли се в нейните съвети? \n- Да, разбира се. Когато има забележки или някакви предложения, обикновено ги вземам предвид. \n- Сред темите на най-актуалните тоалети от колекцията присъстват и военно униформени елементи. Защо заложихте точно на такъв тип облекла? \n- Смятам, че тези елементи са доста интересни в моден план - допълват тоалетите, придават им оригиналност, използват се доста често при различните дрехи, при саката, понякога при полите и роклите дори. Това са акценти при джобовете, пагони, колани, също така и при връхните дрехи. В колекцията \"Фантазия\" са разнообразени със съчетанието на три вида туид с кожа. По принцип формата на джобовете, видът им действително доближават визията на облеклата до военните униформи, като същевременно са обогатени и разработени така, че да изглеждат ефектни и различни. \n- Представяте ли си по някакъв начин хората, които ще носят направените от вас дрехи? \n- Донякъде си ги представям. Също така имам представа и за моите клиенти, наясно съм не само с техните виждания, очаквания и изисквания по отношение на облеклото, а и на българките като цяло. И до голяма степен, представяйки една колекция, избирайки материите и десените, се съобразявам и с това. \n- Важно ли е за вас дали облеклата ви ще бъдат носени от известни дами или от обикновени жени? \n- За мен е от значение дрехите, които предлага модна къща \"Жени стил\", да се харесват и да се носят с удоволствие. По един и същи начин се отнасяме към клиентите ни, независимо дали са популярни личности или не толкова известни хора. Стараем се да им предложим най-доброто и най-подходящото за тях, съобразяваме се с индивидуалността на всяка дама. \n- Кои популярни в обществото представителки на нежния пол се открояват сред вашите клиенти? \n- Сигурно няма да се сетя за имената на абсолютно всички дами, които ценят моите модни предложения. Но все пак - сред известните ми клиентки са Светлана Шаренкова, Мая Манолова, Илияна Йотова, понякога Цвета Караянчева... \n- Когато създавате облеклата, замисляте ли се дали вие самата бихте ги носила с удоволствие или се ръководите от нещо друго? \n- Да, замислям се дали аз бих ги носила и до голяма степен така ги създавам. Разбира се, имам и по-любими тоалети във всяка от колекциите. Обикновено тези, които лично на мен ми харесват и допадат най-много, са и най-продаваемите впоследствие. \n- Тогава няма как да не ви попитам кой от тоалетите ви е фаворит във вашата най-нова колекция? \n- Ще ви разкрия само, че това са трите облекла, с които Андреа ще се представи на ревюто. Тези тоалети са от военната тема, наистина много ги харесвам. Най-големият ми фаворит е едно сако, което при дъщеря ми се съчетава с къси панталонки, но може да се комбинира с пола, с панталон или с рокля дори. Също така любими са ми и новите неща, които предлагаме: бродирани цветя върху различни тъкани - на блузи, туники и рокли. \n- Къде и как лично вие откривате или срещате вдъхновението за работата си като дизайнер? \n- На различни места. Понякога се вдъхновявам примерно от самите тъкани. Често разглеждам различни периоди от стила на модата, които много ми въздействат. Случва се да се впечатля и от някои филми - исторически или съвременни, да ми въздейства визията на артистите, които играят в тях, и това впоследствие да повлияе и на създаваните от мен дрехи. Разнообразни неща ме стимулират и мотивират в работата ми на дизайнер, не мога категорично да назова само едно. \n- Като професионалист, който не от вчера е в бранша, как ще отговорите на въпроса може ли според вас дизайнер да се издържа от мода в България? Или сте едно от доказателствата, че все пак това е напълно възможно? \n- Трябва да се правят много други съпътстващи неща, свързани с модата и представянето на тоалети, за да може една фирма за облекла да се издържа в България. Само с дизайнерски дрехи се оцелява доста трудно. Пазарът е много малък у нас. \n- Дори за вас?! \n- За всеки. \n- Ако в началото на кариерата си като дизайнер знаехте какво ви очаква, бихте ли се захванали с мода въпреки трудностите? \n- Сигурно да, защото модата е моето призвание, в крайна сметка, и е едно от нещата, които обичам да правя. Но когато започнах, беше по-лесно, отколкото е сега, тъй като конкуренцията на чуждите марки беше по-малка. \n- Съществува ли според вас някаква формула, следвайки която една жена би могла да успее да събере в гардероба си най-модерните, но и най-необходимите дрехи? \n- Формула ли? По-скоро бих заложила на няколко важни принципа. Задължително трябва да има класически сака, класически рокли, тоалети в черно... Това са основните неща. А също така необходимо е да следва основните модни тенденции, доколкото е възможно, разбира се. \n- Как бихте коментирали стила на политиците и известните личности у нас? Допада ли ви как са облечени? \n- Винаги има промяна в стила на хората, които никога не са се занимавали с политика или не са били под светлината на прожекторите. Но тази промяна в обличането е видима примерно една година след като започнат да се появяват в публичното пространство. \n- Има ли \"мода за народа\"? \n- Според мен модата се създава за хората. До голяма степен зависи и от самия човек как ще се облича и дали има възможност или афинитет да следва модните тенденции като цяло. Някои хора просто не се интересуват от модата, обличат каквото имат или каквото им падне, дори и да нямат каквито и да било финансови затруднения.  \n- Как ще коментирате поговорката \"По дрехите посрещат, по акъла изпращат\"? \n- Според мен тя никога няма да спре да бъде актуална. Не знам дали за съжаление или не. Според мен всеки човек трябва да бъде спретнат. И когато отива някъде, независимо къде, да е приятно и чисто облечен. Защото наистина първото впечатление е много важно. \n- Тези дни предстои и поредното издание на \"Sofia Fashion Week AW 2018\". Съществува ли шанс градът ни някога да се нареди сред световните столици на модата като Милано, Париж, Москва...? \n- Не знам. Дано! Седмицата на модата в София е добър шанс за много дизайнери и марки да представят предложенията си пред публика, защото е все по-трудно да се правят самостоятелни ревюта, включително и от финансова гледна точка. \n- Кои световни дизайнери предизвикват лично у вас респект? \n- Харесват ми много облеклата на Долче и Габана, на Джон Галиано, когато работеше за \"Диор\", също така на Александър Маккуин - за мен те са примери за гениалност. \n- От известно време сте извън политиката. Липсва ли ви? \n- Ами не съвсем. Може да се каже, че политиката не ми липсва. \n- Какво трябва да се случи, за да се върнете отново към участието в активния обществен живот в България? \n- Не знам дали нещо трябва да се случи. Необходимо е човек да има желание, за да се върне в политиката и да участва активно във всички актуални процеси в държавата.   \n \t\n", "date": "2018.09.18", "title": "Евгения Живкова: Политиката не ми липсва"}
{"url": "http://www.duma.bg/node/175354", "text": "Депутатът от \"БСП за България\" Нона Йотова, която е и актриса, композитор и изпълнител, готви изненада за меломаните. Тя работи върху диск с 25 песни по стихове на любими български поети-символисти. Вече имам готови 15 мелодии, съобщи за ДУМА Йотова. \"Предстои да запиша още 10 по текстове на Николай Лилиев, Теодор Траянов, Кирил Христов, Христо Ясенов, Димчо Дебелянов, Пейо Яворов. Живеем във времето на омразата, трябва да се борим с нея и да не я допускаме на страниците, по радиата и по екраните\", подчерта Йотова, която е и член на парламентарната комисия по култура и медии. \"Възмутих се, когато една певачка опошли  стихотворение на Никола Вапцаров. Не може, не бива, не трябва да се посяга на светиня като него по най-долнопробния начин. Както каза Мая Вапцарова, това е терористичен акт към българската култура и той не е единственият\", подчерта Йотова. \"Културата е последният бастион за една нация. Тя е националната ни идентичност. Когато управляващите умишлено опростачват нацията, а това върви от години и не е теория на конспирацията, е много страшно. Без културата сме никой. Или както се казва в пиесата на Руси Божанов \"Щастливеца\": \"Ако не изкореним байганьовщината от себе си, ние ще се изгубим като народ\", отбелязва Йотова. \nБългаринът има нужда малко повече от смях и ведро настроение, достатъчно сме заобиколени с трагедии и драми, смята тя. \"Духовната храна е необходима, защото без изкуство, душата загива. Затова, колеги, правете изкуство - пишете, творете, играйте, пейте, рисувайте. Всички имаме нужда от това - и хората, за която творим, и самите ние, творците\", апелира тя. \nЙотова уточни, че към диска ще има и книжно издание, в което ще бъдат подредени текстовете на песните. Тя има идея да разговоря с кметовете на родните места на поетите-символисти с идеята те да закупят дисковете и песнопойката и да я дарят на читалищата и училищата там.   \nАранжиментите към песните прави музикантът Дани Милев със своя бенд. \"Проектът ни с Нона върви много добре. Вече 7-8 от песните са готови. Правя всичко възможно аранжиментът на всички произведения да е изпипан и много качествен\", поясни за ДУМА Милев. Той горещо приветства идеята на Нона Йотова да превърне прекрасните стихове в красива музика. Пошлостта ни убива като нация, категоричен е музикантът. Той сподели, че скоро е чел статия как невежите искат да убият или да заличат тези, които са по-възпитани, по-научени и с по-отворен хоризонт. \"Непросветените си искат техния прост свят и са готови за това да бъдат доста по-груби и доста по-нахални. Затова ние трябва да им предлагаме хубав продукт, да ги възпитаваме. Защото, когато един човек стане разпознаваем, той е длъжен да отправя послания, длъжен е да изказва мнения относно някои неща, които се случват. Може да има трима човека, които ще му повярват, но те ще го и последват\", коментира Милев.    \n \t\n", "date": "2018.09.18", "title": "Нона Йотова прави диск с песни по стихове на поети-символисти  "}
